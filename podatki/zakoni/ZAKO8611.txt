I. SPLOŠNE DOLOČBE
1. člen
(vsebina zakona)
Ta zakon ureja pogoje za zagotavljanje elektronskih
komunikacijskih omrežij in izvajanje elektronskih komunikacijskih storitev,
ureja zagotavljanje univerzalne storitve, zagotavljanje konkurence, upravljanje
radiofrekvenčnega spektra in elementov oštevilčenja, ureja učinkovitejšo
gradnjo in postavitev elektronskih komunikacijskih omrežij ter souporabo
obstoječe fizične infrastrukture, določa pogoje za omejitev lastninske pravice,
določa pravice uporabnikov, ureja varnost omrežij in storitev, vključno v luči
tveganj, ki jih prinašajo nove tehnologije in delovanje v stanjih ogroženosti,
zagotavlja uresničevanje in ureja varovanje pravice do komunikacijske
zasebnosti uporabnikov javnih komunikacijskih storitev, ureja reševanje sporov
na področju tega zakona, ureja pristojnosti, organizacijo in delovanje Agencije
za komunikacijska omrežja in storitve Republike Slovenije (v nadaljnjem
besedilu: agencija) kot neodvisnega regulativnega organa ter pristojnosti drugih
organov, ki opravljajo naloge po tem zakonu, ter druga vprašanja, povezana z
elektronskimi komunikacijami.
2. člen
(namen zakona)
(1) Namen tega zakona je pospeševanje razvoja elektronskih
komunikacijskih omrežij, vključno s spodbujanjem investicij z znižanjem
stroškov gradnje oziroma postavitve teh omrežij ter razvoja storitev v
Republiki Sloveniji in s tem gospodarskega in družbenega razvoja v državi,
vključno z razvojem informacijske družbe, dostop do zelo visokozmogljivih
omrežij in njihova uporaba za vse državljane in podjetja v Evropski uniji,
kakor tudi razvijanje notranjega trga Evropske unije in uveljavljanje
legitimnih interesov vseh njenih državljanov. Namen tega zakona je tudi
zagotavljanje učinkovite konkurence na trgu elektronskih komunikacij,
učinkovite uporabe radiofrekvenčnega spektra in elementov oštevilčenja,
univerzalne storitve in varstva pravic uporabnikov, vključno z uporabniki
invalidi in uporabniki s posebnimi socialnimi potrebami, ter pravice do
komunikacijske zasebnosti uporabnikov javnih komunikacijskih storitev, kot tudi
okrepljenih pravil glede zagotavljanja varnosti omrežij in storitev, vključno v
luči obvladovanja tveganj, ki jih prinašajo nove tehnologije.
(2) S tem zakonom se v pravni red Republike Slovenije
prenašajo:
1.     
Direktiva (EU) 2018/1972 Evropskega parlamenta in Sveta z dne
11. decembra 2018 o Evropskem zakoniku o elektronskih komunikacijah (UL L
št. 321 z dne 17. 12. 2018, str. 36) (v nadaljnjem besedilu:
Direktiva 2018/1972/EU),
2.     
Direktiva 2002/58/ES Evropskega parlamenta in Sveta z dne
12. julija 2002 o obdelavi osebnih podatkov in varstvu zasebnosti na
področju elektronskih komunikacij (Direktiva o zasebnosti in elektronskih
komunikacijah) (UL L št. 201 z dne 31. 7. 2002, str. 37),
zadnjič spremenjena z Direktivo 2009/136/ES Evropskega parlamenta in Sveta z
dne 25. novembra 2009 o spremembah Direktive 2002/22/ES o univerzalnih
storitvah in pravicah uporabnikov v zvezi z elektronskimi komunikacijskimi
omrežji in storitvami, Direktive 2002/58/ES o obdelavi osebnih podatkov in
varstvu zasebnosti na področju elektronskih komunikacij in Uredbe (ES)
št. 2006/2004 o sodelovanju med nacionalnimi organi, odgovornimi za
izvrševanje zakonodaje o varstvu potrošnikov (UL L št. 337 z dne
18. 12. 2009, str. 11),
3.     
Direktiva Komisije 2002/77/ES z dne 16. septembra 2002 o konkurenci
na trgih za elektronska komunikacijska omrežja in storitve (UL L št. 249 z
dne 17. 9. 2002, str. 21) in
4.     
Direktiva 2014/61/EU Evropskega parlamenta in Sveta z dne 15. maja
2014 o ukrepih za znižanje stroškov za postavitev elektronskih komunikacijskih
omrežij visokih hitrosti (UL L št. 155 z dne 23. 5. 2014,
str. 1).
3. člen
(pomen izrazov)
Izrazi, uporabljeni v tem zakonu, pomenijo:
1.     
Antenski sistem je del elektronskega komunikacijskega omrežja, ki je
namenjen oddajanju ali sprejemanju radijskih valov in je sestavljen iz antene,
kablov in priključenih naprav, ki so lahko posamezni deli ali integrirani v
celoto.
2.     
Aplikacijski programski vmesnik (API) pomeni programske vmesnike med
aplikacijami, ki jih zagotavljajo radiodifuzijske hiše ali izvajalci storitev,
in viri v zmogljivejši digitalni televizijski opremi za digitalne televizijske
in radijske storitve.
3.     
Center za sprejem komunikacije v sili pomeni center za obveščanje ali
operativno-komunikacijski center policije, ki sprejema komunikacije v sili.
4.     
Digitalna radiodifuzija je radiokomunikacijska storitev, namenjena za
prizemno digitalno oddajanje in razširjanje radijskih ali televizijskih
programov z neposrednim javnim sprejemom v odprtem prostoru.
5.     
Dostopovno omrežje je del elektronskega komunikacijskega omrežja, ki
povezuje omrežno priključno točko z njej najbližjo aktivno opremo, s katero si
omrežna priključna točka neposredno izmenjuje signale.
6.     
Elektronska komunikacijska storitev je storitev, ki se navadno izvaja za
plačilo prek elektronskih komunikacijskih omrežij in vključuje storitev dostopa
do interneta iz 2. točke drugega odstavka 2. člena Uredbe (EU) 2015/2120
Evropskega parlamenta in Sveta z dne 25. novembra 2015 o določitvi ukrepov
v zvezi z dostopom do odprtega interneta in spremembi Direktive 2002/22/ES o
univerzalni storitvi in pravicah uporabnikov v zvezi z elektronskimi
komunikacijskimi omrežji in storitvami ter Uredbe (EU) št. 531/2012 o
gostovanju v javnih mobilnih komunikacijskih omrežjih v Uniji (UL L
št. 310 z dne 26. 11. 2015, str. 1) (v nadaljnjem besedilu:
Uredba 2015/2120/EU), medosebno komunikacijsko storitev in storitve, ki
obsegajo v celoti ali pretežno prenos signalov, kot so storitve prenosa, ki se
uporabljajo za opravljanje storitev stroj-stroj in za radiodifuzijo. Ne
vključuje pa storitev, ki zagotavljajo ali izvajajo uredniško nadzorovanje
vsebine, ki se prenaša prek elektronskih komunikacijskih omrežij ali z
elektronskimi komunikacijskimi storitvami.
7.     
Elektronska pošta pomeni vsako besedilno, govorno, zvočno ali slikovno
sporočilo, poslano po javnem komunikacijskem omrežju, ki se lahko shrani v
omrežju ali prejemnikovi terminalski opremi, dokler ga prejemnik ne prevzame.
8.     
Elektronsko komunikacijsko omrežje so sistemi prenosa, ne glede na to,
ali temeljijo na stalni infrastrukturi ali zmogljivosti s centralnim
upravljanjem, in, kjer je primerno, komutacijska ali usmerjevalna oprema ter
drugi viri, vključno z neaktivnimi omrežnimi elementi, ki omogočajo prenos
signalov po žicah, z radijskimi valovi, optičnimi ali drugimi elektromagnetnimi
sredstvi, vključno s satelitskimi omrežji, fiksnimi (vodovno in paketno
komutiranimi, vključno z internetom) in mobilnimi omrežji, električnimi
kabelskimi sistemi, če se uporabljajo za prenos signalov, z omrežji, ki se
uporabljajo za radijsko in televizijsko radiodifuzijo, ter z omrežji kabelske
televizije ne glede na vrsto prenesenih informacij.
9.     
Elementi oštevilčenja so številke in kode, imena in naslovi. Med
elemente oštevilčenja ne spadajo internetni naslovi (številčni naslovi po
internetnem protokolu), ki so potrebni za vzpostavljanje komunikacij med
omrežnimi priključnimi točkami, ter številke in kode, imena in naslovi, ki se
uporabljajo izključno v posameznem javnem komunikacijskem omrežju.
10.  
Fizična infrastruktura pomeni kateri koli element omrežja, namenjen
namestitvi drugih elementov omrežja, ne da bi sam postal aktiven element
omrežja, na primer cevi, drogovi, kanali, revizijski jaški, vstopni jaški,
omarice, stavbe ali dostopi v stavbe, antenski nosilci in stolpi. Kabli,
vključno z optičnimi vlakni, in vodovodna omrežja, ki se uporabljajo za
prehranske potrebe ljudi, niso fizična infrastruktura v smislu tega zakona.
11.  
Geografska številka pomeni številko iz načrta oštevilčenja Republike
Slovenije iz 98. člena tega zakona, pri kateri ima en del njene števčne
zgradbe geografski pomen, ki se uporablja za usmerjanje klicev na fizično
lokacijo omrežne priključne točke.
12.  
Govorna komunikacijska storitev pomeni javno komunikacijsko storitev za
neposredno ali posredno opravljanje in sprejemanje nacionalnih ali nacionalnih
in mednarodnih klicev z uporabo številke ali številk iz načrta oštevilčenja
Republike Slovenije iz 98. člena tega zakona ali mednarodnega načrta
oštevilčenja.
13.  
Gradbena dela pomenijo vsako dejavnost, s katero se gradi nov objekt,
rekonstruira ali odstranjuje eden ali več objektov, ki predstavljajo elemente
fizične infrastrukture.
14.  
Harmonizirani radiofrekvenčni spekter je radiofrekvenčni spekter, za
katerega so bili s tehničnimi izvedbenimi ukrepi v skladu s 4. členom
Odločbe Evropskega parlamenta in Sveta 676/2002/ES z dne 7. marca 2002 o
pravnem okviru za politiko radijskega spektra v Evropski skupnosti (UL L
št. 108 z dne 24. 4. 2002, str. 1) (v nadaljnjem besedilu:
Odločba 676/2002/ES) določeni harmonizirani pogoji v zvezi z njegovo
razpoložljivostjo in učinkovito uporabo.
15.  
ID celice je identiteta celice, iz katere izvira ali se zaključuje klic
iz mobilnega omrežja.
16.  
Informacija o lokaciji kličočega pomeni v javnem mobilnem omrežju
obdelane podatke, pridobljene iz omrežja ali mobilnih naprav, ki razkrivajo
geografsko lokacijo mobilne terminalske opreme končnega uporabnika, v javnem
fiksnem omrežju pa podatke o fizičnem naslovu omrežne priključne točke.
17.  
Infrastrukturni operater je fizična ali pravna oseba, ki zagotavlja
fizično infrastrukturo, namenjeno zagotavljanju gospodarske javne
infrastrukture, vključno z operaterjem omrežja.
18.  
Interventna storitev je storitev, ki jo nudijo službe za zaščito,
reševanje in pomoč, kot so opredeljene v zakonu, ki ureja varstvo pred
naravnimi ali drugimi nesrečami, policija v skladu s predpisi, ki urejajo
delovanje policije, ter služba nujne medicinske pomoči v skladu s predpisi s
področja zdravstvene dejavnosti.
19.  
Izvajalec storitve je fizična ali pravna oseba, ki izvaja javno
komunikacijsko storitev ali je obvestila pristojni regulativni organ o
nameravanem izvajanju javne komunikacijske storitve.
20.  
Izvajalec univerzalne storitve je fizična ali pravna oseba, ki izvaja
univerzalno storitev ali njen del.
21.  
Javna komunikacijska storitev je javno dostopna elektronska
komunikacijska storitev.
22.  
Javni sektor ima pomen, kot ga določa zakon, ki ureja javne uslužbence,
vključuje pa tudi javna podjetja in gospodarske družbe, v katerih ima večinski
delež oziroma prevladujoč vpliv država ali lokalna skupnost.
23.  
Javno komunikacijsko omrežje je elektronsko komunikacijsko omrežje, ki
se v celoti ali pretežno uporablja za zagotavljanje javnih komunikacijskih
storitev, ki omogočajo prenos informacij med omrežnimi priključnimi točkami.
24.  
Kabelska kanalizacija je gradbenoinženirski objekt, sestavljen iz
kanalov, cevi in podobnega, ki omogoča postavitev in vzdrževanje
komunikacijskih vodov.
25.  
Katastrofalni izpad omrežja so okvare elektronskega komunikacijskega
omrežja, ki jih ni mogoče odpraviti v enem dnevu in ki večjemu številu
uporabnikov onemogočijo ali bistveno okrnijo dostop do komunikacijskih
storitev.
26.  
Kibernetska varnost ima pomen, kot ga določa zakon, ki ureja
informacijsko varnost.
27.  
Kibernetski napad ima pomen, kot ga določa zakon, ki ureja informacijsko
varnost.
28.  
Klic je zveza, vzpostavljena s pomočjo javno dostopne medosebne
komunikacijske storitve, ki omogoča dvosmerno govorno komunikacijo.
29.  
Ključni deli sistema varnosti države so omrežja in informacijski
sistemi, namenjeni področju obrambe, varstva pred naravnimi in drugimi
nesrečami, policije, obveščevalno-varnostne dejavnosti ter zunanjih zadev.
30.  
Komunikacija je vsaka informacija, ki se izmenja ali prenese med končnim
številom strank s pomočjo javne komunikacijske storitve. Ne vključuje pa
informacij, ki so javnosti prenesene kot del radiodifuzijske storitve prek
elektronskega komunikacijskega omrežja, razen v obsegu, v katerem se
informacija lahko poveže s prepoznavnim naročnikom ali uporabnikom, ki jo
prejme.
31.  
Komunikacija v sili pomeni komunikacijo z uporabo medosebnih
komunikacijskih storitev med končnim uporabnikom in centrom za sprejem
komunikacije v sili za namen zagotavljanja interventnih storitev. Komunikacija
v sili se lahko sproži tudi prek klica v sili iz vozil (eKlic), kot je
opredeljen v Uredbi (EU) 2015/758 Evropskega parlamenta in Sveta z dne
29. aprila 2015 o zahtevah za homologacijo za uvedbo sistema e-call,
vgrajenega v vozilo, kot storitev številke 112 in spremembi Direktive
2007/46/ES (UL L št. 123 z dne 19. 5. 2015, str. 77).
32.  
Komunikacijski objekt je stavba ali gradbenoinženirski objekt, ki je del
elektronskega komunikacijskega omrežja in pripadajoče infrastrukture, vključno
z morebitnimi napravami, lahko pa tudi naprava, oprema in infrastruktura, ki ni
objekt po predpisih o graditvi objektov.
33.  
Komunikacijski vod je celotna podzemna ali nadzemna fizična povezava med
dvema ali več točkami, po katerih je možna enosmerna, dvosmerna ali obojesmerna
komunikacija.
34.  
Končni uporabnik ali končna uporabnica (v nadaljnjem besedilu: končni
uporabnik) je uporabnik, ki ne zagotavlja javnih komunikacijskih omrežij ali
javnih komunikacijskih storitev.
35.  
Krajevna zanka je fizična pot elektronskih komunikacijskih signalov, ki
povezuje omrežno priključno točko z glavnim razdelilnikom ali enakovredno
napravo v fiksnem javnem komunikacijskem omrežju.
36.  
Kršitev varnosti osebnih podatkov pomeni kršitev varnosti, ki povzroči
nenamerno ali nezakonito uničenje, izgubo, spremembo, nepooblaščeno razkritje
ali dostop do osebnih podatkov, ki so poslani, shranjeni ali kako drugače
obdelani v zvezi z zagotavljanjem javnih komunikacijskih storitev v Evropski
uniji (v nadaljnjem besedilu: EU).
37.  
Maloobmočna brezžična dostopovna točka pomeni brezžično omrežno
dostopovno opremo majhne moči in velikosti, ki deluje v majhnem dosegu in ki
uporablja radiofrekvenčni spekter na podlagi odločbe o dodelitvi
radiofrekvenčnih pasov ali radiofrekvenčni spekter, za katerega ni treba
pridobiti odločbe, ali kombinacijo obeh, ki se lahko uporablja kot del javnega
elektronskega komunikacijskega omrežja, ki je lahko opremljena z eno ali več
antenami z majhnim vizualnim učinkom in ki uporabnikom omogoča brezžični dostop
do elektronskih komunikacijskih omrežij ne glede na osnovno omrežno topologijo,
ki je lahko bodisi mobilna bodisi fiksna (npr. bazne postaje nizkih moči, kot
so femtocelice, pikocelice, metrocelice ali mikrocelice).
38.  
Meddržavni trgi so trgi, določeni v skladu s 163. členom tega
zakona, ki pokrivajo EU ali njen znatni del v več kot eni državi članici.
39.  
Medomrežno povezovanje je fizično in logično povezovanje javnih
komunikacijskih omrežij, ki jih uporablja isti ali drugi operater, da omogoči
uporabnikom enega operaterja komunikacijo z uporabniki istega ali drugega
operaterja ali dostop do storitev, ki jih zagotavlja drugi operater. Storitve
lahko zagotavljajo udeležene stranke ali druge stranke, ki imajo dostop do
omrežja. Medomrežno povezovanje je posebna vrsta operaterskega dostopa, ki je
izveden med operaterji javnih omrežij.
40.  
Medosebna komunikacijska storitev je storitev, ki se navadno izvaja za
plačilo in omogoča neposredno medosebno in interaktivno izmenjavo informacij
prek elektronskih komunikacijskih omrežij med omejenim številom oseb, pri čemer
osebe, ki začnejo komunikacijo ali sodelujejo v njej, določajo prejemnike. Ne
vključuje pa storitev, pri katerih je medosebna in interaktivna komunikacija
zgolj manjši pomožni del storitve, ki je dejansko povezan z drugo storitvijo.
41.  
Medosebna komunikacijska storitev na podlagi številke je medosebna
komunikacijska storitev, ki se povezuje ali omogoča komunikacijo z elementi
oštevilčenja, dodeljenimi na podlagi VII. poglavja tega zakona, in sicer s
številko ali številkami iz načrta oštevilčenja Republike Slovenije iz
98. člena tega zakona ali iz mednarodnega načrta oštevilčenja.
42.  
Medosebna komunikacijska storitev, neodvisna od številke, je medosebna
komunikacijska storitev, ki za vzpostavitev zveze ne potrebuje elementov
oštevilčenja, dodeljenih na podlagi VII. poglavja tega zakona, in sicer
številke ali številk iz načrta oštevilčenja Republike Slovenije iz
98. člena tega zakona ali iz mednarodnega načrta oštevilčenja, ali ki ne
omogoča komunikacije s številko ali številkami iz načrta oštevilčenja Republike
Slovenije iz 98. člena tega zakona ali iz mednarodnega načrta
oštevilčenja.
43.  
Najprimernejši center za sprejem komunikacije v sili je pristojni
operativno-komunikacijski center policije ali regijski center za obveščanje, ki
pokriva območje, iz katerega izvira komunikacija v sili.
44.  
Naročnik ali naročnica (v nadaljnjem besedilu: naročnik) je vsaka fizična
ali pravna oseba, ki z izvajalcem javnih komunikacijskih storitev sklene
pogodbo o zagotavljanju takih storitev.
45.  
Negeografska številka je številka iz načrta oštevilčenja Republike
Slovenije iz 98. člena tega zakona, ki ni geografska številka, kot so fiksne
številke, ki niso vezane na fizično lokacijo omrežne priključne točke, mobilne
številke ter številke brezplačnih in premijskih storitev.
46.  
Neprekinjeno poslovanje so aktivnosti, ki so potrebne za ohranjanje
poslovanja organizacije v času motenj ali prekinitev normalnega delovanja.
47.  
Nevtralnost interneta je načelo, po katerem se ves internetni promet po
javnem komunikacijskem omrežju obravnava enakovredno, to je neodvisno od
vsebine, aplikacij, storitev, naprave, vira in cilja komunikacije.
48.  
Odprto elektronsko komunikacijsko omrežje je javno komunikacijsko
omrežje, do katerega pod enakimi pogoji lahko dostopajo vsi operaterji.
49.  
Omrežna priključna točka je fizična točka, na kateri ima končni
uporabnik dostop do javnega komunikacijskega omrežja in ki se, če omrežja
vključujejo komutacijo ali usmerjanje, določi s posebnim omrežnim naslovom, ki
je lahko vezan na številko ali ime končnega uporabnika.
50.  
Operater je operater omrežja oziroma izvajalec storitve. Fizična ali
pravna oseba, ki omogoča brezplačen dostop do interneta in pri tem nima
pridobitnega namena ter zagotavljanje dostopa do interneta ni del njene
pridobitne dejavnosti, ni operater.
51.  
Operater omrežja je fizična ali pravna oseba, ki zagotavlja javno
komunikacijsko omrežje ali pripadajoče zmogljivosti ali je obvestila pristojni
regulativni organ o nameravanem zagotavljanju javnega komunikacijskega omrežja
ali pripadajočih zmogljivosti.
52.  
Operaterski dostop pomeni zagotovitev razpoložljivosti infrastrukture in
omrežij z vsemi pripadajočimi elementi ali storitev drugemu operaterju pod
določenimi pogoji, bodisi na izključni ali neizključni podlagi, za
zagotavljanje elektronskih komunikacijskih storitev, tudi kadar se uporabljajo
za zagotavljanje storitev informacijske družbe ali storitev radiodifuzijskih
vsebin. Med drugim zajema: dostop do omrežnih elementov in pripadajočih naprav,
ki lahko vključuje tudi priključitev opreme s fiksnimi ali nefiksnimi sredstvi
(zlasti dostop do krajevne zanke ter naprav in storitev, ki so potrebne za
zagotavljanje storitev prek krajevne zanke), dostop do fizične infrastrukture,
dostop do ustreznih sistemov programske opreme, vključno s sistemi za
obratovalno podporo, dostop do informacijskih sistemov ali podatkovnih zbirk za
prednaročanje, zagotavljanje, naročanje, zahteve za vzdrževanje in popravilo
ter zaračunavanje, dostop do pretvorbe številk ali do sistemov, ki zagotavljajo
enakovredno delovanje, dostop do fiksnih in mobilnih omrežij, zlasti za
gostovanja, dostop do sistemov s pogojnim dostopom za digitalne televizijske
storitve in dostop do virtualnih omrežnih storitev.
53.  
Pasivna komunikacijska infrastruktura pomeni komunikacijske vode v
stavbi, ki omogočajo visoke hitrosti, in razdelilno točko povezujejo z
omrežnimi priključnimi točkami. 
54.  
Podatki o lokaciji so vsakršni podatki, obdelani v elektronskem
komunikacijskem omrežju ali v okviru elektronske komunikacijske storitve, ki
kažejo na zemljepisni položaj terminalske opreme uporabnika javne
komunikacijske storitve.
55.  
Podatki o prometu so kateri koli podatki, obdelani za namen prenosa
komunikacije po elektronskem komunikacijskem omrežju ali zaradi njegovega
zaračunavanja.
56.  
Ponudniki storitev podpore tretje ravni so ponudniki upravljanih
storitev in dobavitelji opreme.
57.  
Potrošnik ali potrošnica (v nadaljnjem besedilu: potrošnik) je vsaka fizična
oseba, ki uporablja ali zaprosi za javno komunikacijsko storitev za namene, ki
ne spadajo v njeno trgovsko, poslovno ali poklicno dejavnost.
58.  
Prikaz identitete kličočega priključka je funkcija, ki omogoča
klicanemu, da razpozna omrežno priključno točko, iz katere izvira klic, na
podlagi številke ali oznake, ki je dodeljena tej omrežni priključni točki.
59.  
Prikaz identitete priključka v zvezi je funkcija, ki omogoča kličočemu,
da razpozna omrežno priključno točko, v kateri se zaključuje klic, na podlagi številke
ali oznake, ki je dodeljena tej omrežni priključni točki.
60.  
Pripadajoča storitev je storitev, povezana z elektronskim
komunikacijskim omrežjem ali elektronsko komunikacijsko storitvijo, ki omogoča
ali podpira zagotavljanje, zagotavljanje z lastnimi zmogljivostmi ali
avtomatizirano zagotavljanje storitev prek tega omrežja ali s to storitvijo ali
pa ima možnost za to in vključuje prevedbo številk ali sisteme, ki ponujajo
enakovredno funkcionalnost, sisteme s pogojnim dostopom in elektronske
programske vodnike ter druge storitve, kot so storitve za ugotavljanje
identitete, lokacije in navzočnosti.
61.  
Pripadajoče zmogljivosti so pripadajoče storitve, fizična infrastruktura
in druge zmogljivosti oziroma elementi, povezani z elektronskim komunikacijskim
omrežjem ali elektronsko komunikacijsko storitvijo, ki omogočajo ali podpirajo
zagotavljanje storitev po tem omrežju ali s to storitvijo ali pa imajo možnost
za to in vključujejo stavbe ali vhode v stavbe, napeljavo v stavbah, antenske
nosilce, stolpe in druge podporne konstrukcije, kanale, drogove, cevi, jaške in
omarice.
62.  
Radijska frekvenca v tem zakonu je del radiofrekvenčnega spektra in je
določena s centralno frekvenco ter širino radiofrekvenčnega kanala, zgornjo ali
spodnjo mejno frekvenco radiofrekvenčnega kanala ali navedbo posameznih
nosilnih frekvenc.
63.  
Radijsko lokalno omrežje (v nadaljnjem besedilu: RLAN) je brezžični
dostopovni sistem majhne moči, ki deluje v majhnem dosegu, z majhnim tveganjem
motenja za druge take sisteme, ki jih v neposredni bližini uporabljajo drugi
uporabniki, in ki uporablja harmonizirani radiofrekvenčni spekter na
neizključni podlagi.
64.  
Radioamaterska satelitska storitev je radiokomunikacijska storitev, ki
uporablja vesoljske postaje na satelitih za iste namene kot radioamaterska storitev.
65.  
Radioamaterska storitev je radiokomunikacijska storitev za
samoizobraževanje, medsebojno komuniciranje (vzpostavljanje medsebojnih
povezav) in tehnične raziskave, ki jo izvajajo radioamaterji, to so pravilno
pooblaščene osebe, ki jih zanima radijska tehnika samo iz osebnih nagibov in
brez gmotnih koristi.
66.  
Radiodifuzija je radiokomunikacijska storitev oddajanja in razširjanja
radijskih ali televizijskih programov, ki omogoča neposredni javni sprejem v
odprtem prostoru. Program ima pomen, kakor je opredeljen v zakonu, ki ureja
medije.
67.  
Radiofrekvenčno zaščitno razmerje je najmanjša vrednost razmerja
želenega in neželenega signala na vhodu v sprejemnik pod določenimi pogoji,
tako da je določena kakovost sprejema želenega signala dosežena na izhodu iz
sprejemnika.
68.  
Radiokomunikacijske storitve so elektronske komunikacijske storitve, ki
se izvajajo z uporabo radijskih frekvenc.
69.  
Razdelilna točka (točka koncentracije ali distribucije) je fizična točka
v stavbi ali zunaj nje, ki je dostopna operaterjem omrežja in na kateri se je
mogoče povezati s stavbno fizično infrastrukturo ali pasivno komunikacijsko
infrastrukturo. Če agencija na podlagi drugega odstavka 138. člena tega
zakona dostop razširi prek prve razdelilne točke, lahko ta točka vsebuje tudi
aktivni ali virtualni dostop.
70.  
Razporeditev spektra pomeni določitev danega pasu radiofrekvenčnega
spektra eni ali več vrstam radiokomunikacijskih storitev, kjer je to primerno,
pod določenimi pogoji.
71.  
Sistem s pogojnim dostopom je sistem, ki uporablja tehnični ukrep, oziroma
vsaka ureditev, pri kateri je dostop do zaščitenih radiodifuznih storitev v
nekodirani obliki pogojen s sklenitvijo naročniškega razmerja ali drugo obliko
predhodne individualne avtorizacije.
72.  
Sistem upravljanja neprekinjenega poslovanja je strateški in taktični
načrt upravljanja poslovanja, ki ga vzpostavi in izvaja operater, da se hitro
in učinkovito odzove na motnje, izpade in varnostne incidente z namenom, da
zagotovi neprekinjeno izvajanje javnih komunikacijskih storitev prek svojega
javnega komunikacijskega omrežja na sprejemljivi vnaprej določeni ravni (v
nadaljnjem besedilu: SUNP).
73.  
Sistem upravljanja varovanja informacij je sistem upravljanja, ki
omogoča celovit in koordiniran pogled na informacijska varnostna tveganja
organizacije ter zagotavlja vzpostavitev, vpeljavo, delovanje, spremljanje,
pregledovanje, vzdrževanje in izboljševanje varnosti omrežij in informacijskih
sistemov (v nadaljnjem besedilu: SUVI).
74.  
Sistem upravljanja varnosti je sistem, ki vključuje SUVI in SUNP.
75.  
Soglasje je osebna privolitev uporabnika ali naročnika v skladu s
predpisi, ki urejajo varstvo osebnih podatkov.
76.  
Souporaba radiofrekvenčnega spektra pomeni dostop dveh ali več
uporabnikov do uporabe istih radiofrekvenčnih pasov v določeni ureditvi
souporabe spektra, ki se dovoli v skladu s splošnim aktom iz 35. člena
tega zakona z odločbo o dodelitvi radijskih frekvenc ali brez nje ali
kombinacije obojega, vključno z regulativnimi pristopi, kot je sodostop na
podlagi dovoljenja zaradi lažje souporabe pasu radiofrekvenčnega spektra, po
zavezujočem dogovoru vseh udeleženih strank v skladu s pravili souporabe,
vključenimi v njihove pravice uporabe radiofrekvenčnega spektra, da se vsem
uporabnikom zagotovi predvidljiva in zanesljiva ureditev souporabe brez
poseganje v predpise, ki urejajo varstvo konkurence.
77.  
Stanja ogroženosti javnih komunikacijskih omrežij (v nadaljnjem
besedilu: stanja ogroženosti) so vojno ali izredno stanje in stanje, nastalo
zaradi naravnih ali drugih nesreč v skladu z zakonom, ki ureja naravne ali
druge nesreče, ter katastrofalni izpad omrežja.
78.  
Stavbna fizična infrastruktura pomeni fizično infrastrukturo ali
inštalacije na lokaciji končnega uporabnika, vključno s tistimi v solastnini
(skupne inštalacije), namenjene namestitvi žičnih oziroma brezžičnih dostopovnih
omrežij, kadar so ta dostopovna omrežja primerna za zagotavljanje elektronskih
komunikacijskih storitev in povezujejo razdelilno točko z omrežno priključno
točko.
79.  
Storitev celotnega pogovora je multimedijska storitev pogovora v realnem
času, ki zagotavlja dvosmerni simetrični prenos videa, besedila in glasu v
realnem času med uporabniki na dveh ali več lokacijah.
80.  
Storitev informacijske družbe je storitev, kot je opredeljena v zakonu,
ki ureja elektronsko poslovanje na trgu.
81.  
Storitev podpore tretje ravni pomeni eno ali več storitev, ki so vezane
na delovanje, vzdrževanje, nadgrajevanje, konfiguriranje in upravljanje
virtualiziranega ali fizičnega omrežja in storitev.
82.  
Storitev z dodano vrednostjo je vsaka storitev, ki zahteva obdelavo
podatkov o prometu ali lokaciji razen podatkov o prometu, ki niso nujno
potrebni za prenos komunikacije ali njegovo zaračunavanje.
83.  
Širokopasovno omrežje je javno komunikacijsko omrežje, ki omogoča
širokopasovni dostop. 
84.  
Širokopasovno omrežje visokih hitrosti je javno komunikacijsko omrežje,
ki omogoča širokopasovni dostop s hitrostjo najmanj 30 Mb/s.
85.  
Škodljivo motenje je motenje, ki ogroža delovanje radionavigacijske
storitve ali drugih varnostnih storitev ali ki drugače resno poslabšuje, ovira
ali neprestano prekinja radiokomunikacijsko storitev, ki deluje v skladu z
veljavnimi mednarodnimi ali državnimi predpisi ali predpisi EU.
86.  
Številka je številka ali predpona, določena s priporočilom E.164
Mednarodne telekomunikacijske zveze (v nadaljnjem besedilu: ITU).
87.  
Številke za komunikacijo v sili so enotna evropska številka za klice v
sili 112, številka policije 113, enotna evropska telefonska številka za prijavo
pogrešanih otrok 116 000 in vse druge številke, ki so kot take določene v
načrtu oštevilčenja.
88.  
Terminalska oprema je vsa oprema, ki je posredno ali neposredno
priključena na omrežni vmesnik javnega komunikacijskega omrežja za pošiljanje,
obdelovanje ali sprejemanje informacij. Šteje se, da je priključitev posredna,
če je oprema nameščena med terminalom in javnim omrežnim vmesnikom. Terminalska
oprema je tudi oprema satelitskih zemeljskih postaj.
89.  
Uporabnik ali uporabnica (v nadaljnjem besedilu: uporabnik) je fizična
ali pravna oseba, ki uporablja ali zaprosi za uporabo javne komunikacijske
storitve.
90.  
Upravljavci kritične infrastrukture imajo pomen, kot ga določa zakon, ki
ureja kritično infrastrukturo.
91.  
Varnost omrežij in storitev je zmožnost elektronskih komunikacijskih
omrežij in storitev, da na določeni ravni zaupanja preprečijo vse dogodke, ki
ogrožajo razpoložljivost, avtentičnost, celovitost ali zaupnost teh omrežij in
storitev shranjenih, prenesenih ali obdelanih podatkov ali povezanih storitev,
ki jih navedena elektronska komunikacijska omrežja in storitve zagotavljajo ali
so prek njih dostopni.
92.  
Varnostni incident je dogodek, ki ima dejanski negativni vpliv na
varnost elektronskih komunikacijskih omrežij ali storitev.
93.  
Vertikalno integrirani operater je operater, ki deluje na različnih
ravneh maloprodajnega in veleprodajnega zagotavljanja omrežij in opravljanja
storitev.
94.  
Vod je del komunikacijskega voda, ki povezuje dve ali več točk in po
katerem je mogoča enosmerna, dvosmerna ali obojesmerna komunikacija (npr.
bakrena parica, optično vlakno, koaksialni kabel, vse vrste nadzemnih povezav).
95.  
Zagotavljanje elektronskega komunikacijskega omrežja pomeni
vzpostavitev, obratovanje, upravljanje ali zagotavljanje razpoložljivosti
takega omrežja.
96.  
Zakonito prestrezanje komunikacij je postopek, odrejen na podlagi
zakona, ki ureja kazenski postopek, ali zakona, ki ureja Slovensko
obveščevalno-varnostno agencijo, in pri katerem se zbirajo vsebina, okoliščine
in dejstva, povezani s komunikacijami na določeni točki v javnem
komunikacijskem omrežju.
97.  
Zelo visokozmogljivo omrežje je elektronsko komunikacijsko omrežje, ki
je v celoti sestavljeno iz elementov iz optičnih vlaken vsaj do razdelilne
točke na končni lokaciji, ali elektronsko komunikacijsko omrežje, ki v
običajnih razmerah največje obremenjenosti omogoča podobno zmogljivost omrežja
glede razpoložljive navzdolnje in navzgornje pasovne širine, odpornosti, z
napakami povezanih parametrov ter zakasnitev in njenih variacij. Zmogljivost
omrežja se lahko šteje za podobno ne glede na to, ali se izkušnja končnega
uporabnika razlikuje zaradi različnih lastnosti medija, prek katerega je
omrežje na koncu povezano z omrežno priključno točko.
98.  
Zemeljska postaja je oprema, ki se uporablja izključno za komunikacijo s
sateliti ali drugimi sistemi v vesolju.
99.  
Zmogljivejša digitalna televizijska oprema so naprave, ki se priključijo
na televizijske sprejemnike, ali integrirani digitalni televizijski
sprejemniki, ki lahko sprejemajo digitalne interaktivne televizijske storitve.
100.Zmogljivost omrežne priključne točke je najvišja
hitrost prenosa podatkov, ki jo lahko zagotovi operater.
II. POGOJI ZA ZAGOTAVLJANJE ELEKTRONSKIH KOMUNIKACIJSKIH
OMREŽIJ IN STORITEV
4. člen
(zagotavljanje elektronskih komunikacijskih omrežij in
storitev)
Vsaka fizična ali pravna oseba lahko zagotavlja elektronska
komunikacijska omrežja oziroma izvaja elektronske komunikacijske storitve pod
pogoji, določenimi s tem zakonom in na njegovi podlagi sprejetimi podzakonskimi
predpisi, ter v skladu z drugo veljavno zakonodajo, če s tem ne ogroža javnega
reda, življenja in zdravja ljudi ter javne varnosti in obrambe države.
5. člen
(obvestilo)
(1) Pred začetkom ali spremembo zagotavljanja javnih
komunikacijskih omrežij oziroma izvajanja javnih komunikacijskih storitev,
razen medosebnih komunikacijskih storitev, neodvisnih od številke, je treba
pisno obvestiti agencijo.
(2) Po tem, ko operater agencijo pisno obvesti v skladu s
prejšnjim odstavkom, se pod pogoji in v skladu s 130. členom tega zakona
pogaja z drugimi operaterji o medomrežnem povezovanju in, kjer je to primerno,
od njih pridobi operaterski dostop ali medomrežno povezavo ter možnost, da je
določen za izvajalca univerzalne storitve v skladu s 168. in 173. členom
tega zakona. Merila in postopki za naložitev posamičnih obveznosti operaterjem
izhajajo iz IX. in X. poglavja ter iz 130.,168. in 173. člena tega zakona.
(3) V obvestilu iz prejšnjega odstavka morajo biti navedeni
podatki, ki jih agencija in Organ evropskih regulatorjev za elektronske
komunikacije (v nadaljnjem besedilu: BEREC) potrebujeta za vzdrževanje uradne
evidence operaterjev oziroma nadzor, in sicer:
1.     
ime in naslov za fizične osebe,
2.     
firma in glavni sedež v EU ter sedež vseh podružnic v državah članicah
za pravne osebe,
3.     
pravnoorganizacijska oblika in matična številka oziroma številka vpisa v
javni register v drugi državi članici EU,
4.     
naslov spletne strani operaterja, če ima spletno stran, na kateri
objavlja informacije o ponudbi elektronskih komunikacijskih omrežij ali
storitev,
5.     
kontaktna oseba in kontaktni podatki,
6.     
kratek opis javnih komunikacijskih omrežij oziroma javnih
komunikacijskih storitev, ki jih namerava zagotavljati ali izvajati,
7.     
države članice EU, v katerih se bo izvajala dejavnost, in
8.     
predvideni datum začetka ali spremembe zagotavljanja javnih
komunikacijskih omrežij oziroma izvajanja javnih komunikacijskih storitev.
(4) Spremembo podatkov iz 1. do 7. točke prejšnjega odstavka
mora operater sporočiti agenciji najkasneje v 30 dneh po nastanku
spremembe. Spremembo podatkov iz 8. točke prejšnjega odstavka mora operater
sporočiti pred predvidenim datumom, razen v primeru višje sile, ko spremembo
lahko sporoči v osmih dneh po prenehanju razlogov za višjo silo. Za spremembo
podatkov iz 8. točke prejšnjega odstavka se šteje, če se zagotavljanje javnih
komunikacijskih omrežij oziroma storitev na predvideni datum ne začne dejansko
opravljati.
(5) Agencija v sedmih dneh po prejemu obvestila z vsemi
potrebnimi podatki iz tretjega odstavka tega člena vpiše operaterja v uradno
evidenco in mu hkrati pošlje potrdilo o vpisu v uradno evidenco. Vpis v uradno
evidenco ni pogoj za izvajanje pravic in obveznosti, ki jih imajo operaterji po
tem zakonu. Potrdilo samo po sebi ne ustvarja pravic in obveznosti po tem
zakonu.
(6) Agencija v sedmih dneh po prejemu obvestila, ki ne
vsebuje vseh potrebnih podatkov iz tretjega odstavka tega člena, operaterja
posebej pozove, da je obvestilo treba dopolniti v roku, ki ne sme biti krajši
od osem dni.
(7) Agencija s splošnim aktom podrobneje predpiše vsebino in
obliko obvestila iz prvega odstavka tega člena ter vsebino podatkov iz tretjega
odstavka tega člena. Pri tem upošteva smernice BEREC. Agencija s splošnim aktom
določi tudi obliko in vsebino potrdila iz petega odstavka tega člena.
(8) Agencija o vpisu operaterja v uradno evidenco iz petega
odstavka tega člena obvesti BEREC.
(9) Operater mora najmanj 90 dni pred predvidenim prenehanjem
zagotavljanja javnih komunikacijskih omrežij oziroma izvajanja javnih
komunikacijskih storitev o tem pisno obvestiti agencijo. Operater mora v tem
obvestilu opisati tudi način zagotavljanja trajne hrambe podatkov o
registraciji zakonitega prestrezanja in hranjenih podatkov o prometu
elektronskih komunikacij za celotno obdobje, za katero je treba zagotoviti
hrambo v skladu s tem zakonom, zlasti pa mora navesti, kje bo tako hranjeno
gradivo dostopno. V zvezi z načinom in pogoji hrambe se uporabljajo določbe
predpisov, ki urejajo varstvo osebnih podatkov, in zakona, ki ureja varstvo
dokumentarnega gradiva.
(10) Agencija po uradni dolžnosti iz evidence iz petega
odstavka tega člena izbriše operaterja, ki je agencijo v skladu s prejšnjim
odstavkom obvestil o prenehanju zagotavljanja javnih komunikacijskih omrežij
oziroma izvajanja javnih komunikacijskih storitev, in operaterja, za katerega
ugotovi, da ni več vpisan v Poslovni register Slovenije.
6. člen
(plačilo na podlagi obvestila)
(1) Na podlagi obvestila iz prvega odstavka prejšnjega člena
so operaterji zavezanci za letno plačilo agenciji. Plačila po tem členu krijejo
stroške, ki jih ima agencija z izvrševanjem določb tega zakona, razen določb
V., VI. in VII. poglavja tega zakona.
(2) Višina plačila iz prejšnjega odstavka se določi tako, da
se število točk pomnoži z vrednostjo točke. Število točk je nominalno enako 0,1
odstotka letnega prihodka, ki ga ima posamezni operater v Republiki Sloveniji
iz zagotavljanja javnih komunikacijskih omrežij oziroma izvajanja javnih
komunikacijskih storitev. Vrednost točke se določi s tarifo, ki je splošni akt
agencije.
(3) Ne glede na določbo prejšnjega odstavka agencija na
utemeljen predlog operaterja pri prihodku od javnih komunikacijskih storitev
mednarodnega prometa, ki v celoti izvira in se zaključi zunaj Republike
Slovenije, ob določitvi števila točk upošteva polovico letnega prihodka od teh
storitev. Navedeno ne velja, kadar tak promet opravi končni uporabnik zadevnega
operaterja. Breme dokazovanja, da prihodek izvira od javnih komunikacijskih storitev
mednarodnega prometa, ki v celoti izvira in se zaključi zunaj Republike
Slovenije, je na operaterju. Če operater dokaže, da je za določeno višino
prihodkov od javnih komunikacijskih storitev mednarodnega prometa, ki v celoti
izvira in se zaključi zunaj Republike Slovenije, zavezan za plačilo
nacionalnemu regulativnemu organu v drugi državi, agencija ob določitvi števila
točk višine teh prihodkov ne upošteva.
(4) Operater mora vsako leto do 31. marca obvestiti
agencijo o višini prihodkov iz drugega oziroma tretjega odstavka tega člena iz
preteklega leta. Če operater tega ne stori do roka, agencija kot prihodek iz
drugega odstavka tega člena upošteva celotni prihodek operaterja iz preteklega
leta, pridobljen na podlagi podatkov Agencije Republike Slovenije za
javnopravne evidence in storitve.
(5) Če agencija utemeljeno sumi o resničnosti podatkov, ki
jih je sporočil operater, lahko agencija, ali kadar je to glede na obsežnost in
zahtevnost ustrezno in sorazmerno, pooblaščeni revizor ali revizorka (v nadaljnjem
besedilu: revizor), ki ga agencija izbere v skladu z določili zakona, ki ureja
javno naročanje, pregleda podatke in oceni prihodek. Stroške ocene nosi
operater. Če ocenjeni prihodek bistveno odstopa od sporočenega prihodka iz
drugega odstavka tega člena, agencija pri izračunu upošteva ocenjeni prihodek.
(6) Agencija pri izdaji tarife iz drugega odstavka tega člena
upošteva potrebno pokrivanje stroškov iz prvega odstavka tega člena glede na
načrtovane cilje in naloge, določene v njenem programu dela, ter saldo
finančnih sredstev iz preteklega leta. Tarifa se objavi v Uradnem listu
Republike Slovenije in začne veljati po njeni objavi.
(7) Predlog tarife iz prejšnjega odstavka vsebuje posebno
obrazložitev, v kateri se navedejo razlogi za sprejetje ali spremembo tarife in
cilji, ki bi jih tako dosegli, in mora biti predhodno javno objavljen
najpozneje do 31. julija tekočega leta skupaj z osnutkom programa dela in
finančnega načrta za prihodnje koledarsko leto v skladu z 269. členom tega
zakona. Predlog tarife mora agencija najpozneje do 31. oktobra tekočega
leta predložiti v soglasje Vladi Republike Slovenije (v nadaljnjem besedilu:
vlada) skupaj s programom dela in finančnim načrtom za prihodnje koledarsko
leto ter revidiranimi računovodskimi izkazi za preteklo koledarsko leto. Če
vlada do 15. decembra tekočega leta ne izda soglasja, se do uveljavitve
nove tarife uporablja veljavna tarifa.
(8) Pred izdajo ali spremembo tarife je treba ugotoviti in
predvideti stroške iz prvega odstavka tega člena ter določiti rok, ki ne sme
biti krajši od 15 dni in ne daljši od dveh mesecev in v katerem so zavezanci iz
prvega odstavka tega člena pozvani, da dajo svoje mnenje, pripombe in predloge
glede načrtovane izdaje ali spremembe tarife. V tem času se lahko opravijo tudi
medsebojni razgovori.
7. člen
(odmera plačil in njihovo plačevanje)
(1) Plačilo iz prejšnjega člena za posameznega zavezanca
odmeri agencija z odločbo o odmeri plačila.
(2) Plačila se odmerijo vnaprej za tekoče koledarsko leto.
(3) V prvem koledarskem letu, ko nastopi obveznost plačila,
agencija odmeri le toliko dvanajstin letnega plačila, kolikor celih mesecev
preostane od nastanka obveznosti do konca leta, vendar ne manj od ene
dvanajstine letnega plačila.
(4) Zavezanec za plačilo mora za koledarsko leto, v katerem
je prenehal zagotavljati javna komunikacijska omrežja oziroma izvajati javne
komunikacijske storitve, plačati toliko dvanajstin letnega plačila, kolikor
celih mesecev je zagotavljal javna komunikacijska omrežja oziroma izvajal javne
komunikacijske storitve, vendar ne manj od ene dvanajstine letnega plačila.
Agencija na zahtevo zavezanca spremeni že izdano odločbo o odmeri plačila in
morebitno preplačilo vrne zavezancu v 30 dneh od vročitve spremenjene odločbe o
odmeri plačila.
8. člen
(operaterji s posebnimi ali izključnimi pravicami)
(1) Operaterji, ki imajo posebne ali izključne pravice za
izvajanje druge gospodarske dejavnosti in imajo letni prihodek na področju
elektronskih komunikacijskih omrežij ali storitev večji od 10 milijonov eurov,
morajo ali zagotavljati elektronska komunikacijska omrežja ali storitve v
pravno samostojni družbi ali pa voditi ločene računovodske evidence za
dejavnosti, povezane z izvajanjem oziroma zagotavljanjem elektronskih
komunikacijskih storitev ali omrežij tako, kakor da bi te dejavnosti opravljali
v pravno samostojni družbi.
(2) Ločene računovodske evidence iz prejšnjega odstavka se
vodijo tako, da se opredelijo vsi elementi odhodkov in prihodkov v zvezi z
dejavnostmi, povezanimi z izvajanjem oziroma zagotavljanjem elektronskih
komunikacijskih storitev ali omrežij, skupaj z osnovo za njihov izračun in
uporabljenimi podrobnimi postopki razporeditve, vključno z razčlenitvijo
osnovnih sredstev in strukturnih stroškov po postavkah.
9. člen
(nadzor)
Agencija nadzira izvajanje določb tega poglavja.
III. GRADNJA OMREŽIJ IN PRIPADAJOČE INFRASTRUKTURE TER
SPODBUJANJE POVEZLJIVOSTI
10. člen
(prostorsko načrtovanje, gradnja in vzdrževanje)
(1) Javno komunikacijsko omrežje in pripadajoča
infrastruktura se štejeta za gospodarsko javno infrastrukturo. Ministrstvo,
pristojno za elektronske komunikacije (v nadaljnjem besedilu: ministrstvo), je
državni nosilec urejanja prostora za področje načrtovanja javnih
komunikacijskih omrežij in pripadajoče infrastrukture.
(2) Šteje se, da je v javno korist gradnja javnih
komunikacijskih omrežij in pripadajoče infrastrukture, gradnja elektronskih
komunikacijskih omrežij in pripadajoče infrastrukture za potrebe varnosti,
policije, obrambe in zaščite, reševanja in pomoči ter gradnja drugih elektronskih
komunikacijskih omrežij in pripadajoče infrastrukture na nepremičninah v lasti
oseb javnega prava, nad temi nepremičninami ali pod njimi.
(3) Lokalne skupnosti v okviru svojih pristojnosti
pospešujejo gradnjo elektronskih komunikacijskih omrežij in pripadajoče
infrastrukture in, kjer je to primerno, sodelujejo z agencijo in ministrstvom.
Pri tem zlasti določijo pogoje za gradnjo elektronskih komunikacijskih omrežij
in pripadajoče infrastrukture v svojih prostorskih aktih, sklepajo služnostne
in druge pogodbe z operaterji na svoji infrastrukturi, obveščajo operaterje in
agencijo o nameravanih prihodnjih posegih v svojo obstoječo infrastrukturo ter
lahko načrtujejo gradnjo odprtih javnih komunikacijskih omrežij.
(4) Vzdrževanje komunikacijskih objektov, ki so del omrežij
in pripadajoče infrastrukture iz prejšnjega odstavka, se šteje za vzdrževalna
dela v javno korist v smislu predpisov o gradnji objektov, ne glede na to, da
niso namenjena zagotavljanju opravljanja gospodarske javne službe. Za vzdrževalna
dela v javno korist na komunikacijskih objektih se štejejo:
1.     
dograditev in nadgraditev obstoječih komunikacijskih objektov oziroma
naprav elektronskih komunikacijskih omrežij (npr. nameščanje ali zamenjava
naprav, vključno z zamenjavo oporišč nadzemnih linij, povečanje zmogljivosti,
uvlečenje komunikacijskih kablov v obstoječe cevi, rekonstrukcija, prestavitev
naprav in inštalacij, zaščita in popravila),
2.     
statična ojačitev in nadomestitev obstoječih nosilcev antenskih sistemov
in njihovo zvišanje ali znižanje,
3.     
zamenjava obstoječih zabojnikov,
4.     
izvedba zahtevanih ozemljitev ali razširitev obstoječe ozemljitve zaradi
zamenjave zabojnika/stolpa, izvedba strelovodne zaščite, strojnih inštalacij,
električne inštalacije in zagotovitev potrebnega povečanja obstoječe električne
priključne moči.
(5) Minister, pristojen za elektronske komunikacije (v
nadaljnjem besedilu: minister), glede na stopnjo zahtevnosti gradnje določi
enostavne komunikacijske objekte, za katere v skladu s predpisi o gradnji
objektov ni treba pridobiti gradbenega dovoljenja, in predpiše, kaj se poleg
del iz prejšnjega odstavka šteje za vzdrževanje komunikacijskih objektov.
(6) Komunikacijska omrežja in pripadajoča infrastruktura iz
drugega odstavka tega člena morajo biti, razen tam, kjer dejanske in tehnične
možnosti tega ne dopuščajo, grajeni trajnostno vzdržno in tako, da zaradi
varstva okolja in omejevanja nepotrebnih posegov v prostor, javnega zdravja in
javne varnosti omogočajo njihovo skupno uporabo.
(7) Pri gradnji novih večstanovanjskih in nestanovanjskih
stavb mora biti projektirana in zgrajena stavbna fizična infrastruktura do
omrežnih priključnih točk in v njej pasivna komunikacijska infrastruktura v
skupnih delih stavbe, ki je primerna za doseganje visokih hitrosti. V projektu
in gradbeni izvedbi te infrastrukture mora biti predvidena in izdelana
razdelilna točka, tako da je posameznemu operaterju omogočena povezava do
vsakega dela stavbe (naročnika) posebej. Navedeno se smiselno upošteva tudi pri
rekonstrukciji stavbne fizične oziroma pasivne komunikacijske infrastrukture.
Projektiranje in izgradnja stavbne fizične ter pasivne komunikacijske
infrastrukture iz tega odstavka je strošek investitorja v gradnjo ali
rekonstrukcijo večstanovanjske ali nestanovanjske stavbe.
(8) Obveznost iz prejšnjega odstavka ne velja pri gradnji ali
rekonstrukciji:
1.     
stavb s skupno površino do 50 m²,
2.     
nestanovanjskih kmetijskih stavb,
3.     
obrednih stavb,
4.     
stavb, zaščitenih zaradi posebne zgodovinske, kulturne ali arhitekturne
vrednosti, in
5.     
drugih stavb, kjer bi izpolnitev obveznosti iz prejšnjega odstavka
pomenila nesorazmerne stroške v primerjavi s stroški projekta.
(9) Agencija s splošnim aktom podrobneje uredi tehnična in
druga vprašanja, ki nastanejo pri izvrševanju sedmega in osmega odstavka tega
člena.
(10) Agencija s splošnim aktom opredeli lokacije omrežnih
priključnih točk. Pri tem v največji možni meri upošteva smernice BEREC.
(11) Operater omrežja lahko ob upoštevanju 136. do
138. člena tega zakona na lastne stroške postavi svoje omrežje do
razdelilne točke.
11. člen
(preglednost v zvezi z načrtovanimi gradbenimi deli)
(1) Infrastrukturni operater mora pri gradbenih delih na
fizični infrastrukturi vsaj 60 dni pred izdajo naročila za izdelavo projektne
dokumentacije, ki je potrebna za pridobitev gradbenega dovoljenja, če gradbeno
dovoljenje ni potrebno, pa vsaj 90 dni pred predvidenim začetkom izvajanja
gradbenih del sporočiti agenciji namero o načrtovani gradnji in svoj poziv
zainteresiranim investitorjem v elektronska komunikacijska omrežja in
pripadajočo infrastrukturo, da izrazijo interes za vključitev elektronskih
komunikacijskih omrežij in pripadajoče infrastrukture v načrtovanje oziroma za
skupno gradnjo. Agencija najpozneje v treh dneh po prejemu poziva na svojih
spletnih straneh javno objavi sporočilo investitorja o začetku projektiranja
ali izvajanja del z ustreznimi pozivi zainteresiranim, da se o pozivu odločijo
v roku, ki ga določi investitor, ter o morebitnem interesu obvestijo
investitorja in agencijo. Postavljeni rok ne sme biti krajši od 10 delovnih dni
od objave.
(2) Obveznost iz prejšnjega odstavka velja tudi za druge
investitorje v javna komunikacijska omrežja in investitorje v druge vrste
gospodarsko javno infrastrukturo, ki niso hkrati infrastrukturni operaterji.
(3) Obveznost iz prejšnjih odstavkov ne velja za gradbena
dela neznatnega pomena z vidika vrednosti, obsega ali trajanja.
(4) Sporočilo o načrtovanih gradbenih delih iz prvega
odstavka tega člena vsebuje informacije o:
1.     
lokaciji in vrsti del,
2.     
vključenih elementih omrežja,
3.     
predvidenem datumu začetka del in njihovem trajanju in
4.     
kontaktni točki.
(5) Operater omrežja lahko zaprosi infrastrukturnega
operaterja za informacije iz prejšnjega odstavka za tekoča ali načrtovana dela
na fizični infrastrukturi, za katera je bilo gradbeno dovoljenje že izdano ali
postopek za pridobitev gradbenega dovoljenja že teče ali je vložitev vloge za
izdajo gradbenega dovoljenja predvidena v naslednjih šestih mesecih. V prošnji
mora opredeliti območje, na katero se nanaša postavitev elementov elektronskih
komunikacijskih omrežij. Infrastrukturni operater mora informacije predložiti
pod sorazmernimi, nediskriminacijskimi in preglednimi pogoji v dveh tednih od
prejema pisne prošnje, razen če je infrastrukturni operater te informacije že
javno objavil v elektronski obliki oziroma so informacije dostopne na spletnih
straneh agencije v skladu s prvim odstavkom tega člena.
(6) Ob sporu v zvezi s pravicami in obveznostmi iz tega člena
odloča o zadevi na zahtevo ene od strank agencija po postopku iz
286. člena tega zakona.
12. člen
(skupna gradnja)
(1) Ne glede na določbe drugih predpisov lahko
infrastrukturni operaterji z operaterji omrežja sklepajo dogovore o
usklajevanju gradbenih del zaradi postavitve elementov elektronskih
komunikacijskih omrežij. 
(2) Pri izkazanem interesu zainteresiranih soinvestitorjev za
skupno gradnjo po postopku iz prvega odstavka prejšnjega člena, ki vsebuje tudi
navedbo tehničnih in drugih pogojev ter predlog delitve stroškov, morajo
zavezanci iz prvega in drugega odstavka prejšnjega člena tem zainteresiranim
soinvestitorjem ponuditi sklenitev ustrezne pogodbe, ki upošteva sorazmerni del
investicije. Če se investitor in zainteresirani soinvestitor sama ne dogovorita
o sklenitvi te pogodbe in njeni vsebini v 30 dneh, odkar je zainteresirani
soinvestitor obvestil investitorja o interesu za skupno gradnjo, o zadevi na
zahtevo ene od strank odloči agencija po postopku iz 286. člena tega
zakona in pri tem po potrebi določi pogoje skupne gradnje. Investitor mora na
zahtevo agencije cene gradnje stroškovno dokazati in utemeljiti. Odločitev
agencije mora biti objektivna, pregledna, nediskriminacijska in sorazmerna.
(3) Kadar je ena od strank investitor s področja energetike,
agencija za potrebe odločanja na podlagi prejšnjega odstavka od agencije,
pristojne za področje energetike, predhodno pridobi podatek o višini
upravičenih stroškov na strani investitorja s področja energetike.
(4) Po sklenitvi ustrezne pogodbe ali izvršljivosti odločbe
agencije iz drugega odstavka tega člena mora investitor v druge vrste gospodarske
javne infrastrukture svoje omrežje načrtovati tako, da se v okviru tehničnih
možnosti hkrati z njimi v skladu z izkazanim interesom po postopku iz prvega
odstavka prejšnjega člena lahko gradita tudi elektronsko komunikacijsko omrežje
in pripadajoča infrastruktura.
(5) V primeru realizacije skupne gradnje mora zainteresirani
soinvestitor o tem najkasneje v 30 dneh po začetku gradnje obvestiti agencijo.
(6) Zavezanec iz prvega in drugega odstavka prejšnjega člena
lahko zavrne prošnjo zainteresiranega soinvestitorja iz drugega odstavka tega
člena za dogovor o uskladitvi gradbenih del zaradi postavitve elementov
elektronskih komunikacijskih omrežij, če:
1.     
bi to povzročilo dodatne stroške za prvotno predvidena gradbena dela,
vključno s stroški, nastalimi zaradi dodatnih zamud zaradi usklajevanja
gradbenih del,
2.     
bi to oviralo njegov nadzor nad usklajevanimi deli,
3.     
je prošnja za usklajevanje del vložena manj kot 30 dni pred oddajo vloge
za izdajo gradbenega dovoljenja ali manj kot 30 dni pred predvidenim začetkom
izvajanja del, kadar gradbeno dovoljenje ni potrebno.
(7) Obveznosti infrastrukturnega operaterja oziroma drugega
investitorja v javna komunikacijska omrežja in investitorja v druge vrste
gospodarske javne infrastrukture iz prejšnjega člena ter drugega, četrtega,
petega in šestega odstavka tega člena veljajo tudi pri vzdrževalnih delih v
javno korist na komunikacijskih objektih iz četrtega odstavka 10. člena
tega zakona ter pri vzdrževalnih delih v javno korist, kot so za posamezne
druge infrastrukture določena s področnimi predpisi.
(8) Kjer se gradnja komunikacijskega omrežja in pripadajoče
infrastrukture iz drugega odstavka 10. člena tega zakona ali druge
gospodarske javne infrastrukture financira iz javnih sredstev iz državnega in
občinskih proračunov, morajo investitorji pri gradnji te infrastrukture vanje
položiti dovolj zmogljivo prazno kabelsko kanalizacijo, če glede na podatke iz
evidence v skladu s prvim odstavkom 15. člena tega zakona na predvidenem
območju gradnje še ni take kabelske kanalizacije in če ne pridobi
soinvestitorja iz prvega odstavka prejšnjega člena. Tako zgrajena kabelska
kanalizacija je pod enakimi pogoji na voljo vsem fizičnim ali pravnim osebam,
ki zagotavljajo elektronska komunikacijska omrežja in pripadajočo infrastrukturo.
Agencija s splošnim aktom iz desetega odstavka tega člena določi, kaj šteje za
dovolj zmogljivo prazno kabelsko kanalizacijo. Agencija lahko s splošnim aktom
določi izjeme od obveznosti položitve prazne kabelske kanalizacije za primere,
ko naložitev obveznosti investitorju ne bi bila sorazmerna glede na predvidene
koristi od položitve prazne kabelske kanalizacije.
(9) Ne glede na določbo prejšnjega odstavka lahko državni
organ ali organ samoupravne lokalne skupnosti, ki dodeljuje javna sredstva iz
20. člena tega zakona, v javnem razpisu določi drugačne zahteve glede
položitve dovolj zmogljive proste kabelske kanalizacije.
(10) Agencija za izvajanje tega in prejšnjega člena izda
splošni akt.
13. člen
(prestavitev ali sprememba drugih napeljav in poznejša gradnja
drugih napeljav)
(1) Operater omrežja, ki želi graditi javno komunikacijsko
omrežje in pripadajočo infrastrukturo, lahko v zahtevi za ustanovitev služnosti
zahteva premestitev ali spremembo obstoječih drugih napeljav, vendar le, če se
javno komunikacijsko omrežje in pripadajoča infrastruktura ne bi dala zgraditi,
druge napeljave pa se lahko premestijo ali spremenijo brez negativnih posledic
za njihovo uporabo, skupna uporaba napeljav pod pogoji 136. člena tega
zakona pa ni mogoča.
(2) Stroške premestitve ali spremembe napeljav v celoti krije
operater omrežja, ki je zahteval premestitev ali spremembo.
(3) Poznejša gradnja drugih napeljav se opravi tako, da ne
moti obstoječega javnega komunikacijskega omrežja in pripadajoče
infrastrukture.
14. člen
(prestavitev in zaščita obstoječih komunikacijskih omrežij)
(1) Če je zaradi gradnje komunalnih in drugih objektov,
naprav in napeljav treba prestaviti ali zaščititi obstoječe komunikacijsko
omrežje in pripadajočo infrastrukturo iz četrtega odstavka 10. člena tega
zakona, ki je vpisana v evidenco iz prvega odstavka 15. člena tega zakona,
mora investitor predvidene gradnje komunalnih in drugih objektov, naprav in
napeljav o tem obvestiti lastnika omrežja, ki ga je treba prestaviti in
zaščititi, najmanj 30 dni pred predvidenim začetkom del ter njegovi pooblaščeni
osebi omogočiti navzočnost in strokovni nadzor pri izvedbi del. V nasprotnem
primeru investitor odgovarja lastniku za morebitno povzročeno škodo.
(2) Prestavitev in zaščito iz prejšnjega odstavka lahko po dogovoru
z investitorjem izvede tudi lastnik omrežja iz prejšnjega odstavka ali od njega
pooblaščeni izvajalec.
(3) Ne glede na določbe drugih zakonov stroški prestavitve
ali zaščite bremenijo investitorja gradnje komunalnih in drugih objektov,
naprav in napeljav, če investitor gradnje komunalnih in drugih objektov, naprav
in napeljav ter lastnik omrežja iz prvega odstavka tega člena, ki ga je treba
prestaviti in zaščititi, s pogodbo ne določita drugače.
(4) Investitor predvidene gradnje komunalnih in drugih
objektov, naprav in napeljav ne odgovarja za morebitno škodo iz prvega odstavka
tega člena niti ne nosi stroškov prestavitve ali zaščite, če omrežje in
pripadajoča infrastruktura iz prvega odstavka tega člena nista vpisana v
evidenco iz prvega odstavka 15. člena tega zakona, razen če lastnik
omrežja iz prvega odstavka tega člena dokaže, da je investitor vedel za obstoj
omrežja in je bil predlog za vpis v evidenco že predložen.
15. člen
(vpis v evidenco)
(1) Investitor ali upravljavec komunikacijskega omrežja in
pripadajoče infrastrukture iz drugega odstavka 10. člena tega zakona mora
sporočiti podatke o lokaciji in trasi, vrsti in trenutni uporabi
komunikacijskega omrežja ter pripadajoče infrastrukture, vključno s številom
posameznih pripadajočih vodov (optično vlakno, bakrena parica, koaksialni vod
in drugo) neposredno organu, ki je pristojen za geodetske zadeve, ki glede teh
podatkov izvaja naloge enotne informacijske točke, za vpis v evidenco
infrastrukturnih omrežij ter objektov v skladu s predpisom, ki ureja vpis v to
evidenco. Vsaka sprememba teh podatkov se sporoči pristojnemu organu v treh
mesecih po njenem nastanku. 
(2) Ne glede na določbo prejšnjega odstavka obveznost
sporočanja podatkov ne velja za investitorja ali upravljavca komunikacijskega
omrežja in pripadajoče infrastrukture za potrebe varnosti, policije, obrambe in
zaščite, reševanja in pomoči.
(3) Agencija zaradi zagotavljanja preglednosti in skupne
uporabe fizične infrastrukture od investitorjev ali upravljavcev
komunikacijskega omrežja in pripadajoče infrastrukture, ki so v skladu s prvim
odstavkom tega člena sporočili podatke organu, pristojnemu za geodetske zadeve,
pridobi podatke o njihovih kontaktnih točkah in jih objavi na svojih spletnih
straneh.
(4) Investitor ali upravljavec javnega komunikacijskega
omrežja in pripadajoče infrastrukture mora poleg podatkov iz prvega odstavka
tega člena neposredno organu, pristojnemu za geodetske zadeve, za vpis v
evidenco iz prvega odstavka tega člena sporočiti tudi podatke o obstoječem
stanju in zmogljivosti omrežne priključne točke na fiksni lokaciji v skladu s
predpisom iz prvega odstavka tega člena. Vsaka sprememba teh podatkov se v treh
mesecih po njenem nastanku sporoči pristojnemu organu. Podatki iz evidence o
obstoječem stanju in zmogljivosti omrežne priključne točke so javni.
(5) Minister v soglasju z ministrom, pristojnim za
infrastrukturo, in ministrom, pristojnim za prostor, za izvajanje določbe
prvega, četrtega in sedmega odstavka tega člena izda pravilnik.
(6) Agencija lahko za potrebe izvajanja tega zakona ob
smiselni uporabi 265. in 266. člena tega zakona od zavezancev iz prvega
odstavka tega člena zahteva podatke o razpoložljivosti omrežij in objektov iz
prvega odstavka tega člena in o tem vodi svojo evidenco in zainteresiranim
strankam v zvezi s postopki, ki jih vodi, omogoči vpogled v te podatke. Pri tem
agencija ne sme zahtevati podatkov, ki so jih zavezanci že poslali organu,
pristojnemu za geodetske zadeve, v skladu s prvim odstavkom tega člena.
(7) Infrastrukturni operater mora podatke iz prvega odstavka
tega člena sporočiti tudi za elektronska komunikacijska omrežja, ki niso zajeta
v drugem odstavku 10. člena tega zakona. Podatke mora sporočiti neposredno
organu, pristojnemu za geodetske zadeve, za vpis v evidenco infrastrukturnih
omrežij in objektov v skladu s predpisom, ki ureja vpis v to evidenco. Vsaka
sprememba podatkov se sporoči pristojnemu organu v treh mesecih po njenem
nastanku.
16. člen
(dostop operaterja omrežja do podatkov o obstoječi fizični
infrastrukturi)
(1) Če podatki iz prvega in tretjega odstavka prejšnjega
člena v primeru elektronskih komunikacijskih omrežij ali podatki o lokaciji in
trasi, vrsti in trenutni uporabi fizične infrastrukture ter kontaktni točki v
primeru drugih infrastrukturnih operaterjev, ki se vpisujejo v evidenco
infrastrukturnih omrežij in objektov v skladu s predpisom, ki ureja vpis v to
evidenco, niso dostopni, lahko operater omrežja zaprosi infrastrukturnega
operaterja za dostop do teh podatkov. Operater omrežja v prošnji opredeli
območje, na katero se nanaša postavitev elementov elektronskih komunikacijskih
omrežij.
(2) Infrastrukturni operater mora dostop do podatkov pod
sorazmernimi, nediskriminacijskimi in preglednimi pogoji odobriti v dveh
mesecih od prejema pisne prošnje iz prejšnjega odstavka. Podatke mora
zagotoviti v obliki, kot je zahtevana za vpis v evidenco infrastrukturnih
omrežij ter objektov v skladu s predpisom, ki ureja vpis v to evidenco.
(3) Ne glede na prejšnji odstavek lahko infrastrukturni
operater zavrne dostop do podatkov, če je to potrebno zaradi varnosti omrežij,
nacionalne varnosti, javnega zdravja ali varnosti.
(4) Operater omrežja lahko v pisni prošnji, v kateri so
opredeljeni elementi omrežja, na katere se nanaša postavitev elektronskih
komunikacijskih omrežij, infrastrukturnega operaterja zaprosi za pregled
določenih elementov fizične infrastrukture na kraju samem ob navzočnosti in
strokovnem nadzoru pooblaščene osebe infrastrukturnega operaterja.
Infrastrukturni operater pod sorazmernimi, nediskriminacijskimi in preglednimi
pogoji odobri razumno prošnjo za pregled v 30 dneh od prejema pisne prošnje,
razen če to ni primerno iz razlogov v prejšnjem odstavku.
(5) Operater omrežja mora s podatki, ki jih pridobi na
podlagi tega člena, ravnati v skladu s predpisi s področja tajnih podatkov,
predpisi, ki urejajo varovanje poslovnih skrivnosti, in predpisi, ki urejajo
varstvo osebnih podatkov, ter sprejeti ustrezne tehnične in organizacijske
ukrepe za varovanje zaupnosti, tajnosti ter operativnih in poslovnih
skrivnosti.
(6) Če se infrastrukturni operaterji sami ne dogovorijo o
dostopu do podatkov na podlagi tega člena, o zadevi na zahtevo ene od strank
odloča agencija po postopku iz 286. člena tega zakona.
(7) Določbe tega člena se smiselno uporabljajo tudi za
podatke o neuporabljenih optičnih vlaknih iz 140. člena tega zakona.
(8) Pristojni organ javnega sektorja, ki pri svojem delu
razpolaga s podatki iz prvega odstavka tega člena, te podatke na njegovo
zahtevo posreduje operaterju omrežja.
17. člen
(varovalni pas sistemov elektronskih komunikacij)
(1) Varovalni pas sistemov elektronskih komunikacij je
zemljiški pas ob komunikacijskih vodih in objektih, v katerem se smejo graditi
drugi objekti in naprave ter izvajati dela, ki bi lahko vplivala na delovanje
elektronskega komunikacijskega omrežja, le ob določenih pogojih in na določeni
oddaljenosti od vodov in objektov tega omrežja.
(2) Širina varovalnega pasu elektronskega komunikacijskega
omrežja poteka:
1.     
za linijski objekt na vsako stran od osi linijskega komunikacijskega voda
in znaša tri metre,
2.     
za poligonski objekt na vse strani od zunanjih robov območja
poligonskega komunikacijskega objekta in znaša pet metrov in
3.     
za točkovni objekt na vse strani od zunanjih robov točkovnega
komunikacijskega objekta in znaša 1,5 metra.
(3) Pogoje, pod katerimi se smejo v skladu s predpisi o
gradnji objektov in urejanju prostora graditi drugi objekti in naprave v
varovalnem pasu sistema elektronskih komunikacij, in pogoje, pod katerimi se
smejo izvajati dela na območju varovalnih pasov sistema elektronskih
komunikacij, predpiše minister v soglasju z ministrom, pristojnim za gradnjo
objektov in urejanje prostora.
18. člen
(pregled in napoved postavitve omrežij)
(1) Agencija izvede in vsaka tri leta posodobi geografski
pregled o dosegu širokopasovnih omrežij. Pri tem upošteva tudi podatke iz
prvega in četrtega odstavka 15. člena tega zakona.
(2) Agencija najmanj vsaka tri leta objavi javni poziv za
poizvedovanje po nameri investitorjev, da bodo v roku, ki ga določi agencija in
ni krajši od treh let, gradili zelo visokozmogljiva omrežja ali bodo nadgradili
ali razširili obstoječa omrežja tako, da bodo omogočala hitrost najmanj 100
Mb/s.
(3) Agencija glede na svoje pristojnosti, določene s tem
zakonom, odloči, v kakšnem obsegu bo upoštevala informacije, zbrane na podlagi
prejšnjega odstavka.
(4) Agencija lahko na podlagi podatkov iz prvega odstavka
tega člena in podatkov, zbranih na podlagi drugega odstavka tega člena, določi
posamezna območja, na katerih v roku iz drugega odstavka tega člena ni predvideno
omrežje s hitrostjo najmanj 100 Mb/s.
19. člen
(poizvedovanje po tržnem interesu za gradnjo
visokozmogljivih omrežij)
(1) Organ, ki dodeljuje javna sredstva iz prvega odstavka
20. člena tega zakona, poda na agencijo vlogo za izvedbo poizvedovanja po
tržnem interesu za gradnjo visokozmogljivih omrežij oziroma nadgradnjo ali
razširitev obstoječih omrežij, tako da bodo omogočala prenosne hitrosti najmanj
100 Mb/s v smeri proti uporabniku v naslednjih treh letih.
(2) Vloga iz prejšnjega odstavka mora vsebovati najmanj
podatke o:
1.     
javnem soinvestitorju,
2.     
roku, do katerega organ, ki dodeljuje javna sredstva, potrebuje podatke,
3.     
vrsti infrastrukture oziroma omrežja, za katero se dodeljujejo javna
sredstva,
4.     
premeru kabelske kanalizacije ali premeru cevi v milimetrih za
infrastrukturo oziroma hitrosti prenosa v Mb/s za omrežje, za katero se
dodeljujejo javna sredstva,
5.     
predvidenem času gradnje infrastrukture oziroma omrežja, za katero se
dodeljujejo javna sredstva, ki ne sme biti daljši od treh let in
6.     
geografskem območju, za katero se dodeljujejo javna sredstva.
(3) Organ lahko v vlogi iz prvega odstavka tega člena določi,
da mora obvestilo o napovedi gradnje poleg podatkov iz prejšnjega odstavka
vsebovati še druge podatke, kot so na primer informacije o načrtovanem projektu
in podrobno opredeljen časovni načrt gradnje, dokazila o finančni izvedljivosti
načrtovanih investicijskih projektov in primernosti predvidenih tehnologij
glede na zastavljene cilje ter morebitne druge priloge, s katerimi bo
investitor verodostojno izkazal izvedljivost izraženega tržnega interesa.
(4) Organ iz prvega odstavka tega člena pri določitvi
podatkov iz drugega in tretjega odstavka tega člena upošteva, da morajo biti
podatki vsaj podobno podrobni kot podatki, ki jih pridobi agencija na podlagi
prejšnjega člena.
(5) Agencija izvede poizvedovanje po tržnem interesu iz
prvega odstavka tega člena. Če agencija na podlagi zbranih podatkov ugotovi
prekrivajoč tržni interes investitorjev, o tem pisno obvesti zadevne
investitorje in organ iz prvega odstavka tega člena.
(6) V primeru iz prejšnjega odstavka investitorji lahko v 30
dneh od prejema pisnega obvestila agencije sklenejo dogovor, katerega cilj je
izogniti se gradnji podvojene infrastrukture. Ta dogovor mora biti v skladu s
predpisi, ki urejajo preprečevanje omejevanja konkurence. Širokopasovno omrežje
mora biti na področjih, za katera so se investitorji dogovorili o razdelitvi
tržnega interesa, odprto komunikacijsko omrežje, sicer dogovarjanje ni
dopustno.
(7) Investitorji, ki so se v skladu s prejšnjim odstavkom
dogovorili o razdelitvi tržnega interesa, morajo v 15 dneh po sklenitvi
dogovora agenciji sporočiti prenovljene podatke, ki lahko obsegajo le področja
razdeljenega tržnega interesa iz prejšnjega odstavka.
(8) Če investitorji dogovora iz šestega odstavka tega člena
ne sklenejo, agencija o tem obvesti organ iz prvega odstavka tega člena.
(9) Agencija organu, ki je podal vlogo, v dogovorjenem roku,
ki ne sme biti daljši od šestih mesecev, sporoči pridobljene podatke.
(10) Agencija na svojih spletnih straneh objavi podatke o
območjih iz četrtega odstavka prejšnjega člena in izkazanih namerah za
postavitev omrežij iz drugega odstavka prejšnjega člena in izkazanem tržnem
interesu na podlagi poizvedovanja iz prvega odstavka tega člena.
(11) Agencija za izvajanje prejšnjega in tega člena izda
splošni akt.
20. člen
(uporaba javnih sredstev)
(1) Sredstva za gradnjo visokozmogljivih omrežij oziroma
nadgradnjo ali razširitev obstoječih omrežij tako, da bodo omogočala prenosne
hitrosti najmanj 100 Mb/s, se lahko zagotovijo tudi iz javnih sredstev v skladu
s predpisi EU, ki urejajo združljivost nekaterih vrst pomoči z notranjim trgom
pri uporabi členov 107 in 108 Pogodbe o delovanju Evropske unije.
(2) Javna sredstva se v skladu s predpisi iz prejšnjega
odstavka lahko zagotovijo tudi za spodbujanje povezljivosti.
(3) Državni organ ali organ samoupravne lokalne skupnosti, ki
dodeljuje javna sredstva za gradnjo visokozmogljivih omrežij iz prvega odstavka
tega člena, upošteva zbrane podatke iz prvega odstavka 18. člena tega
zakona in podatke o napovedi postavitve omrežij, zbranih v skladu z 18. in
19. členom tega zakona.
(4) Vlada z uredbo določi podrobnejše pogoje za izvajanje
tega člena, kot so pogoji za uporabo javnih sredstev, upravičeni stroški, vsebina
vloge za javno sofinanciranje projekta, način določitve cene operaterskega
dostopa do sofinanciranega omrežja ter vzpostavitev mehanizma za spremljanje in
vračilo sredstev.
21. člen
(sklepanje pogodb o tržnem interesu)
(1) Če organ iz tretjega odstavka prejšnjega člena na podlagi
podatkov, ki mu jih na podlagi devetega odstavka 19. člena tega zakona
posreduje agencija, ugotovi, da investitor z obvestilom iz tretjega oziroma
sedmega odstavka 19. člena tega zakona tržnega interesa ni verodostojno
izkazal, izda odločbo, s katero mu tržnega interesa ne prizna. Odločba organa
je dokončna. Zoper odločbo se lahko vloži tožba v upravnem sporu.
(2) Organ iz tretjega odstavka prejšnjega člena na podlagi
podatkov, ki mu jih na podlagi devetega odstavka 19. člena tega zakona
posreduje agencija, investitorju ponudi sklenitev pogodbe, s katero se
investitor zaveže, da bo v treh letih od podpisa pogodbe zgradil širokopasovno
omrežje na območjih in v obsegu, kakršnega je izkazal v obvestilu iz tretjega
oziroma sedmega odstavka 19. člena tega zakona. Organ izvod podpisane
pogodbe in morebitni pripadajoči dogovor iz šestega odstavka 19. člena
tega zakona pošlje agenciji. Če investitor pogodbe v 15 dneh ne podpiše, se
šteje, da je odstopil od izraženega tržnega interesa. V tem primeru organ izda
odločbo iz prejšnjega odstavka.
(3) V pogodbi iz prvega stavka prejšnjega odstavka se lahko
določi pogodbena kazen za primer neizpolnitve obveznosti iz prejšnjega
odstavka.
(4) Če operater ne izvaja tržnega interesa v skladu s pogodbo
iz drugega odstavka tega člena in pri tem s predvidenimi aktivnostmi zamuja za
več kot šest mesecev, organ iz tretjega odstavka prejšnjega člena zaradi
operaterjeve kršitve odstopi od pogodbe in v tem delu tržnega interesa ne
upošteva ter o tem obvesti agencijo. Pri preverjanju izvajanja pogodbe lahko
organ zaprosi agencijo za tehnično pomoč. Z dnem odstopa od pogodbe zaradi
operaterjeve kršitve se šteje, da operater ni izpolnil obveznosti gradnje iz
drugega odstavka tega člena.
(5) Če investitor v roku ne uresniči napovedane gradnje na
določenem območju, lahko organ iz tretjega odstavka prejšnjega člena za to
območje uporabi javna sredstva iz prejšnjega člena.
(6) Kadar javna sredstva na podlagi prejšnjega člena
dodeljuje organ samoupravne lokalne skupnosti, lahko za sklepanje pogodb na
podlagi tega člena pooblasti ministrstvo, ki sklene pogodbo v imenu in za račun
organa samoupravne lokalne skupnosti.
22. člen
(nadzor)
Agencija nadzira izvajanje določb tega poglavja, razen 20. in
21. člena tega poglavja, in na njegovi podlagi izdanih predpisov in aktov
ter pri tem sodeluje z inšpektorjem, pristojnim za gradnjo.
IV. RAZLASTITEV IN OMEJITVE LASTNINSKE PRAVICE
23. člen
(odvzem ali omejitev lastninske ali druge stvarne pravice
pri gradnji javnih komunikacijskih omrežij)
(1) Gradnja, postavitev, obratovanje ali vzdrževanje javnih
komunikacijskih omrežij in pripadajoče infrastrukture v skladu s predpisi je v
javno korist.
(2) Javno komunikacijsko omrežje je treba načrtovati tako, da
so posegi v tujo lastnino čim manjši.
(3) Lastninska ali druga stvarna pravica na nepremičninah se
v javno korist lahko odvzame ali omeji, kadar je to potrebno zaradi gradnje,
postavitve, obratovanja in vzdrževanja javnega komunikacijskega omrežja in
pripadajoče infrastrukture.
(4) Lastninska ali druga stvarna pravica na nepremičninah se
odvzame ali omeji po postopku in na način, določen z zakonom, ki ureja
razlastitev nepremičnin in omejitve lastninske pravice, ter zakonom, ki ureja
stvarne pravice, razen če ta zakon določa drugače.
(5) Ne glede na določbe zakona, ki ureja razlastitev
nepremičnin in omejitev lastninske pravice, vlada na predlog operaterja omrežja
za omejitev lastninske ali druge stvarne pravice na nepremičnini v lasti
Republike Slovenije s služnostjo za namen iz tretjega odstavka tega člena
odloči o prevladi javne koristi gradnje, postavitve, obratovanja ali
vzdrževanja javnih komunikacijskih omrežij in pripadajoče infrastrukture nad
drugo javno koristjo, če ne pride do ustanovitve služnosti s pogodbo v skladu s
27. členom tega zakona. Vlada upravljavcu nepremičnine v lasti Republike
Slovenije naloži sklenitev pogodbe ali pa predlog operaterja omrežja zavrne.
(6) Operater omrežja, ki želi na tuji nepremičnini, nad ali
pod njo izvesti dela iz prvega odstavka tega člena, lahko v postopku
razlastitve nastopa kot razlastitveni upravičenec ali v postopku ustanovitve
služnosti kot služnostni upravičenec.
(7) Pri odločanju v postopku razlastitve ali ustanovitve
služnosti v korist operaterja omrežja gre za nujni primer v smislu zakona, ki
ureja razlastitev nepremičnin in omejitev lastninske pravice.
24. člen
(omrežja za potrebe varnosti, policije, obrambe in zaščite,
reševanja in pomoči)
Določbe prejšnjega člena veljajo tudi za elektronska
komunikacijska omrežja in pripadajočo infrastrukturo za potrebe varnosti,
policije, obrambe in zaščite, reševanja in pomoči.
25. člen
(ustanovitev služnosti na nepremičninah v lasti oseb javnega
prava ob zgraditvi elektronskih komunikacijskih omrežij, ki niso javna
komunikacijska omrežja)
(1) Gradnja, postavitev, obratovanje ali vzdrževanje
elektronskih komunikacijskih omrežij, ki niso omrežja iz 23. in 24. člena
tega zakona, ter pripadajoče infrastrukture na nepremičninah v lasti oseb
javnega prava v skladu s predpisi je v javno korist.
(2) Elektronsko komunikacijsko omrežje iz prejšnjega odstavka
je treba načrtovati tako, da so posegi v lastnino oseb javnega prava čim
manjši.
(3) Lastninska ali druga stvarna pravica na nepremičninah v
lasti oseb javnega prava se v javno korist lahko obremeni s služnostjo v korist
fizične ali pravne osebe, ki zagotavlja elektronska komunikacijska omrežja, ki
niso omrežja iz 23. in 24. člena tega zakona, kadar je to potrebno
zaradi gradnje, postavitve, obratovanja in vzdrževanja tega omrežja ter
pripadajoče infrastrukture.
(4) V primerih iz prejšnjega odstavka se lastninska ali druga
stvarna pravica na nepremičninah v lasti oseb javnega prava obremeni s
služnostjo po postopku in na način, določen z zakonom, ki ureja razlastitev
nepremičnin in omejitve lastninske pravice, in zakonom, ki ureja stvarne
pravice, razen če ta zakon določa drugače.
(5) Fizična ali pravna oseba, ki zagotavlja elektronsko
komunikacijsko omrežje, ki ni omrežje iz 23. in 24. člena tega zakona, ter
želi na nepremičnini, ki je v lasti oseb javnega prava, nad to nepremičnino ali
pod njo izvesti dela iz prvega odstavka tega člena, lahko v postopku
ustanovitve služnosti nastopa kot služnostni upravičenec.
26. člen
(služnost)
(1) Služnost na podlagi tega zakona je stvarna pravica, ki
obsega za služnostnega upravičenca iz 23., 24. in 25. člena tega zakona
naslednja upravičenja:
1.     
gradnja, postavitev, obratovanje in vzdrževanje elektronskega
komunikacijskega omrežja in pripadajoče infrastrukture,
2.     
dostop do elektronskega komunikacijskega omrežja in pripadajoče
infrastrukture za potrebe njihovega obratovanja in vzdrževanja,
3.     
odstranjevanje naravnih ovir pri gradnji, postavitvi, obratovanju in
vzdrževanju elektronskega komunikacijskega omrežja.
(2) Upravičenja iz prejšnjega odstavka mora upravičenec
izvrševati tako, da le v najnujnejšem obsegu moti lastnika nepremičnine in
obremenjuje služeče zemljišče. Če lastnik nepremičnine zaradi izvrševanja teh
upravičenj utrpi škodo, jo mora povzročitelj povrniti v skladu z zakonikom, ki
ureja obligacijska razmerja.
27. člen
(ustanovitev služnosti)
(1) Služnost se sklene v takšnem obsegu in za takšno časovno
obdobje, kot je nujno potrebno za gradnjo, postavitev, obratovanje ali
vzdrževanje elektronskega komunikacijskega omrežja in za čas obratovanja
elektronskega komunikacijskega omrežja in pripadajoče infrastrukture.
(2) Za ustanovitev služnosti mora služnostni upravičenec
lastniku nepremičnine predložiti predlog pogodbe.
(3) Obvezna sestavina pogodbe je določilo o višini denarnega
nadomestila za služnost, v primerih, ki se nanašajo na omejitev lastninske ali
druge stvarne pravice na nepremičninah pri gradnji, postavitvi, obratovanju ali
vzdrževanju javnih komunikacijskih omrežij in pripadajoče infrastrukture iz
23. člena tega zakona, pa tudi določilo o dopustnosti skupne uporabe
komunikacijskih objektov služnostnega upravičenca z njegove strani ter drugih
fizičnih in pravnih oseb, ki zagotavljajo elektronska komunikacijska omrežja, v
skladu z določbami tega zakona. Imetnik pravice skupne uporabe ima v obsegu, ki
je potreben za izvajanje skupne uporabe, upravičenja iz prejšnjega člena.
(4) Denarno nadomestilo iz prejšnjega odstavka ne sme
presegati zmanjšanja vrednosti služeče nepremičnine ali dejanske škode in
izgubljenega dobička, vključno zaradi dopustnosti skupne uporabe komunikacijskih
objektov služnostnega upravičenca s strani njega ter drugih fizičnih in pravnih
oseb, ki zagotavljajo elektronska komunikacijska omrežja, v skladu z določbami
tega zakona in omejitev, ki za investitorja izhajajo iz prvega do tretjega
odstavka 14. člena tega zakona ob prestavitvi javnih komunikacijskih
omrežij.
(5) V primeru ustanovitve služnosti na nepremičninah v lasti
države ali samoupravne lokalne skupnosti je obvezna sestavina pogodbe v korist
operaterja omrežja tudi določilo o dopustnosti skupne gradnje s strani drugega
operaterja omrežja v skladu z 12. členom tega zakona. Dopustnost skupne
gradnje velja samo za gradnjo na isti trasi, kot je določena v pogodbi med
prvotnim investitorjem in lastnikom nepremičnine. V tem primeru je obvezna sestavina
pogodbe tudi določilo o višini denarnega nadomestila, ki ga zainteresirani
soinvestitor plača lastniku nepremičnine v primeru skupne gradnje. Višina tega
denarnega nadomestila ne sme presegati višine denarnega nadomestila, ki ga
lastniku nepremičnine plača prvotni investitor.
(6) Določbe drugega in četrtega odstavka tega člena se ne
uporabljajo v primeru, kadar se služnost ustanovi na podlagi predloga pogodbe
upravljavca druge gospodarske javne infrastrukture na kateri se služnost
ustanavlja v skladu z zakoni, ki urejajo gospodarske javne infrastrukture.
(7) Ne glede na določbo tretjega odstavka tega člena je
služnost pri gradnji javnih komunikacijskih omrežij in pripadajoče
infrastrukture, ki se financirajo iz javnih sredstev v skladu z 20. členom
tega zakona, na nepremičninah v lasti države ali samoupravne lokalne skupnosti
neodplačna.
(8) Če lastnik nepremičnine v desetih dneh po prejemu
predloga pogodbe ne pristane na njeno sklenitev, lahko služnostni upravičenec
zahteva, da o ustanovitvi služnosti v skladu s 23., 24. in 25. členom tega
zakona odloči pristojni upravni organ.
(9) Poleg sestavin, ki jih določa zakon, ki ureja ustanovitev
služnosti za potrebe gradnje, je obvezna sestavina pogodbe o ustanovitvi
služnosti v korist infrastrukturnega operaterja tudi določilo o dopustnosti
skupne uporabe s strani operaterja omrežja. Pri določitvi višine denarnega
nadomestila za služnost se upošteva tudi možnost skupne uporabe fizične
infrastrukture s strani operaterjev omrežij. Višina denarnega nadomestila v
delu, ki se nanaša na skupno uporabo fizične infrastrukture s strani
operaterjev omrežij, se lahko določi tudi s sklenitvijo dodatka k pogodbi
najpozneje deset dni pred izvedbo skupne uporabe.
28. člen
(pogoji za odločanje pristojnega organa)
(1) Pristojni upravni organ mora pri odločanju o ustanovitvi
služnosti ugotoviti in upoštevati, ali:
1.     
je pridobitev služnosti nujen pogoj za gradnjo, postavitev, obratovanje
ali vzdrževanje elektronskega komunikacijskega omrežja in pripadajoče
infrastrukture,
2.     
je bila gradnja elektronskega komunikacijskega omrežja in pripadajoče
infrastrukture načrtovana tako, da so posegi v tujo lastnino čim manjši,
3.     
bo izvrševanje služnosti bistveno oviralo lastnika nepremičnine.
(2) Za bistveno oviranje lastnika nepremičnine iz 3. točke
prejšnjega odstavka gre v primerih, če se:
1.     
lastniku nepremičnine onemogoči ali znatno oteži dostop do nepremičnine
(do zemljišča oziroma objekta na njem),
2.     
lastniku nepremičnine onemogoči ali znatno oteži opravljanje dejavnosti,
3.     
znatno zmanjša vrednost nepremičnine (zemljišča ali objekta na njem).
29. člen
(odločba pristojnega upravnega organa)
(1) Pristojni upravni organ z odločbo ustanovi služnost v
takšnem obsegu in za takšno časovno obdobje, kot je nujno potrebno za gradnjo,
postavitev, obratovanje ali vzdrževanje elektronskega komunikacijskega omrežja
in za čas obratovanja elektronskega komunikacijskega omrežja ter pripadajoče
infrastrukture. Obvezna sestavina odločbe o ustanovitvi služnosti je določba o
dopustnosti skupne uporabe komunikacijskih objektov služnostnega upravičenca
ter drugih fizičnih in pravnih oseb, ki zagotavljajo elektronska komunikacijska
omrežja v skladu s tem zakonom.
(2) Poleg sestavin, ki jih določa zakon, ki ureja ustanovitev
služnosti za potrebe gradnje druge gospodarske javne infrastrukture, je obvezna
sestavina odločbe o ustanovitvi služnosti v korist infrastrukturnega operaterja
določba o dopustnosti skupne uporabe fizične infrastrukture s strani
operaterjev omrežij.
30. člen
(prenehanje služnosti)
(1) Služnost preneha na podlagi sporazuma obeh strank ali ko
poteče čas, za katerega je bila ustanovljena.
(2) Služnost lahko preneha na podlagi odločbe pristojnega
upravnega organa, če se ugotovi:
1.     
na zahtevo ene izmed strank, da služnost ni več potrebna,
2.     
na zahtevo lastnika nepremičnine, da nosilec upravičenj v treh letih ni
začel izvrševati upravičenj, razen če za to obstajajo utemeljeni razlogi.
V. UPRAVLJANJE RADIOFREKVENČNEGA SPEKTRA
1. Splošne določbe
31. člen
(upravljanje radiofrekvenčnega spektra)
(1) Radiofrekvenčni spekter je omejena naravna dobrina s
pomembno družbeno, kulturno in gospodarsko vrednostjo.
(2) Državni organi v skladu z mednarodnopravnimi akti,
uveljavljenimi v Republiki Sloveniji, skrbijo za učinkovito in nemoteno uporabo
radiofrekvenčnega spektra Republike Slovenije in pravic Republike Slovenije do
orbitalnih pozicij. Pri tem upoštevajo tudi priporočila ITU.
(3) Radiofrekvenčni spekter Republike Slovenije na podlagi
javnega pooblastila upravlja agencija in pri tem upošteva strateške usmeritve ministrstva
ter strateške dokumente Republike Slovenije in EU. Agencija pripravi najmanj
triletno strategijo upravljanja radiofrekvenčnega spektra in jo predloži v
soglasje vladi. Po pridobitvi soglasja agencija strategijo objavi na svojih
spletnih straneh.
(4) Pri čezmejnem škodljivem motenju, povzročenem z
oddajanjem radijskega signala iz drugih držav v nasprotju z mednarodnopravnimi
akti iz drugega odstavka tega člena, lahko agencija sprejme nujne in sorazmerne
ukrepe za zaščito nemotene uporabe radiofrekvenčnega spektra v Republiki
Sloveniji. Ti ukrepi obsegajo predvsem povečanje dovoljene oddajne moči,
spremembo antenskega sevalnega diagrama, spremembo polarizacije, spremembo
višine antene nad terenom ter spremembo lokacije oddajanja, če se s tem območje
pokrivanja ne spremeni.
32. člen
(splošna načela upravljanja radiofrekvenčnega spektra)
Agencija in pristojni državni organi spodbujajo harmonizacijo
uporabe radiofrekvenčnega spektra za elektronska komunikacijska omrežja in
storitve v EU za zagotovitev uspešne in učinkovite uporabe in koristi za
potrošnike, kot so večja konkurenca, ekonomija obsega in medsebojno vzajemno
delovanje omrežij in storitev. Pri tem v skladu s 33. členom tega zakona
in v skladu z Odločbo 676/2002/ES med drugim:
1.     
prizadevajo si za pokritost ozemlja Republike Slovenije in njenega
prebivalstva z visokokakovostnimi in hitrimi brezžičnimi širokopasovnimi
povezavami ter za pokritost glavnih državnih in evropskih prometnih poti,
vključno z vseevropskim prometnim omrežjem iz Uredbe (EU) št. 1315/2013 Evropskega
parlamenta in Sveta z dne 11. decembra 2013 o smernicah Unije za razvoj
vseevropskega prometnega omrežja in razveljavitvi Sklepa št. 661/2010/EU
(UL L št. 348 z dne 20. 12. 2013, str. 1),
2.     
spodbujajo hiter razvoj novih brezžičnih komunikacijskih tehnologij,
vključno z medsektorskim pristopom, kadar je to primerno,
3.     
zagotavljajo predvidljivost in doslednost pri izdaji odločb o dodelitvi
radijskih frekvenc, njihovem podaljšanju, spremembah in razveljavitvah z
namenom spodbujanja dolgoročnih naložb,
4.     
preprečujejo škodljivo motenje ali čezmejno škodljivo motenje v skladu s
33. in 39. členom tega zakona ter sprejmejo primerne ukrepe v ta namen,
vključno s preventivnimi ukrepi,
5.     
spodbujajo souporabo radiofrekvenčnega spektra med podobnimi ali
različnimi uporabami radiofrekvenčnega spektra v skladu s predpisi, ki urejajo
preprečevanje omejevanja konkurence,
6.     
v skladu z 39. členom tega zakona pri dodelitvi radijskih frekvenc
predvidijo uporabo najustreznejših in najpreprostejših sistemov za podeljevanje
pravic, ki zagotavlja kar največjo stopnjo prožnosti, souporabe in
učinkovitosti uporabe radiofrekvenčnega spektra,
7.     
uporabljajo pravila za dodelitev, podaljšanje, prenos, spremembe in
razveljavitve odločb o dodelitvi radijskih frekvenc, ki so jasno in pregledno
določena, da se zagotovijo regulativna varnost, doslednost in predvidljivost,
8.     
prizadevajo si za doslednost in predvidljivost v zvezi z uporabo
radiofrekvenčnega spektra zaradi varovanja javnega zdravja v skladu s predpisi,
ki urejajo elektromagnetno sevanje v naravnem in življenjskem okolju.
33. člen
(strateško načrtovanje in usklajevanje politike
radiofrekvenčnega spektra ter njegova čezmejna koordinacija)
(1) Agencija in pristojni državni organi sodelujejo z
Evropsko komisijo in organi drugih držav članic EU pri strateškem načrtovanju,
čezmejni koordinaciji in usklajevanju uporabe radiofrekvenčnega spektra v EU v
skladu s politikami EU glede vzpostavitve in delovanja notranjega trga na
področju elektronskih komunikacij. Pri tem med drugim upoštevajo gospodarske
vidike in vidike varnosti, zdravja, javnega interesa, svobode izražanja ter
kulturne, znanstvene, socialne in tehnične vidike v zvezi s politikami EU ter
različne interese uporabnikov radiofrekvenčnega spektra, da bi na ta način
optimizirali uporabo radiofrekvenčnega spektra in se izognili škodljivemu
motenju.
(2) Agencija in pristojni državni organi v sodelovanju z
Evropsko komisijo in organi drugih držav članic EU spodbujajo koordinacijo
pristopov na področju politike radiofrekvenčnega spektra v EU in, če je
potrebno, usklajene pogoje glede razpoložljivosti in učinkovite uporabe
radiofrekvenčnega spektra, ki so potrebni za vzpostavitev in delovanje
notranjega trga na področju elektronskih komunikacij.
(3) Agencija in pristojni državni organi v okviru Skupine za
politiko radiofrekvenčnega spektra (v nadaljnjem besedilu: RSPG) v sodelovanju
z drugimi državami članicami EU in Evropsko komisijo v skladu s prvim odstavkom
tega člena, na njuno zahtevo pa tudi z Evropskim parlamentom in Svetom, pri
podpori strateškemu načrtovanju in koordinaciji pristopov na področju politike
radiofrekvenčnega spektra v EU skrbijo za:
1.     
oblikovanje najboljših praks glede vprašanj, povezanih z
radiofrekvenčnim spektrom zaradi izvajanja Direktive 2018/1972/EU,
2.     
pospeševanje usklajevanja med državami članicami zaradi izvajanja
Direktive 2018/1972/EU in drugih predpisov EU ter zaradi prispevanja k razvoju
notranjega trga,
3.     
usklajevanje pristopov k dodelitvi in podelitvi uporabe
radiofrekvenčnega spektra ter objavljanje poročil ali mnenj o vprašanjih,
povezanih z radiofrekvenčnim spektrom.
(4) Agencija in pristojni državni organi sodelujejo s
pristojnimi organi drugih držav članic ter v okviru RSPG, da se zagotovi, da
države članice na svojem ozemlju lahko uporabljajo harmonizirani radiofrekvenčni
spekter in da se rešijo morebitne težave ali spori glede čezmejne koordinacije
ali čezmejnega škodljivega motenja z drugimi državami članicami ali tretjimi
državami, ki Republiki Sloveniji ali drugim državam članicam onemogočajo
uporabo harmoniziranega radiofrekvenčnega spektra na svojem ozemlju. Agencija
in pristojni državni organi v ta namen sprejmejo potrebne ukrepe brez poseganja
v obveznosti iz mednarodnopravnih aktov, uveljavljenih v Republiki Sloveniji,
ki urejajo radiofrekvenčni spekter.
(5) Ministrstvo lahko zaprosi RSPG, da posreduje pri
reševanju problemov, povezanih s čezmejno koordinacijo ali čezmejnim škodljivim
motenjem. Predlog ministrstvu, da poda takšno zaprosilo, lahko da tudi
agencija.
34. člen
(načrt razporeditve radiofrekvenčnih pasov)
(1) Vlada z uredbo sprejme načrt razporeditve
radiofrekvenčnih pasov, s katero določi radiokomunikacijske storitve v povezavi
z radiofrekvenčnimi pasovi, način uporabe radiofrekvenčnih pasov in druga
vprašanja v zvezi z njihovo uporabo.
(2) Strokovno gradivo za predlog uredbe iz prejšnjega
odstavka pripravi agencija v skladu z mednarodnopravnimi akti, ki urejajo
področje radiofrekvenčnega spektra in so uveljavljeni v Republiki Sloveniji.
35. člen
(načrt uporabe radijskih frekvenc)
(1) Načrt uporabe radijskih frekvenc, ki mora biti skladen z
načrtom iz prejšnjega člena, sprejme agencija s splošnim aktom.
(2) Agencija s splošnim aktom iz prejšnjega odstavka
podrobneje opredeli namen uporabe in način dodelitve radijskih frekvenc znotraj
radiofrekvenčnih pasov, ki so za posamezne radiokomunikacijske storitve
predvideni z uredbo iz prejšnjega člena, in določi tehnične parametre za
uporabo radijskih frekvenc. Pri tem določi, v katerih primerih gre za
harmonizirani radiofrekvenčni spekter.
(3) Agencija sprejme splošni akt iz prvega odstavka tega
člena z upoštevanjem potreb varnosti in obrambe države, varstva pred naravnimi
in drugimi nesrečami, varnosti zračnega prometa ter morebitnih dodatnih potreb
ministrstva, pristojnega za obrambo, in ministrstva, pristojnega za notranje
zadeve, ki bi nastale zaradi stanj ogroženosti.
(4) Splošni akt iz prvega odstavka tega člena sprejme
agencija:
1.     
v delu, ki se nanaša na radijske frekvence, predvidene za potrebe
varnosti in obrambe države ter varstva pred naravnimi in drugimi nesrečami, v
soglasju z ministrstvom, pristojnim za obrambo, ministrstvom, pristojnim za
varstvo okolja, ministrstvom, pristojnim za notranje zadeve, in direktorjem
Slovenske obveščevalno-varnostne agencije,
2.     
v delu, ki se nanaša na radijske frekvence, predvidene za potrebe za
varnost zračnega prometa, pa v soglasju z ministrstvom, pristojnim za varstvo
okolja, ministrstvom, pristojnim za promet, in ministrstvom, pristojnim za
obrambo.
36. člen
(tehnološka nevtralnost)
(1) Vse vrste tehnologij, ki se uporabljajo za elektronske
komunikacijske storitve in ki ustrezajo minimalnim tehničnim zahtevam v skladu
z namenom uporabe radijskih frekvenc iz splošnega akta iz prejšnjega člena, se
lahko uporabljajo v radiofrekvenčnih pasovih, ki so v načrtu iz 34. člena
tega zakona opredeljeni kot razpoložljivi za elektronske komunikacijske
storitve v skladu s predpisi EU.
(2) Ne glede na določbo prejšnjega odstavka agencija s
splošnim aktom iz prejšnjega člena določi sorazmerne in nediskriminacijske
omejitve za vrste tehnologij radijskega omrežja ali tehnologij za brezžični
dostop, ki se uporabljajo za storitve elektronskih komunikacij, če je to
potrebno zaradi:
1.     
preprečevanja škodljivega motenja,
2.     
varovanja javnega zdravja pred elektromagnetnimi polji,
3.     
zagotavljanja tehnične kakovosti storitve,
4.     
zagotavljanja maksimalne souporabe radijskih frekvenc,
5.     
varovanja učinkovite rabe spektra,
6.     
uresničevanja cilja javnega interesa po drugem odstavku 37. člena
tega zakona.
(3) Agencija omejitve iz razloga iz 2. točke prejšnjega
odstavka določi na predlog ministrstva, pristojnega za okolje, ali ministrstva,
pristojnega za zdravje.
37. člen
(storitvena nevtralnost)
(1) V radiofrekvenčnih pasovih, ki so v načrtu iz
34. člena tega zakona opredeljeni kot razpoložljivi za elektronske komunikacijske
storitve, se lahko izvajajo vse elektronske komunikacijske storitve, ki
ustrezajo minimalnim tehničnim zahtevam znotraj radiofrekvenčnih pasov, kakor
je to določeno v splošnem aktu iz 35. člena tega zakona. 
(2) Ne glede na določbo prejšnjega odstavka agencija s
splošnim aktom iz 35. člena tega zakona predpiše zagotavljanje določene
elektronske komunikacijske storitve v posameznem radiofrekvenčnem pasu, če
oceni, da je to potrebno zaradi:
1.     
varovanja življenja,
2.     
spodbujanja socialne, regionalne ali teritorialne kohezije,
3.     
preprečevanja neučinkovite uporabe radijskih frekvenc,
4.     
spodbujanja kulturne in jezikovne raznolikosti ter medijskega pluralizma
z dodeljevanjem radijskih frekvenc za radiodifuzijo.
(3) Ne glede na določbe prvega in drugega odstavka tega člena
agencija s splošnim aktom iz 35. člena tega zakona določi prepoved
zagotavljanja katere koli druge elektronske komunikacijske storitve v nekem
radiofrekvenčnem pasu, če oceni, da je to potrebno iz razloga iz 1. točke
prejšnjega odstavka.
38. člen
(pregled omejitev in ukrepov v zvezi z zagotavljanjem
tehnološke in storitvene nevtralnosti)
Agencija v rednih časovnih intervalih, ki ne smejo biti
daljši od treh let, preverja nujnost omejitev in ukrepov, ki izhajajo iz
drugega odstavka 36. člena ter drugega in tretjega odstavka 37. člena
tega zakona. Agencija objavi rezultate pregleda na svojih spletnih straneh.
39. člen
(uporaba radijskih frekvenc)
(1) V Republiki Sloveniji se radijske frekvence uporabljajo
na podlagi splošne odobritve, kjer to izhaja iz splošnega akta iz
35. člena tega zakona, ali na podlagi odločbe o dodelitvi radijskih
frekvenc, kadar agencija s splošnim aktom iz 35. člena tega zakona oceni,
da je to nujno potrebno. Agencija pri tem upošteva:
1.     
preprečevanje škodljivega motenja,
2.     
posebne značilnosti posameznih radijskih frekvenc (npr. glede
razširjanja radijskih valov in predvidene ravni moči prenosa),
3.     
pogoje za souporabo spektra, kadar je to primerno,
4.     
potrebo po zagotavljanju tehnične kakovosti komunikacij ali storitev,
5.     
varovanje učinkovite uporabe spektra,
6.     
uresničevanje ciljev javnega interesa pri dodeljevanju radijskih
frekvenc za radiodifuzijo.
(2) V splošnem aktu iz 35. člena tega zakona se lahko za
posamezne radijske frekvence, kjer je to primerno, določi tudi kombinacija
splošne odobritve in izdaje odločbe o dodelitvi radijskih frekvenc. Agencija
pri tem upošteva učinke različnih kombinacij in postopnega prehoda iz enega
načina uporabe radijskih frekvenc v drugega na razvoj inovativnih storitev in
zagotavljanje konkurence na trgu.
(3) Agencija v splošnem aktu iz 35. člena tega zakona
določi, v katerih radiofrekvenčnih pasovih je dovoljena souporaba, pri čemer
hkrati določi tudi pogoje souporabe. Ti morajo spodbujati učinkovito uporabo
radiofrekvenčnega spektra, zagotavljanje konkurence in inovacije.
(4) Ne glede na določbi prvega in drugega odstavka tega člena
za radijske frekvence, ki so s splošnim aktom iz 35. člena tega zakona
predvidene za potrebe varnosti in obrambe države ter varstva pred naravnimi in
drugimi nesrečami, ni treba pridobiti odločbe o dodelitvi radijskih frekvenc.
Ne glede na navedeno agencija tudi v teh primerih na zahtevo vlagatelja izda
odločbo o dodelitvi radijskih frekvenc.
(5) Vlada na predlog ministra, pristojnega za obrambo, uredi
upravljanje in dodeljevanje radijskih frekvenc iz prejšnjega odstavka z uredbo.
(6) Agencija vodi pregled dodeljenih radijskih frekvenc, ki
vsebuje podatke o tem, katerim fizičnim ali pravnim osebam so določene radijske
frekvence dodeljene, vendar ne vsebuje podatkov za radijske frekvence iz
četrtega odstavka tega člena. Podatki iz pregleda dodeljenih radijskih frekvenc
so javni. Agencija pregled dodeljenih radijskih frekvenc javno objavi in ga
redno posodablja.
40. člen
(izvajanje radioamaterskih storitev)
(1) Radioamaterji lahko uporabljajo radijske frekvence, ki so
s splošnim aktom iz 35. člena tega zakona predvidene za radioamatersko in
radioamatersko satelitsko storitev, na podlagi radioamaterskega dovoljenja.
(2) Tuji radioamaterji smejo uporabljati radijske frekvence
iz prejšnjega odstavka, če imajo veljavno radioamatersko dovoljenje Evropske
konference poštnih in telekomunikacijskih uprav (v nadaljnjem besedilu: CEPT).
Tujim radioamaterjem, ki nimajo veljavnega radioamaterskega dovoljenja CEPT,
agencija izda začasno dovoljenje ob smiselni uporabi tretjega in četrtega
odstavka tega člena.
(3) Agencija izda dovoljenje iz prvega odstavka tega člena po
določbah zakona, ki ureja splošni upravni postopek, na vlogo radioamaterja ali
društva ali zveze društev, v katere se združujejo radioamaterji. Radioamater
vlogi priloži potrdilo o opravljenem izpitu za radioamaterja. Društvo ali zveza
društev, v katere se združujejo radioamaterji, vlogi priloži dokazilo o
registraciji društva ali druge pravne osebe na podlagi zakona, ki ureja
organizacijo društev.
(4) Radioamatersko dovoljenje poleg sestavin, predvidenih z
zakonom, ki ureja splošni upravni postopek, vsebuje:
1.     
podatke o imetniku radioamaterskega dovoljenja,
2.     
dodeljen klicni znak,
3.     
razred radioamaterja in
4.     
čas veljavnosti radioamaterskega dovoljenja.
(5) Agencija s splošnim aktom podrobneje uredi način
izvajanja tega člena.
41. člen
(uporaba motilcev radiokomunikacijskih storitev)
Če tako določa zakon, lahko državni organi iz razlogov v
javnem interesu na ozko določenem območju uporabljajo radijsko opremo, ki
onemogoča delovanje radiokomunikacijskih storitev.
2. Postopek
2.1 Postopek za izdajo odločbe o dodelitvi radijskih
frekvenc
42. člen
(postopek za izdajo odločbe o dodelitvi radijskih frekvenc)
(1) Agencija izda odločbo o dodelitvi radijskih frekvenc v
skladu s splošnim aktom o načrtu uporabe radijskih frekvenc iz 35. člena
tega zakona po določbah zakona, ki ureja splošni upravni postopek, in po
predhodnem javnem razpisu v primerih, ko to določa ta zakon. Postopki dodelitve
radijskih frekvenc morajo biti odprti, objektivni, pregledni, sorazmerni in
nediskriminacijski.
(2) Odločba se izda na podlagi javnega razpisa, kadar se v
postopku iz 47. člena tega zakona ugotovi, da se učinkovita uporaba
določene radijske frekvence lahko zagotovi le z omejitvijo števila izdanih
odločb o dodelitvi radijskih frekvenc.
(3) Odločba o dodelitvi radijskih frekvenc za radiodifuzijo
in odločba o dodelitvi radijskih frekvenc za zagotavljanje prizemnih brezžičnih
širokopasovnih elektronskih komunikacijskih storitev in ostalih javnih
komunikacijskih storitev končnim uporabnikom za nacionalno pokrivanje se izdata
na podlagi javnega razpisa brez izvedbe postopka iz 47. člena tega zakona.
Če agencija prejme pobudo zainteresiranega za uporabo razpoložljivih radijskih
frekvenc za radiodifuzijo ali radijskih frekvenc za zagotavljanje storitev iz
prejšnjega stavka za javni razpis, se v 30 dneh pisno opredeli do prejete
pobude. V odgovoru mora pojasniti, ali v zvezi z radijskimi frekvencami, po
katerih se povprašuje, namerava izvesti javni razpis ali ne, in svojo odločitev
obrazložiti. Če pobudo za javni razpis sprejme, ga mora izvesti brez odlašanja.
Če je pobuda zavrnjena zaradi potrebe po mednarodni uskladitvi radijske
frekvence, agencija pobudniku v odgovoru pojasni tudi časovni načrt za
mednarodno uskladitev. Če mora agencija pred pripravo odgovora izvesti dodatne
preverbe oziroma aktivnosti v zvezi z mednarodno uskladitvijo radijske
frekvence, lahko pobudniku odgovori tudi v daljšem roku, ki ne presega treh
mesecev, pri čemer o razlogih in daljšem roku pobudnika obvesti v 30 dneh od
prejete pobude.
(4) Ne glede na določbo prejšnjega odstavka agencija izda
odločbo o dodelitvi radijske frekvence iz četrtega do šestega odstavka
66. člena tega zakona brez javnega razpisa.
(5) Ne glede na določbo tretjega odstavka tega člena agencija
izda odločbo o dodelitvi radijskih frekvenc za radiodifuzijo ponudnikom
storitev radiodifuzije vsebin brez javnega razpisa za potrebe uresničevanja
ciljev javnega interesa v skladu s 86. členom tega zakona.
(6) Agencija izda odločbo o dodelitvi radijskih frekvenc
fizični ali pravni osebi, ki je bila s preglednim in odprtim postopkom (ministrstva
ali lokalne skupnosti) izbrana za upravljavca z uporabo proračunskih sredstev
zgrajenega širokopasovnega omrežja, za območje, na katerem je to omrežje
zgrajeno. Odločba se izda na podlagi zakona, ki ureja splošni upravni postopek,
in brez izvedbe postopka iz 47. člena tega zakona.
43. člen
(usklajeno dodeljevanje radijskih frekvenc v zvezi s
skupnimi izbirnimi postopki)
(1) Če je bila uporaba določenih radijskih frekvenc
usklajena, pogoji in postopki dostopa dogovorjeni, fizične ali pravne osebe, ki
se jim dodelijo radijske frekvence, pa izbrane v skladu z mednarodnimi
sporazumi in predpisi EU, te osebe pridobijo pravico do uporabe teh radijskih
frekvenc v Republiki Sloveniji na podlagi odločbe, izdane na podlagi tega
zakona.
(2) Kadar je s splošnim aktom iz 35. člena tega zakona
predpisana uporaba radijskih frekvenc na podlagi odločbe o dodelitvi radijskih
frekvenc, agencija izda odločbo na podlagi določb zakona, ki ureja splošni
upravni postopek, in brez predhodnega postopka javnega razpisa. Če so bili v
postopku izbire iz prejšnjega odstavka izpolnjeni vsi pogoji, predpisani za
dodelitev teh radijskih frekvenc s tem zakonom, jim agencija ne sme naložiti še
dodatnih pogojev, meril ali postopkov, ki bi lahko omejili, spremenili ali
upočasnili izdajo odločbe o dodelitvi radijskih frekvenc.
(3) Fizične ali pravne osebe, ki v Republiki Sloveniji
pridobijo pravico uporabe radijskih frekvenc iz prvega odstavka tega člena brez
odločbe agencije, smejo te frekvence uporabljati le v skladu z izbirno odločbo
institucij EU (v nadaljnjem besedilu: izbirna odločba) in predpisom EU, na
podlagi katerega je bila izdana, ter morajo pri tem izpolnjevati tudi vse
pogoje, ki iz njiju izhajajo. Agencija mora te osebe ustrezno obvestiti o
njihovih pravicah in načinu njihovega uresničevanja v Republiki Sloveniji. Pri
tem agencija upošteva izbirno odločbo in predpis EU, na podlagi katerega je
bila izdana.
(4) Agencija spremlja in nadzira uporabo radijskih frekvenc
iz prvega odstavka tega člena ter pri tem upošteva predpise EU, vključno s
poročanjem Evropski komisiji, kjer je to določeno.
44. člen
(skupni izbirni postopek)
(1) Kadar agencija prejme pobudo za dodelitev radijskih
frekvenc v okviru skupnega postopka dodelitve z eno ali več drugimi državami
članicami EU, začne postopek dodelitve radijskih frekvenc v skladu z določbami
tega zakona. Pri tem upošteva skupno dogovorjen načrt, pogoje, določene v
skupnem postopku odobritve, med drugim, da se zainteresiranim za dodelitev
zagotovijo podobni bloki radiofrekvenčnega spektra. Ministrstvo lahko da
agenciji usmeritev za začetek postopka.
(2) Dokler skupni izbirni postopek ni izveden, mora agencija
omogočiti priključitev drugih držav članic EU k postopku.
(3) Kadar agencija ne izvede skupnega postopka odobritve,
pobudnika obvesti o razlogih za takšno odločitev.
45. člen
(koordinirani časovni načrt dodelitve radiofrekvenčnega
spektra)
(1) Agencija in drugi pristojni organi sodelujejo s
pristojnimi organi drugih držav članic EU z namenom koordinacije uporabe
harmoniziranega radiofrekvenčnega spektra za elektronska komunikacijska omrežja
in storitve v EU.
(2) Za harmonizirani radiofrekvenčni spekter za brezžična
širokopasovna omrežja in storitve agencija čim prej po uveljavitvi tehničnih
izvedbenih ukrepov v skladu z Odločbo 676/2002/ES izpelje postopek za izdajo
odločb o dodelitvi radijskih frekvenc, v vsakem primeru pa najpozneje v
30 mesecih od uveljavitve tehničnih izvedbenih ukrepov oziroma čim prej po
umiku odločitve o dopustnosti alternativne uporabe iz 48. člena tega
zakona.
(3) Agencija lahko v obsegu, ki je potreben iz razlogov iz 1.
ali 4. točke drugega odstavka 37. člena tega zakona, odloži postopek iz
prejšnjega odstavka za posamezne radijske frekvence zaradi:
1.     
nerešenih vprašanj v okviru čezmejne koordinacije s tretjimi državami,
ki povzročajo škodljivo motenje, če je Republika Slovenija, kjer je primerno,
predhodno zaprosila EU za pomoč pri koordinaciji,
2.     
varnosti in obrambe države,
3.     
višje sile.
(4) Agencija v rednih časovnih intervalih, ki ne smejo biti
daljši od dveh let, pregleduje upravičenost odloga iz prejšnjega odstavka.
(5) Agencija lahko odloži postopek iz drugega odstavka tega
člena za posamezne radijske frekvence v potrebnem obsegu in za največ 30
mesecev zaradi:
1.     
nerešenih vprašanj v okviru čezmejne koordinacije z drugimi državami
članicami, ki povzročajo škodljivo motenje, če je Republika Slovenija predhodno
zaprosila RSPG za pomoč,
2.     
zagotovitve in kompleksnosti zagotavljanja tehnične migracije obstoječih
imetnikov odločb o dodelitvi teh radijskih frekvenc.
(6) Ministrstvo o odlogu iz tretjega odstavka tega člena
oziroma odlogu iz petega odstavka tega člena obvesti druge države članice in
Evropsko komisijo. V obvestilu navede razloge za odlog.
46. člen
(izdaja odločbe o dodelitvi radijskih frekvenc)
(1) Vloga za začetek postopka za pridobitev odločbe o
dodelitvi radijskih frekvenc mora poleg sestavin, določenih z zakonom, ki ureja
splošni upravni postopek, vsebovati podatke, ki jih agencija potrebuje za
vodenje uradne evidence imetnikov odločbe o dodelitvi radijskih frekvenc in za
nadzor uporabe radijskih frekvenc, in sicer:
1.     
ime, naslov in davčno številko za fizične osebe,
2.     
firmo, sedež, davčno številko in navedbo zakonitega zastopnika za pravne
osebe,
3.     
navedbo radijske frekvence, na katero se vloga nanaša, in namen uporabe
te radijske frekvence,
4.     
navedbo geografskega območja uporabe radijske frekvence,
5.     
podatke o predvideni tehnični rešitvi, predvsem podatke o lokaciji
objektov, predvidenem antenskem sistemu in radijski opremi ter podatke, ki so
potrebni za izračun pokrivanja in vpliva na ostale radijske postaje v smislu
škodljivega motenja in ekonomičnosti izrabe radijske frekvence.
(2) Agencija mora odločbo o dodelitvi radijskih frekvenc,
kadar javni razpis ni potreben, izdati in odposlati vlagatelju v 42 dneh po
prejemu vloge za pridobitev odločbe o dodelitvi radijskih frekvenc ter hkrati
podatke o dodelitvi vpisati v pregled dodeljenih radijskih frekvenc iz šestega
odstavka 39. člena tega zakona.
(3) Ne glede na določbe prejšnjega odstavka agencija z
odločbo zavrne izdajo odločbe o dodelitvi, če ugotovi, da:
1.     
vlagatelj nima poravnanih vseh zapadlih obveznosti do agencije,
2.     
dodelitev radijske frekvence ne bi bila skladna z aktoma iz 34. ali
35. člena tega zakona,
3.     
dodelitev radijske frekvence ne bi bila skladna z učinkovito uporabo
radiofrekvenčnega spektra,
4.     
bi signal radijske opreme povzročal škodljivo motenje druge radijske
opreme, sprejemnikov ali električnih ali elektronskih sistemov, ki se mu ne bi
bilo mogoče izogniti.
47. člen
(pridobitev mnenj zainteresirane javnosti)
(1) Če agencija oceni, da bi interes za določene radijske
frekvence lahko presegel njihovo razpoložljivost in zato ne bi bila mogoča
njihova učinkovita uporaba, na svojih spletnih straneh objavi javni poziv za
pridobitev mnenj zainteresirane javnosti o pogojih uporabe teh radijskih
frekvenc, zlasti o omejitvi števila imetnikov odločb o dodelitvi radijskih
frekvenc. Agencija v rednih časovnih intervalih, ki ne smejo biti daljši od
treh let, preverja, ali je treba objaviti nov javni poziv. Tak javni poziv pa
mora objaviti vedno, kadar od zainteresiranega za uporabo določenih radijskih
frekvenc prejme pobudo za javni razpis.
(2) Agencija v javnem pozivu določi rok za pridobitev mnenj
zainteresirane javnosti, ki ne sme biti krajši od 30 dni.
(3) Če agencija na podlagi odziva zainteresirane javnosti in
na podlagi drugih ustreznih informacij, s katerimi razpolaga, ugotovi, da določene
radijske frekvence ne bodo dostopne vsem interesentom, mora pred izdajo odločb
o dodelitvi radijskih frekvenc izvesti javni razpis. V nasprotnem primeru
agencija izda odločbe o dodelitvi radijskih frekvenc na podlagi zakona, ki
ureja splošni upravni postopek.
48. člen
(alternativna uporaba harmoniziranega radiofrekvenčnega
spektra)
(1) Agencija lahko radijske frekvence iz harmoniziranega
radiofrekvenčnega spektra, za katere na podlagi povpraševanja ob smiselni
uporabi 269. člena tega zakona ali v postopku javnega razpisa ugotovi, da
ni interesa za njihovo uporabo za harmonizirane storitve, z odločbo dodeli za
drugi namen, ki je skladen s splošnim aktom iz 35. člena tega zakona, in
sicer pod pogojem, da takšna uporaba ne preprečuje ali ovira razpoložljivosti
ali uporabe teh radijskih frekvenc v drugih državah članicah EU. Agencija pri
tem upošteva tudi prihodnje povpraševanje po teh radijskih frekvencah in
dolgoročno razpoložljivost ali uporabo tega radiofrekvenčnega spektra v EU ter
ekonomijo obsega za opremo, ki je posledica uporabe harmoniziranega
radiofrekvenčnega spektra v EU.
(2) Agencija vsake dve leti preveri, ali je alternativna
uporaba še skladna s prejšnjim odstavkom.
(3) Agencija mora pregled iz prejšnjega odstavka opraviti
vedno, kadar prejme utemeljeno zahtevo za uporabo pasu v skladu s
harmoniziranimi pogoji.
(4) Agencija o alternativni uporabi in rezultatih pregleda
obvesti Evropsko komisijo in pristojne organe drugih držav članic.
49. člen
(uporaba določb pri izvajanju javnega razpisa)
(1) V samem postopku javnega razpisa se ne uporabljajo
določbe zakona, ki ureja splošni upravni postopek, razen določb o izločitvi.
(2) Javni razpis vodi posebna nepristranska komisija (v
nadaljnjem besedilu: komisija), ki jo imenuje direktor ali direktorica agencije
(v nadaljnjem besedilu: direktor) in v katero so lahko imenovane tudi osebe, ki
niso zaposlene v agenciji.
(3) Določbe o izločitvi uradne osebe se uporabljajo za člane
komisije tudi, če niso uradne osebe, zaposlene v agenciji.
50. člen
(sklep o uvedbi javnega razpisa)
(1) Javni razpis se začne s sklepom agencije, ki mora
vsebovati vsaj:
1.     
natančno navedbo radijskih frekvenc, ki so predmet javnega razpisa,
radiokomunikacijske storitve, ki se izvajajo z uporabo teh radijskih frekvenc,
ter območja oziroma lokacije, na katerih se bodo te radijske frekvence
uporabljale,
2.     
pogoje, zahteve in kvalifikacije, ki jih mora ponudnik izpolnjevati in
morajo biti skladni z veljavno relevantno zakonodajo in prostorskimi akti,
3.     
merila za izbiro najugodnejše ponudbe in način njihove uporabe ter
morebitne druge omejitve, ki bodo upoštevane pri ocenjevanju ponudb,
4.     
najnižji znesek plačila za učinkovito rabo omejene naravne dobrine in
način njegovega plačila (enkratni znesek, obročno), razen če se javni razpis
nanaša na radijske frekvence za opravljanje analogne radiodifuzije,
5.     
rok, v katerem lahko ponudniki predložijo ponudbe, in način njihove
predložitve (datum, čas, naslov, oznaka),
6.     
naslov, prostor, datum in uro javnega odpiranja ponudb,
7.     
kraj, čas in osebo, pri kateri lahko interesenti dvignejo razpisno
dokumentacijo, ceno razpisne dokumentacije in način plačila te dokumentacije
oziroma povezavo na spletno stran, na kateri je objavljena razpisna
dokumentacija,
8.     
osebo za stike, pri kateri lahko ponudniki dobijo dodatne informacije,
9.     
rok, v katerem bodo ponudniki obveščeni o izidu razpisa (rok, v katerem
bodo izdane odločbe).
(2) Agencija si pri oblikovanju razpisnih pogojev, zahtev in
kvalifikacij ter meril iz 2., 3. in 4. točke prejšnjega odstavka prizadeva, da
bi ti pogoji, zahteve, kvalifikacije in merila spodbujali konkurenco, inovacije
in razvoj gospodarstva, pokritost ozemlja in zagotavljanje kakovosti storitev,
kadar je to primerno, ter učinkovito rabo radiofrekvenčnega spektra.
(3) Kadar je predmet javnega razpisa dodelitev radijskih
frekvenc za opravljanje analogne radiodifuzije, mora sklep vsebovati tudi
pogoje in merila za izbiro najugodnejše ponudbe v skladu z zakonom, ki ureja
medije. Pogoje in merila iz tega odstavka po predhodnem pisnem mnenju Sveta za
radiodifuzijo določi agencija v soglasju z ministrstvom, pristojnim za medije.
(4) Agencija mora glede najnižjega zneska za učinkovito rabo
omejene naravne dobrine in načina njegovega plačila predhodno pridobiti
soglasje vlade.
(5) Sklep, ki ga agencija izda na podlagi prvega odstavka
tega člena, mora agencija objaviti v Uradnem listu Republike Slovenije.
(6) Agencija lahko spremeni sklep iz prvega odstavka tega
člena, ob tem pa mora glede na obseg sprememb v sklepu odločiti tudi o
podaljšanju roka za oddajo ponudb. O vsaki spremembi morajo biti enakopravno in
pregledno obveščeni vsi zainteresirani ponudniki. Novi sklep mora biti
objavljen v Uradnem listu Republike Slovenije najpozneje sedem dni pred potekom
roka, ki je bil določen za oddajo ponudb s sklepom iz prvega odstavka tega
člena.
(7) Če je tako predvideno v razpisni dokumentaciji, lahko
agencija do izdaje odločbe ali odločb o dodelitvi radijskih frekvenc razveljavi
sklep iz prvega odstavka tega člena. Sklep o razveljavitvi agencija objavi v
Uradnem listu Republike Slovenije.
51. člen
(rok za predložitev ponudb)
(1) Rok za predložitev ponudb mora omogočati, da ponudniki
pripravijo kakovostne ponudbe in ne sme biti krajši od 30 dni, teči pa začne
naslednji dan po objavi sklepa iz prejšnjega člena.
(2) Za pravočasno vloženo se šteje ponudba, predložena v
roku, ki je določen v javnem razpisu.
(3) Agencija ne sme prevzeti ponudbe, njene spremembe,
dopolnitve ali nadomestitve, prispele po poteku roka iz prejšnjega odstavka. Če
je poslana po pošti, jo mora zapečateno poslati nazaj pošiljatelju.
(4) Agencija mora seznam ponudnikov in predložene ponudbe
varovati kot poslovno skrivnost do poteka roka za javno odpiranje ponudb.
52. člen
(razpisna dokumentacija)
Agencija mora v razpisni dokumentaciji obrazložiti vse točke
sklepa o uvedbi javnega razpisa in navesti, katera dokazila o izpolnjevanju
pogojev morajo biti priložena, da se bo ponudba štela za pravilno.
53. člen
(posebne določbe o javnem odpiranju ponudb)
(1) Odpiranje ponudb je javno.
(2) Razpisna komisija o postopku odpiranja vodi zapisnik, ki
mora vsebovati zlasti podatke o zaporedni številki ponudbe, pri anonimnem
razpisu pa podatke o nazivu ali šifri ponudnika in ponudbeno ceno. Pri tem je
treba ves čas postopka paziti, da ponudnikove poslovne skrivnosti niso razkrite.
(3) Na javnem odpiranju ponudb se preveri popolnost ponudb
glede na to, ali so bili predloženi vsi dokumenti, ki jih zahteva razpisna
dokumentacija (formalna popolnost), pri čemer se verodostojnost in vsebina
dokumentov ne preverjata.
(4) Odpirajo se samo v roku prispele in pravilno označene
ponudbe. Nepravilno označene ponudbe mora razpisna komisija zapečatene poslati
nazaj pošiljatelju.
(5) Javni razpis uspe, če je nanj prispela vsaj ena
pravočasna in pravilna ponudba, ki ustreza razpisnim pogojem.
(6) V sklepu o uvedbi javnega razpisa lahko agencija določi,
da posamezni javni razpis uspe, če nanj prispe drugo določeno najmanjše število
ponudb, ki ustrezajo razpisnim pogojem.
54. člen
(dopolnitev ponudb)
(1) Komisija v petih dneh po odpiranju ponudb ponudnike
nepopolnih ponudb pisno pozove, naj jih dopolnijo. Rok za dopolnitev ne sme
biti krajši od osmih dni in ne daljši od 15 dni. Vsebina ponudbe v delih,
ki so predmet ocenjevanja, ni predmet dopolnitve.
(2) Nepopolne ponudbe, ki jih ponudniki v roku iz prejšnjega
odstavka ne dopolnijo, se zavržejo.
55. člen
(pregled in ocenjevanje ponudb)
(1) Po zaključenem javnem odpiranju ponudb komisija najprej
ugotovi, ali vsi dokumenti v ponudbi ustrezajo zahtevam zakona in razpisne
dokumentacije. Če komisija ugotovi, da neka ponudba ne ustreza zahtevam zakona
in razpisne dokumentacije, jo izloči iz nadaljnjega postopka ocenjevanja.
Preostale ponudbe komisija oceni v skladu z razpisnimi merili.
(2) Po pregledu in oceni prispelih ponudb komisija sestavi
poročilo, v katerem predstavi ocene posameznih ponudb in navede, katera ponudba
najbolj ustreza objavljenim merilom za izbiro ponudb.
(3) Kadar je predmet javnega razpisa dodelitev radijskih
frekvenc za opravljanje analogne radiodifuzije, komisija pošlje popolne ponudbe
in poročilo o njihovi oceni v skladu z razpisnimi merili Svetu za
radiodifuzijo. Svet za radiodifuzijo pregleda prispele ponudbe in poročilo o
njihovi oceni ter najpozneje v 60 dneh po prejemu ponudb in poročila agencije
predloži agenciji obrazložen predlog izbire.
(4) Komisija oziroma Svet za radiodifuzijo lahko od
ponudnikov zahtevata pojasnila v zvezi z njihovimi ponudbami, vendar pri tem ne
smeta zahtevati, dovoliti ali ponuditi kakršne koli spremembe ali dopolnitve
vsebine ponudbe.
(5) Komisija oziroma Svet za radiodifuzijo morata pri
pregledu in ocenjevanju ponudb upoštevati le tista merila za izbiro
najugodnejšega ponudnika, ki so določena v zakonu in razpisni dokumentaciji,
zlasti učinkovitost izrabe radiofrekvenčnega spektra in spodbujanje ter varstvo
konkurence.
2.2 Javna dražba
56. člen
(javni razpis za pripravo javne dražbe)
(1) Kadar je edino merilo za izbiro najugodnejše ponudbe
ponujena cena, agencija v sklepu o uvedbi javnega razpisa lahko določi, da se
po opravljenem javnem razpisu opravi javna dražba.
(2) Sklep o uvedbi javnega razpisa mora v primeru iz
prejšnjega odstavka vsebovati tudi:
1.     
radijske frekvence, ki so predmet javne dražbe, in morebitne omejitve
števila pravic uporabe radijskih frekvenc,
2.     
pogoje in zahteve, ki jih mora izpolnjevati posamezni ponudnik, da se
kvalificira na javno dražbo, vključno s plačilom zneska v višini
administrativnih stroškov agencije za izvedbo javne dražbe, ki ga dražitelj
vplača pred začetkom javne dražbe in se dražitelju, ki se kvalificira na javno
dražbo, v nobenem primeru ne vrača,
3.     
najnižji znesek plačila za učinkovito rabo omejene naravne dobrine
(izklicna cena) in način njegovega plačila,
4.     
podrobnejša pravila za izvedbo javne dražbe v skladu z zakonom.
(3) Javni razpis, po katerem se opravi dražba, je uspel, če
se na javno dražbo uvrstita vsaj dva ponudnika in glede predmeta javnega
razpisa obstaja presežno povpraševanje.
(4) Agencija v sklepu o izbiri dražiteljev določi čas, kraj
in način izvedbe javne dražbe. Javna dražba se opravi ne prej kakor 20 dni in
ne pozneje kakor 30 dni po izdaji sklepa o izbiri dražiteljev. Agencija objavi
čas in kraj izvedbe javne dražbe na svojih spletnih straneh in v Uradnem listu
Republike Slovenije.
57. člen
(način izvedbe javne dražbe)
(1) Javno dražbo vodi predsednik komisije iz drugega odstavka
49. člena tega zakona.
(2) Javna dražba se opravi z neposrednim ustnim draženjem, s
pisnimi ponudbami ali elektronskimi aplikacijami, ki so namenjene elektronskim
dražbam.
(3) Javna dražba se lahko opravi tudi na drug primeren način,
ki omogoča, da uradna oseba agencije, ki vodi javno dražbo, in vsak dražitelj
sproti in neposredno spremljata potek javne dražbe in da dražitelj brez ovir in
neposredno daje ponudbe uradni osebi.
(4) Najmanjši dvig plačila iz 3. točke drugega odstavka
prejšnjega člena na draženju ne sme biti nižji od enega odstotka izklicne cene.
(5) Pred ugotovitvijo najvišje ponudbe oziroma ponudb je
treba dražiteljem vsaj enkrat omogočiti, da dajo višjo ponudbo, in pri tem
navesti zadnjo višino najvišje ponudbe ali ponudb, sicer bodo ta ponudba ali
ponudbe ugotovljene in s sklepom razglašene za najvišje.
(6) Dražitelju ali dražiteljem z najvišjo ponudbo oziroma z
najvišjo kombinacijo ponudb, ki so v skladu s pravili za izvedbo javne dražbe
iz 4. točke drugega odstavka prejšnjega člena na javni dražbi uspeli, se izda
pisni sklep, v katerem se določi znesek plačila za učinkovito rabo omejene
naravne dobrine, ki ga morajo v skladu s temi pravili za izvedbo javne dražbe
plačati, in rok, v katerem ga morajo plačati.
(7) Pri vodenju javne dražbe in vzdrževanju reda na njej ima
predsednik komisije, ki vodi javno dražbo, pooblastila uradne osebe v upravnem
postopku v zvezi z vodenjem javne obravnave.
(8) Če predsednik komisije med javno dražbo glede na potek
draženja ugotovi, da sta se dva ali več dražiteljev dogovorili o načinu
draženja ali njegovem rezultatu oziroma dražijo usklajeno, te dražitelje izloči
iz javne dražbe ter o tem izda pisni sklep. Zoper ta sklep ni možno samostojno
sodno varstvo.
(9) Če je bila javna dražba opravljena, se šteje, da so bili
na javnem razpisu izbrani dražitelj ali dražitelji, ki so na javni dražbi
uspeli in v predpisanem roku plačali plačilo za učinkovito rabo omejene naravne
dobrine iz drugega odstavka 60. člena tega zakona.
58. člen
(elektronske dražbe)
(1) Kadar se javna dražba opravi z elektronskimi
aplikacijami, ki so namenjene elektronskim dražbam, se ne uporabljata določbi
tretjega in petega odstavka prejšnjega člena.
(2) Nadzor nad izvedbo elektronskih dražb opravlja Računsko
sodišče Republike Slovenije.
59. člen
(nepodeljene radijske frekvence)
Če na podlagi javne dražbe niso bile podeljene vse radijske
frekvence, lahko agencija za preostale radijske frekvence ponovi postopek iz
47. člena tega zakona oziroma v primerih iz tretjega odstavka
42. člena tega zakona neposredno izvede javni razpis.
2.3 Postopek po opravljenem javnem razpisu
60. člen
(uporaba določb zakona, ki ureja splošni upravni postopek)
(1) Agencija po prejemu poročila komisije o oceni ponudb
nadaljuje odločanje po zakonu, ki ureja splošni upravni postopek, pri čemer
imajo položaj stranke vsi ponudniki, ki so v roku, določenem v javnem razpisu,
predložili pravilno označene ponudbe.
(2) Če je v sklepu o uvedbi javnega razpisa določeno, da se
po opravljenem javnem razpisu opravi javna dražba, se upravni postopek uvede
šele potem, ko dražitelj ali dražitelji, ki so na javni dražbi uspeli, plačajo
plačilo za učinkovito rabo omejene naravne dobrine ali glede na način
plačevanja vplačilo tistih njegovih obrokov, ki jih je po sklepu iz šestega
odstavka 57. člena tega zakona treba plačati pred izdajo odločbe o
dodelitvi radijskih frekvenc.
61. člen
(omejitev dokazovanja)
(1) V upravnem postopku, začetem po javnem razpisu, ni
dopustno predlagati ali izvajati dokazov, ki bi morali biti sestavni del
popolne in ustrezne ponudbe ali bi kakor koli spreminjali ponudbo.
(2) Če je v sklepu o uvedbi javnega razpisa določeno, da se
po opravljenem javnem razpisu opravi javna dražba, izvedba ustne obravnave v
upravnem postopku ni obvezna.
62. člen
(izbira ponudnikov)
(1) Agencija odloči o ponudbah z izdajo ene ali več odločb o
dodelitvi radijskih frekvenc. Agencija mora izdati in vročiti odločbe
najpozneje v osmih mesecih po poteku roka za predložitev ponudb ter hkrati o
svoji odločitvi obvestiti javnost.
(2) V primeru razveljavitve sklepa o uvedbi javnega razpisa
na podlagi sedmega odstavka 50. člena tega zakona, se upravni postopek za
dodelitev radijskih frekvenc ustavi s sklepom.
63. člen
(prekinitev postopka)
Agencija lahko prekine postopek izdaje ali spremembe odločbe
o dodelitvi radijskih frekvenc, če so po mednarodnopravnih aktih, ki urejajo
področje radiofrekvenčnega spektra in so uveljavljeni v Republiki Sloveniji,
potrebne dodatne uskladitve, poizvedovanja ali dejavnosti.
64. člen
(vsebina odločbe o dodelitvi radijskih frekvenc)
(1) Odločba o dodelitvi radijskih frekvenc poleg sestavin,
predvidenih z zakonom, ki ureja splošni upravni postopek, vsebuje predvsem:
1.     
podatke o imetniku pravice uporabe radijskih frekvenc,
2.     
dodeljene radijske frekvence,
3.     
območje pokrivanja,
4.     
čas veljavnosti odločbe o dodelitvi radijskih frekvenc,
5.     
pogoje, ki morajo biti izpolnjeni pri uporabi radijskih frekvenc.
(2) Pogoji iz 5. točke prejšnjega odstavka morajo pri odločbi
o dodelitvi radijskih frekvenc, izdani na podlagi javnega razpisa, vsebovati
tudi pogoje, ki se nanašajo na 5. in 7. točko prvega odstavka
65. člena tega zakona.
(3) Kadar je predmet odločbe dodelitev radijskih frekvenc na
podlagi izbirnega postopka iz prvega odstavka 43. člena tega zakona,
odločba o dodelitvi radijskih frekvenc vsebuje tudi dodatne sestavine, potrebne
za izvajanje predpisov EU, vključno s pogoji, ki izhajajo iz takšne izbirne
odločbe in predpisa EU, na podlagi katerega je bila izdana.
(4) Kadar je predmet odločbe dodelitev radijskih frekvenc za
opravljanje analogne radiodifuzije, odločba vsebuje tudi navedbo imena
programa.
(5) Spremembo podatkov iz 1. točke prvega odstavka tega člena
in spremembo imena programa iz prejšnjega odstavka mora imetnik pravice uporabe
radijskih frekvenc sporočiti agenciji v 30 dneh od njihovega nastanka.
(6) Agencija s splošnim aktom določi način določanja območij
pokrivanja iz 3. točke prvega odstavka tega člena za primere, ko je predmet
odločbe dodelitev radijskih frekvenc za opravljanje analogne radiodifuzije.
(7) Agencija na svojih spletnih straneh objavi izreke odločb
o dodelitvi radijskih frekvenc, izdanih po opravljenem javnem razpisu, razen v
primeru odločb o dodelitvi radijskih frekvenc za opravljanje analogne
radiodifuzije.
65. člen
(pogoji za uporabo radijskih frekvenc)
(1) Pogoji iz 5. točke prvega odstavka prejšnjega člena se
lahko nanašajo samo na:
1.     
obveznost zagotavljanja storitve ali uporabe vrste tehnologije v okviru
omejitev iz 36. in 37. člena tega zakona, vključno z zahtevami glede
pokritosti in kakovosti, če je to primerno,
2.     
zagotavljanje učinkovite uporabe radijskih frekvenc,
3.     
tehnične in operativne pogoje, ki so potrebni za preprečevanje
škodljivega motenja in za omejitev izpostavljanja najširše javnosti
elektromagnetnim poljem, če se taki pogoji razlikujejo od tistih, ki so
vključeni v splošno dovoljenje,
4.     
rok trajanja pravice uporabe radijskih frekvenc,
5.     
prenos imetništva pravice uporabe radijskih frekvenc ali oddajo pravice
do uporabe radijskih frekvenc v najem ter pogoje tega prenosa ali oddaje v
najem,
6.     
plačila po 73. členu tega zakona,
7.     
dodatne obveznosti, ki jih je izbrani ponudnik prevzel pri udeležbi na
javnem razpisu (npr. glede hitrosti gradnje elektronskega komunikacijskega
omrežja, programskih vsebin in podobno),
8.     
pogoje za združevanje ali souporabo radiofrekvenčnega spektra ali za
omogočanje dostopa do radiofrekvenčnega spektra drugim uporabnikom na ožjih
geografskih območjih ali na ravni celotne države,
9.     
obveznosti glede mednarodnopravnih aktov, uveljavljenih v Republiki
Sloveniji, ki se nanašajo na uporabo radijskih frekvenc,
10.  
posebne pogoje, določene za uporabo radijskih frekvenc, namenjenih za
potrebe meritev, atestiranja in drugih preizkusov radijske opreme,
11.  
pogoje, ki izhajajo iz izbirne odločbe iz 43. člena tega zakona in
predpisa EU, na podlagi katerega je bila izdana.
(2) Agencija lahko za zagotavljanje uspešne in učinkovite
uporabe radiofrekvenčnega spektra ali za izboljšanje pokritosti spodbuja
naslednje možnosti souporabe in določi pogoje za:
1.     
souporabo pasivne ali aktivne infrastrukture, ki temelji na radiofrekvenčnem
spektru, ali souporabo radiofrekvenčnega spektra,
2.     
poslovne dogovore o dostopu do gostovanja,
3.     
skupno postavitev infrastrukture za zagotavljanje omrežij in storitev,
ki temeljijo na uporabi radiofrekvenčnega spektra.
(3) Agencija lahko za izvajanje prejšnjega odstavka izda
splošni akt.
(4) Imetniki odločb o dodelitvi radijskih frekvenc morajo pri
izvajanju pogojev iz prejšnjih odstavkov upoštevati predpise, ki urejajo
preprečevanje omejevanja konkurence.
(5) Agencija s splošnim aktom podrobneje določi način uporabe
sistema RDS, način identifikacije v DAB omrežjih ter tehnične in operativne
pogoje modulacijskih signalov za analogne zvokovne radiodifuzne postaje.
66. člen
(čas veljavnosti odločbe o dodelitvi radijskih frekvenc)
(1) Odločbo o dodelitvi radijskih frekvenc izda agencija za
določen čas z upoštevanjem primernega obdobja, potrebnega za zagotavljanje
konkurence, uspešno in učinkovito uporabo radiofrekvenčnega spektra in
spodbujanje inovacij ter učinkovitih naložb, vključno z določitvijo primernega
obdobja za njihovo amortizacijo, vendar za največ 15 let.
(2) Ne glede na določbo prejšnjega odstavka izda agencija
odločbo o dodelitvi radijskih frekvenc, ki so namenjene zrakoplovni ali
pomorski mobilni storitvi, za nedoločen čas.
(3) Ne glede na določbo prvega odstavka tega člena izda
agencija odločbo o dodelitvi radijskih frekvenc za zagotavljanje brezžičnih
širokopasovnih elektronskih komunikacijskih storitev za 20 let. Agencija lahko
prilagodi trajanje pravic uporabe iz tega člena z namenom, da zagotovi sočasen
iztek obdobja trajanja pravic v enem ali več radiofrekvenčnih pasov.
(4) Odločbo o dodelitvi radijskih frekvenc, namenjenih za
potrebe meritev, atestiranja in drugih preizkusov radijske opreme, izda
agencija za omejeno območje pokrivanja in največ za 18 mesecev, pri čemer
upošteva predviden začetek veljavnosti odločb o dodelitvi radijskih frekvenc,
izdanih na javnem razpisu.
(5) Ne glede na določbo prejšnjega odstavka agencija odločbo
o dodelitvi radijskih frekvenc za analogno radiodifuzijo za namen iz prejšnjega
odstavka izda za največ 90 dni.
(6) Odločbo o dodelitvi radijskih frekvenc, namenjenih za
prireditve, izda agencija praviloma največ za 15 dni ali za drugi predvideni
čas trajanja prireditve.
67. člen
(podaljšanje odločbe o dodelitvi radijskih frekvenc)
(1) Veljavnost odločbe o dodelitvi radijskih frekvenc, razen
odločb iz tretjega odstavka prejšnjega člena, se lahko na predlog njenega
imetnika podaljša, če so izpolnjeni vsi pogoji, ki so ob poteku njene
veljavnosti predpisani za uporabo teh radijskih frekvenc, ter ob upoštevanju
ciljev iz 258. do 261. člena tega zakona.
(2) V primeru podaljšanja odločbe o dodelitvi radijskih
frekvenc iz prejšnjega odstavka se za vse radijske frekvence, ki so bile
prvotno podeljene na podlagi javnega razpisa, razen za radijske frekvence za
analogno radiodifuzijo, plača tudi določen znesek za učinkovito rabo omejene
naravne dobrine, s katerim se zagotovi optimalna uporaba dodeljenih radijskih
frekvenc. Ta je prihodek proračuna. Višino tega zneska in način njegovega
plačila določi agencija, pri čemer mora pridobiti predhodno soglasje vlade. Pri
določitvi višine tega zneska in določitvi načina plačila je treba upoštevati
obdobje, za katero se podaljšuje veljavnost odločbe o dodelitvi radijskih
frekvenc, ter ponudbo in povpraševanje po razpisanih frekvencah, razvitost
trga, na katerega se nanašajo razpisane frekvence, in višino tovrstnih plačil v
drugih državah EU, v nobenem primeru pa ne sme biti tako visok, da bi oviral
razvoj inovativnih storitev in konkurence na trgu.
(3) Vloga za podaljšanje odločbe o dodelitvi radijskih
frekvenc, razen za radijske frekvence za radiodifuzijo, mora biti vložena na
agencijo najmanj 30 dni in največ 120 dni pred potekom veljavnosti odločbe o
dodelitvi radijskih frekvenc. Agencija 120 dni pred potekom veljavnosti odločbe
o dodelitvi radijskih frekvenc na elektronski naslov, ki ji ga je sporočil
imetnik odločbe, pošlje obvestilo o poteku veljavnosti odločbe o dodelitvi
radijskih frekvenc. To obvestilo je informativne narave in ne ustvarja pravnih
posledic.
(4) Vloga za podaljšanje odločbe o dodelitvi radijskih
frekvenc za radiodifuzijo sme biti vložena na agencijo največ pet mesecev pred
potekom veljavnosti takšne odločbe. Če agencija ne prejme vloge imetnika za
podaljšanje odločbe o dodelitvi radijskih frekvenc za radiodifuzijo 120 dni
pred potekom veljavnosti takšne odločbe, ga mora z dopisom opozoriti na potek
veljavnosti te odločbe in na pravne posledice, če vloga za podaljšanje te
odločbe ne bo vložena v roku 60 dni od vročitve tega dopisa imetniku. Imetnik
odločbe o dodelitvi radijskih frekvenc za radiodifuzijo vloži na agencijo vlogo
za podaljšanje te odločbe najkasneje v roku 60 dni, odkar mu je bil dopis
agencije vročen.
(5) V primeru podaljšanja agencija izda novo odločbo o
dodelitvi radijskih frekvenc.
(6) Veljavnost odločbe o dodelitvi radijskih frekvenc,
namenjenih za potrebe meritev, atestiranja in drugih preizkusov radijske
opreme, in odločbe o dodelitvi radijskih frekvenc, namenjenih za prireditve, ni
mogoče podaljšati.
68. člen
(podaljšanje odločbe o dodelitvi radijskih frekvenc za
brezžične širokopasovne elektronske komunikacijske storitve)
(1) Veljavnost odločbe o dodelitvi radijskih frekvenc iz
tretjega odstavka 66. člena tega zakona se lahko podaljša, razen če je
bila možnost podaljšanja izključena ob dodelitvi radijskih frekvenc. Veljavnost
odločbe se lahko podaljša na predlog imetnika. Imetnik odločbe o dodelitvi
radijskih frekvenc lahko vlogo za podaljšanje na agencijo vloži najprej pet let
pred potekom njene veljavnosti.
(2) Če agencija uvede postopek za podaljšanje odločbe o
dodelitvi radijskih frekvenc iz prejšnjega odstavka, izvede javno obravnavo v
skladu z 269. členom tega zakona, s katero ugotovi povpraševanje po
radijskih frekvencah, ki so predmet podaljšanja. Predmet javne obravnave je
tudi morebitna sprememba pogojev iz 65. člena tega zakona. Agencija mora
tudi navesti razloge za podaljšanje odločbe o dodelitvi radijskih frekvenc in
predlog najnižjega zneska plačila za učinkovito rabo omejene naravne dobrine in
načina njegovega plačila.
(3) Agencija pri odločanju o podaljšanju odločbe o dodelitvi
radijskih frekvenc med drugim upošteva:
1.     
izpolnjevanje ciljev iz 32., 42. in 258. do 262. člena tega zakona
in ciljev javne politike v skladu s pravom EU,
2.     
izvajanje tehničnega izvedbenega ukrepa, sprejetega na podlagi Odločbe
676/2002/ES,
3.     
pri nadzoru ugotovljene pomanjkljivosti glede izpolnjevanja pogojev iz
odločbe o dodelitvi radijskih frekvenc,
4.     
potrebo po spodbujanju konkurence ali preprečevanju izkrivljanja
konkurence v skladu s 74. členom tega zakona,
5.     
potrebo po večji učinkovitosti uporabe radiofrekvenčnega spektra zaradi
tehnološkega ali tržnega razvoja, 
6.     
potrebo po preprečevanju hudih motenj pri zagotavljanju storitev.
(4) Agencija pri odločitvi, ali bo podaljšala veljavnost
odločbe o dodelitvi radijskih frekvenc, upošteva vse dokaze, ki izhajajo iz
javne obravnave iz drugega odstavka tega člena, da na trgu obstaja
povpraševanje s strani oseb, ki niso imetniki odločb o dodelitvi radijskih
frekvenc za radiofrekvenčni spekter v pasu, ki je predmet odločbe, ki se
podaljšuje.
(5) V primeru podaljšanja agencija izda novo odločbo o
dodelitvi radijskih frekvenc za najmanj pet let in največ 20 let. V novi
odločbi se po potrebi prilagodijo pogoji uporabe radijskih frekvenc. O
bistvenih prilagoditvah pogojev agencija izpelje javno posvetovanje v skladu z
269. členom tega zakona.
(6) V primeru podaljšanja se za radijske frekvence v skladu z
devetim odstavkom 73. člena tega zakona plača tudi določen znesek za
učinkovito rabo omejene naravne dobrine, s katerim se zagotovi optimalna
uporaba dodeljenih radijskih frekvenc.
69. člen
(prenos pravice do uporabe radijskih frekvenc ali oddaja
pravice v najem)
(1) Imetnik odločbe o dodelitvi radijskih frekvenc lahko
svojo pravico do uporabe teh radijskih frekvenc s pravnim poslom prenese na
drugo fizično ali pravno osebo ali jo da v najem drugi fizični ali pravni
osebi, ki izpolnjuje predpisane pogoje, vendar le s predhodnim soglasjem
agencije. Agencija pri tem preveri, ali ta druga fizična ali pravna oseba
izpolnjuje pogoje, določene z zakonom, podzakonskimi predpisi ali aktom
agencije, in da predvideno trgovanje ne povzroča izkrivljanja konkurence zlasti
tam, kjer je spekter neizkoriščen. Agencija lahko zavrne prenos ali oddajo pravice
v najem, če obstaja očitno tveganje, da novi imetnik ne bo mogel izpolnjevati
prvotnih pogojev za pravico uporabe. V primeru oddaje v najem najemodajalec
prevzame odgovornost za izpolnjevanje prvotnih pogojev.
(2) Ne glede na določbo prejšnjega odstavka imetnik odločbe o
dodelitvi radijskih frekvenc, ki je pravico do uporabe teh radijskih frekvenc
pridobil na javnem razpisu brez plačila zneska iz devetega odstavka
73. člena tega zakona, razen v primeru radijskih frekvenc za analogno
radiodifuzijo, svoje pravice do uporabe teh radijskih frekvenc s pravnim poslom
ne more prenesti na drugo fizično ali pravno osebo ali jo dati v najem drugi
fizični ali pravni osebi.
(3) Ne glede na določbo prvega odstavka tega člena imetnik
odločbe o dodelitvi radijskih frekvenc, zoper katerega agencija vodi postopek
za razveljavitev odločbe o dodelitvi radijskih frekvenc na podlagi 3. točke
tretjega odstavka 71. člena tega zakona, svoje pravice do uporabe
radijskih frekvenc, glede katerih se vodi postopek, ne more s pravnim poslom
prenesti na drugo fizično ali pravno osebo ali je dati v najem drugi fizični
ali pravni osebi.
(4) Agencija v primeru prenosa pravice do uporabe radijskih
frekvenc na drugo fizično ali pravno osebo v skladu s prvim odstavkom tega
člena tej fizični ali pravni osebi izda novo odločbo o dodelitvi radijskih
frekvenc po določbah zakona, ki ureja splošni upravni postopek.
(5) Namen uporabe radijskih frekvenc, ki je usklajena na
podlagi predpisov EU, se s prenosom pravice do uporabe radijskih frekvenc ne
sme spremeniti.
(6) Pogoji iz 65. člena tega zakona, ki jih vsebuje
odločba o dodelitvi radijskih frekvenc, izdana na podlagi javnega razpisa, se
smejo spremeniti le s predhodnim soglasjem agencije.
(7) Agencija na svojih spletnih straneh objavi relevantne
informacije o pravicah uporabe radijskih frekvenc, ki jih je mogoče prenesti
ali oddati v najem.
70. člen
(sprememba odločbe o dodelitvi radijskih frekvenc)
(1) Agencija lahko odločbo o dodelitvi radijskih frekvenc
spremeni po uradni dolžnosti ali na predlog njenega imetnika.
(2) Po uradni dolžnosti se odločba o dodelitvi radijskih
frekvenc spremeni, če:
1.     
se spremeni razporeditev radiofrekvenčnih pasov oziroma uporaba
radijskih frekvenc,
2.     
se pojavijo javne potrebe, ki jih ni mogoče zadovoljiti drugače,
3.     
je to potrebno zaradi učinkovite uporabe radiofrekvenčnega spektra v
javno korist,
4.     
se ni mogoče drugače izogniti škodljivemu motenju ali ni doseženo
radiofrekvenčno zaščitno razmerje,
5.     
to zahtevajo mednarodnopravni akti, uveljavljeni v Republiki Sloveniji,
ki se nanašajo na radijske frekvence,
6.     
se spremeni ime imetnika odločbe o dodelitvi radijskih frekvenc ali ime
programa,
7.     
je to potrebno zaradi povezovanja imetnikov odločb o dodelitvi radijskih
frekvenc v širšo regionalno ali nacionalno programsko radijsko ali televizijsko
mrežo, ki je vpisana pri pristojnem organu v skladu z zakonom, ki ureja medije,
8.     
je to potrebno zaradi izvajanja predpisov EU s področja elektronskih
komunikacij.
(3) Sprememba odločbe o dodelitvi radijskih frekvenc na
predlog njenega imetnika je mogoča samo v okviru območja pokrivanja iz te
odločbe, in to tako, da se s tem ne posega v pravice drugih, ter pod pogoji
tega zakona. Kadar gre za spremembo odločbe o dodelitvi radijskih frekvenc za
opravljanje radiodifuzije, je sprememba mogoča tudi zunaj območja pokrivanja,
če taka sprememba odločbe o dodelitvi radijskih frekvenc zagotavlja večjo
učinkovitost uporabe radijskih frekvenc in taka sprememba ne posega v koristi,
ki jih imajo drugi imetniki odločb o dodelitvi radijskih frekvenc, če so izpolnjeni
pogoji iz tega zakona.
(4) Odločba o dodelitvi radijskih frekvenc se na predlog
imetnika ne sme spremeniti, če je proti imetniku pravice do uporabe radijskih
frekvenc voden postopek za razveljavitev odločbe o dodelitvi radijskih frekvenc
na podlagi 3. točke tretjega odstavka 71. člena tega zakona.
(5) Agencija ob spremembi odločbe o dodelitvi radijskih
frekvenc izda novo odločbo o dodelitvi radijskih frekvenc, prejšnjo pa
razveljavi. V novi odločbi lahko agencija določi tudi obseg in rok prilagoditve.
V primerih iz drugega odstavka tega člena lahko agencija odločbo o dodelitvi
radijskih frekvenc z novo odločbo tudi v celoti razveljavi in določi novo
vsebino.
(6) Z odločbo iz prejšnjega odstavka lahko agencija izjemoma
podaljša veljavnost odločbe o dodelitvi radijskih frekvenc, razen odločbe o
dodelitvi radijskih frekvenc za zagotavljanje prizemnih brezžičnih
širokopasovnih elektronskih komunikacijskih storitev, če so zaradi prilagoditve
iz prejšnjega odstavka stroški prilagoditve nesorazmerno posegli v koristi, ki
jih ima imetnik odločbe o dodelitvi radijskih frekvenc.
(7) Imetnik spremenjene odločbe o dodelitvi radijskih
frekvenc ima pravico do dodelitve drugih primerljivih radijskih frekvenc, ki
tehnološko omogočajo izvajanje enakovrednih storitev, če razlogi za spremembo
niso nastali po njegovi krivdi. Radijske frekvence z enakovrednim območjem
pokrivanja se dodelijo z odločbo po upravnem postopku brez javnega razpisa.
(8) Imetnik spremenjene odločbe o dodelitvi radijskih
frekvenc za opravljanje radiodifuzije iz prejšnjega odstavka ima pravico do
dodelitve dodatnih radijskih frekvenc na območju pokrivanja iz odločbe, ki se
spreminja, če na enakovrednih radijskih frekvencah ni mogoče opravljati
storitev pričakovane kakovosti zaradi motenja sprejema. Dodatne radijske
frekvence se dodelijo z odločbo po upravnem postopku brez javnega razpisa.
(9) Imetnik odločbe iz prejšnjega odstavka za dodatne
radijske frekvence ni zavezanec za letno plačilo agenciji za uporabo dodeljenih
radijskih frekvenc.
71. člen
(razveljavitev odločbe o dodelitvi radijskih frekvenc)
(1) Agencija lahko razveljavi odločbo o dodelitvi radijskih
frekvenc ali na predlog imetnika odločbe o dodelitvi radijskih frekvenc ali po
uradni dolžnosti. 
(2) Agencija mora po uradni dolžnosti začeti postopek
razveljavitve odločbe o dodelitvi radijskih frekvenc, namenjenih za analogno
radiodifuzijo, če to predlaga Svet za radiodifuzijo.
(3) Agencija razveljavi odločbo o dodelitvi radijskih
frekvenc po uradni dolžnosti, če ugotovi, da:
1.     
je vloga za odločbo o dodelitvi radijskih frekvenc vsebovala neresnične
podatke,
2.     
imetnik ne izpolnjuje več predpisanih pogojev, določenih na podlagi
veljavne zakonodaje ali na podlagi njegove odločbe o dodelitvi radijskih
frekvenc,
3.     
imetnik ni začel uporabljati radijske frekvence v roku, določenem v
odločbi o dodelitvi radijskih frekvenc oziroma v ponudbi operaterja v javnem
razpisu, oziroma v roku enega leta, če rok za začetek uporabe v odločbi o
dodelitvi radijskih frekvenc oziroma v ponudbi operaterja v javnem razpisu ni določen
ali se dodeljena radijska frekvenca za opravljanje radiodifuzije v obdobju
najmanj šestih mesecev med najmanj šestimi naključnimi preverjanji ni
uporabljala, razen če je z odločbo drugače določeno ali če imetnik s pisnimi
dokazi dokaže nasprotno,
4.     
je imetnik s pravnim poslom v skladu s prvim odstavkom 69. člena
tega zakona pravico do uporabe radijskih frekvenc prenesel na drugo fizično ali
pravno osebo,
5.     
se ni mogoče drugače izogniti škodljivemu motenju, ki ga povzroča signal
radijske opreme drugi radijski opremi, sprejemnikom ali električnim ali
elektronskim sistemom,
6.     
plačilo za uporabo radijskih frekvenc oziroma znesek za učinkovito rabo
omejene naravne dobrine v 30 dneh od pisnega opozorila agencije ni bil plačan,
7.     
obstajajo druge hujše ali ponavljajoče se nepravilnosti pri
izpolnjevanju pogojev za uporabo radijskih frekvenc iz 65. člena tega
zakona, ki so navedeni v odločbi o dodelitvi radijskih frekvenc, če te
nepravilnosti niso bile odpravljene z milejšimi ukrepi v postopku nadzora.
72. člen
(prenehanje odločbe o dodelitvi radijskih frekvenc)
(1) Odločba o dodelitvi radijskih frekvenc preneha veljati na
podlagi zakona:
1.     
s potekom roka, za katerega je bila izdana,
2.     
če je prenehal obstajati njen imetnik,
3.     
z odpisom ali prodajo plovila ali zrakoplova v primeru radijskih
frekvenc, ki so namenjene zrakoplovni ali pomorski mobilni storitvi,
4.     
z razveljavitvijo dovoljenja za izvajanje radijske ali televizijske
dejavnosti, ki je bilo izdano po postopku in pod pogoji, določenimi z zakonom,
ki ureja medije.
(2) V primerih iz 2. do 4. točke prejšnjega odstavka agencija
izda ugotovitveno odločbo. V primeru iz 3. točke prejšnjega odstavka agencija
izda ugotovitveno odločbo, ko prejme obvestilo o odpisu ali prodaji plovila ali
zrakoplova.
73. člen
(plačila za uporabo radijskih frekvenc)
(1) Imetniki odločbe o dodelitvi radijskih frekvenc so
zavezanci za letno plačilo agenciji za uporabo dodeljenih radijskih frekvenc.
Plačila krijejo stroške, ki jih ima agencija z upravljanjem in nadzorom
radiofrekvenčnega spektra.
(2) Agencija s splošnim aktom predpiše način izračuna plačil
agenciji na podlagi tega člena. Ta je odvisen od pokrivanja ali gostote
prebivalstva na območju pokrivanja ali radijske frekvence ali širine
radiofrekvenčnega pasu ali vrste radiokomunikacij ali kombinacije naštetega, ne
sme pa omejevati konkurence ali ovirati vstopa na trg.
(3) Imetniki radioamaterskih dovoljenj iz 40. člena tega
zakona niso zavezanci za letno plačilo iz prvega odstavka tega člena. Agencija
s splošnim aktom iz prejšnjega odstavka določi višino enkratnega plačila, ki ga
imetniki radioamaterskega dovoljenja plačajo ob izdaji dovoljenja, in krije
stroške, ki jih ima agencija z upravljanjem in nadzorom dela radiofrekvenčnega
spektra, ki je predviden za radioamatersko in radioamatersko satelitsko
storitev.
(4) Višino plačil na podlagi prvega in drugega odstavka tega
člena določi agencija s tarifo z upoštevanjem potrebnega pokrivanja stroškov iz
prvega odstavka tega člena in smiselno uporabo četrtega, petega in šestega
odstavka 6. člena tega zakona. Pri določitvi višine plačila agencija
upošteva splošni akt iz drugega odstavka tega člena, ki je veljal na dan izdaje
soglasja vlade k tarifi za prihodnje koledarsko leto.
(5) Za odmero in plačevanje plačil za uporabo radijskih
frekvenc se uporablja 7. člen tega zakona.
(6) Ne glede na določbo drugega odstavka 7. člena tega
zakona se za uporabo radijskih frekvenc za namene iz četrtega do šestega
odstavka 66. člena tega zakona odmeri enkratno plačilo, ki ustreza toliko
dvanajstinam letnega plačila, kolikor celih mesecev je odločba o dodelitvi
radijskih frekvenc veljavna, vendar ne manj od ene dvanajstine letnega plačila.
(7) Ne glede na določbo četrtega odstavka 7. člena tega
zakona mora zavezanec, ki mu je pravica do uporabe radijskih frekvenc prenehala
zaradi poteka roka, za katerega je bila podeljena, ali zaradi razlogov, ki niso
na njegovi strani, plačati le toliko dvanajstin letnega plačila, kolikor celih
mesecev je bila ta pravica veljavna, vendar ne manj kot eno dvanajstino letnega
plačila.
(8) Ne glede na določbo prvega odstavka tega člena državni
organi, ki so imetniki odločbe o dodelitvi radijskih frekvenc za namene iz
četrtega odstavka 66. člena tega zakona, oziroma državni organi, ki so
imetniki odločbe o dodelitvi radijskih frekvenc, ki so s splošnim aktom iz
35. člena tega zakona predvidene za potrebe varnosti in obrambe države ter
varstva pred naravnimi in drugimi nesrečami, niso zavezanci za letno plačilo iz
prvega odstavka tega člena.
(9) Za vse radijske frekvence, ki se dodelijo na podlagi
javnega razpisa, razen za radijske frekvence za analogno radiodifuzijo, se
plača tudi določen znesek za učinkovito rabo omejene naravne dobrine, s katerim
se zagotovi optimalna uporaba dodeljenih radijskih frekvenc. Ta je prihodek
državnega proračuna. Najmanjša višina tega zneska in način njegovega plačila se
določita v sklepu o uvedbi postopka javnega razpisa, pri čemer se lahko določi
tudi možnost obročnega plačila glede na predvideni začetek uporabe dodeljenih
radijskih frekvenc. Pri določitvi višine oziroma najmanjše višine tega zneska
in določitvi načina plačila je treba upoštevati gospodarske in tehnične razmere
trga, na katerega se nanašajo razpisane frekvence, višino tovrstnih plačil v
drugih državah EU, konkurenčne razmere na trgu, vključno z možnostjo
alternativne uporabe razpisanih radijskih frekvenc, ter morebitne stroške, ki
jih ima izbrani ponudnik z izpolnjevanjem pogojev iz javnega razpisa.
(10) Znesek za učinkovito rabo omejene naravne dobrine iz
prejšnjega odstavka se plača tudi za radijske frekvence za zagotavljanje
prizemnih brezžičnih širokopasovnih elektronskih komunikacijskih storitev in
ostalih javnih komunikacijskih storitev končnim uporabnikom za lokalno
pokrivanje, ki jih agencija pod pogoji iz tretjega odstavka 47. člena tega
zakona podeli na vlogo. Agencija mora glede najnižjega zneska za učinkovito
rabo omejene naravne dobrine in načina njegovega plačila predhodno pridobiti
soglasje vlade.
3. Konkurenca
74. člen
(kopičenje radijskih frekvenc z namenom omejevanja
konkurence na trgu)
Operaterji ne smejo kopičiti radijskih frekvenc z namenom
omejevanja konkurence na trgu radijskih komunikacij. Takšno ravnanje operaterja
je zlasti razvidno iz dejstva, da operater ne uporablja radijske frekvence v
obsegu in rokih, določenih v sami odločbi oziroma v ponudbi operaterja v javnem
razpisu, ter za to ne obstajajo objektivni razlogi, na katere operater ni mogel
vplivati oziroma jih ni mogel predvideti v času podelitve odločbe, ali iz
njegovega ravnanja izhaja, da je operater pridobil radijsko frekvenco z namenom
omejevanja konkurence na trgu.
75. člen
(konkurenca)
(1) Agencija pri postopkih iz 42., 67., 68., 70. in
71. člena tega zakona spodbuja učinkovito konkurenco in preprečuje
izkrivljanje konkurence na notranjem trgu. Agencija pri tem sodeluje z organom,
pristojnim za varstvo konkurence.
(2) Agencija lahko za izvajanje prejšnjega odstavka med
drugim:
1.     
omeji število radijskih frekvenc na posameznega imetnika odločbe o
dodelitvi radijskih frekvenc, ali, kadar je to ustrezno, v odločbi o dodelitvi
radijskih frekvenc določi pogoje uporabe, kot so zagotavljanje veleprodajnega
dostopa, nacionalno ali regionalno gostovanje v nekaterih radiofrekvenčnih
pasovih ali skupinah pasov s podobnimi značilnostmi,
2.     
rezervira določen del radiofrekvenčnega pasu ali skupine pasov za nove
udeležence na trgu,
3.     
zavrne podelitev novih pravic uporabe radiofrekvenčnega spektra ali
dopustitve novih uporab radiofrekvenčnega spektra v nekaterih pasovih ali
vezanje pogojev na podelitev novih pravic uporabe radiofrekvenčnega spektra, da
z nobeno dodelitvijo, prenosom ali kopičenjem pravic uporabe ne bi prišlo do
izkrivljanja konkurence,
4.     
prepove prenos pravice do uporabe radijskih frekvenc, za katere se v
Republiki Sloveniji ali na ravni EU ne opravlja nadzor nad združevanjem, ali
določi pogoje za združevanje, če je verjetno, da bi takšni prenosi znatno
škodovali konkurenci,
5.     
spremeni ali razveljavi odločbo o dodelitvi radijskih frekvenc zaradi
odprave izkrivljanja konkurence zaradi prenosa ali kopičenja pravic uporabe
radijskih frekvenc iz prejšnjega člena.
(3) Agencija sprejme odločitve iz prejšnjega odstavka na
podlagi objektivne ocene prihodnjih konkurenčnih tržnih pogojev, nujnosti takih
ukrepov za ohranjanje ali doseganje učinkovite konkurence in verjetnih učinkov
takih ukrepov na obstoječe in prihodnje naložbe udeležencev na trgu, zlasti za
postavitev omrežja. Pri tem upošteva pristop k analizi trga iz četrtega
odstavka 146. člena tega zakona.
(4) Agencija pri izvajanju ukrepov iz drugega odstavka tega
člena upošteva cilje iz 258. do 261. člena tega zakona in morebitno mnenje
foruma za medsebojni strokovni pregled v skladu z 278. členom tega zakona.
4. Postopek
76. člen
(maloobmočne brezžične dostopovne točke)
(1) Ne glede na določbe drugih predpisov za postavitev
maloobmočnih brezžičnih dostopovnih točk iz Izvedbene uredbe Komisije (EU)
2020/1070 z dne 20. julija 2020 o določitvi značilnosti maloobmočnih
brezžičnih dostopovnih točk v skladu z drugim odstavkom 57. člena
Direktive 2018/1972/EU ni treba pridobiti predhodnega dovoljenja.
(2) Operaterji imajo pod preglednimi, poštenimi in
nediskriminacijskimi pogoji pravico dostopa do fizične infrastrukture, ki je v
lasti ali upravljanju oseb javnega sektorja, kot je opredeljen v zakonu, ki
ureja javne uslužbence, in je tehnično primerna za namestitev maloobmočnih
brezžičnih dostopovnih točk ali je potrebna za povezovanje takih dostopovnih
točk s hrbteničnim omrežjem, vključno s prometno opremo, kot so ulične
svetilke, prometna signalizacija in avtobusna postajališča. Pogoji za dostop se
objavijo na spletnih straneh informacijskega sistema za podporo poslovnim
subjektom. Če dogovor o pogojih dostopa ni dosežen v dveh mesecih po prejemu
prošnje za dostop ali če lastnik oziroma upravljavec fizične infrastrukture
zavrne dostop, o sporu na zahtevo ene izmed strank odloči agencija po postopku
iz 286. člena tega zakona.
(3) Določba prejšnjega odstavka se ne uporablja v primeru
fizične infrastrukture za potrebe varnosti, policije, obrambe in zaščite,
reševanja in pomoči.
(4) Določbe tega člena ne posegajo v predpise, ki določajo
pogoje za postavitev opreme oziroma naprav na stavbah ali v krajih z
arhitekturno, zgodovinsko ali naravno vrednostjo.
77. člen
(dostop do radijskih lokalnih omrežij)
(1) Za dostop do javnih elektronskih komunikacijskih omrežij
prek radijskih lokalnih omrežij z uporabo harmoniziranega radiofrekvenčnega
spektra ni treba pridobiti odločbe o dodelitvi radijskih frekvenc.
(2) Za fizično ali pravno osebo, ki dostopa iz prejšnjega
odstavka ne zagotavlja kot del gospodarske dejavnosti ali ga zagotavlja kot
pomožno dejavnost za gospodarsko oziroma javno storitev, ne veljajo obveznosti
v zvezi s pravicami končnih uporabnikov iz XI. poglavja tega zakona ali
obveznosti medsebojne povezave omrežij v skladu s četrtim odstavkom 130. člena
tega zakona.
(3) Za prenos podatkov v javnih elektronskih komunikacijskih
omrežjih prek omrežij RLAN se uporabljajo določbe o odgovornosti ponudnika
storitev izključnega prenosa iz zakona, ki ureja elektronsko poslovanje na
trgu.
(4) Operaterji lahko zagotavljajo dostop do svojih omrežij
prek radijskih lokalnih omrežij, vključno s tistimi, ki so v prostorih končnih
uporabnikov, ob predhodnem soglasju končnega uporabnika.
(5) Operaterji končnim uporabnikom enostransko ne smejo
omejiti ali preprečiti dostopanja po lastni izbiri do radijskih lokalnih
omrežij, ki jih zagotavljajo tretje osebe, ali da prek radijskih lokalnih
omrežij drugim končnim uporabnikom dovolijo vzajemno ali splošnejše dostopanje
do omrežij takih ponudnikov, vključno na podlagi pobud tretjih oseb, ki
združujejo radijska lokalna omrežja različnih končnih uporabnikov in
zagotavljajo, da so javno dostopna.
(6) Na pobudo tretjih oseb, ki združujejo omrežja različnih
končnih uporabnikov in zagotavljajo, da so ta javno dostopna, lahko končni uporabniki
drugim končnim uporabnikom dovolijo vzajemen ali drugačen dostop do svojih
omrežij.
(7) Organi javnega sektorja, kot je opredeljen v zakonu, ki
ureja javne uslužbence, lahko v svojih prostorih ali na javnih površinah v
bližini svojih prostorov zagotavljajo javni dostop do radijskih lokalnih
omrežij, če je takšno zagotavljanje pomožna dejavnost za javne storitve, ki jih
zagotavljajo v svojih prostorih.
(8) Nevladnih organizacij in organov javnega sektorja iz
prejšnjega odstavka se ne sme neupravičeno omejevati pri združevanju in
zagotavljanju vzajemne ali splošnejše dostopnosti RLAN različnih končnih
uporabnikov, kadar je ustrezno, tudi RLAN, do katerih se javni dostop
zagotavlja v skladu s prejšnjim odstavkom.
78. člen
(nadzor in gradnja nadzorno-merilnega sistema)
(1) Agencija nadzira izvajanje določb tega poglavja in
izpolnjevanje odločb, ki jih izda na njegovi podlagi.
(2) Za potrebe upravljanja in nadzora radiofrekvenčnega
spektra agencija postavlja in gradi nadzorno-merilni sistem Republike Slovenije.
(3) Gradnja iz prejšnjega odstavka je v javno korist.
VI. DIGITALNA RADIODIFUZIJA
79. člen
(načrtovanje omrežij)
(1) Postavitev omrežja načrtuje operater multipleksa v skladu
s pogoji, določenimi v odločbi o dodelitvi radijskih frekvenc za multipleks.
(2) Načrtovanje omrežij za digitalno radiodifuzijo mora biti
frekvenčno zasnovano tako, da omogoča najučinkovitejšo uporabo
radiofrekvenčnega spektra v skladu z znanimi tehnološkimi možnostmi. Zlasti
mora frekvenčno načrtovanje omrežij temeljiti na uporabi radiofrekvenčnega
spektra z enofrekvenčnimi omrežji, če je to mogoče.
80. člen
(obveznost operaterja multipleksa)
Operater multipleksa mora omrežja za digitalno radiodifuzijo
načrtovati in graditi v skladu z zahtevami iz javnega razpisa za dodelitev radijskih
frekvenc za digitalno radiodifuzijo in z drugimi določbami tega zakona.
81. člen
(pomen standardov in sprejetih strokovnih podlag)
(1) Agencija in operater multipleksa morata pri načrtovanju
omrežij za digitalno radiodifuzijo upoštevati mednarodno sprejete standarde na
področju digitalne radiodifuzije.
(2) Agencija in operater multipleksa pri načrtovanju omrežij
za digitalno radiodifuzijo ne smeta brez utemeljenega razloga odstopiti od
strokovnih podlag, ki jih sprejmejo pristojni organi Republike Slovenije in EU.
82. člen
(operater multipleksa kot upravljavec)
Multipleks upravlja operater multipleksa, ki predhodno
pridobi odločbo o dodelitvi radijskih frekvenc za multipleks.
83. člen
(operater multipleksa kot ponudnik vsebin)
(1) Operater multipleksa je lahko tudi ponudnik vsebin,
vendar mora v tem primeru dejavnost operaterja multipleksa zagotavljati v
ločeni pravnoorganizacijski enoti ali voditi ločene računovodske evidence za
dejavnosti, povezane z upravljanjem multipleksa.
(2) Ne glede na določbo zakona, ki ureja medije, se za
operaterja multipleksa, ki je tudi ponudnik vsebin, ne uporabljajo določbe o
nezdružljivosti zagotavljanja elektronskih komunikacijskih omrežij oziroma
izvajanja elektronskih komunikacijskih storitev in radijske ali televizijske
dejavnosti.
84. člen
(obveznost enakega obravnavanja)
(1) Operater multipleksa mora vsem ponudnikom vsebin s
pravico razširjanja programskih vsebin v digitalni radiodifuzni tehniki na
istem geografskem območju omogočati enake in nediskriminacijske pogoje za
dostop do multipleksa, ki ga upravlja.
(2) Določba prejšnjega odstavka se uporablja tudi, če je
operater multipleksa hkrati tudi ponudnik vsebin.
85. člen
(dodelitev radijskih frekvenc za multipleks)
Radijske frekvence za multipleks dodeli agencija z odločbo o
dodelitvi radijskih frekvenc po izvedenem postopku javnega razpisa v skladu z
določbami prejšnjega poglavja.
86. člen
(posebna ureditev za namene javne radiotelevizije)
(1) Ne glede na določbo prejšnjega člena izvedba javnega
razpisa ni potrebna pri podelitvi radijskih frekvenc za največ en multipleks z
geografsko pokritostjo celotnega ozemlja Republike Slovenije, ki je namenjen
javni radioteleviziji, v skladu z zakonom, ki ureja javno radiotelevizijo, za
potrebe izvajanja javne službe in prenosa drugih programov posebnega pomena za
Republiko Slovenijo v skladu z zakonom, ki ureja medije.
(2) Javna radiotelevizija lahko s prostimi kapacitetami
multipleksa iz prejšnjega odstavka prosto razpolaga za namen iz prejšnjega
odstavka, vendar mora v vsakem primeru upoštevati prepoved neenakega
obravnavanja v skladu s tem zakonom.
(3) Določbe prejšnjega odstavka se ne uporabljajo, če je
multipleks iz tega člena edini delujoči multipleks z geografsko pokritostjo
celotnega ozemlja Republike Slovenije. V tem primeru mora javna radiotelevizija
v okviru prostih kapacitet odplačno zagotavljati prenos programov s pravico
razširjanja v digitalni radiodifuzni tehniki na območju celotnega ozemlja
Republike Slovenije.
87. člen
(sklep o uvedbi javnega razpisa)
(1) Sklep o uvedbi javnega razpisa za dodelitev radijskih
frekvenc za multipleks mora poleg sestavin iz prvega odstavka 50. člena
tega zakona vsebovati vse bistvene značilnosti multipleksa, za katerega je
razpisana radijska frekvenca, kot so frekvenca, območje pokrivanja, kapaciteta
multipleksa, morebitne omejitve pri uporabi multipleksa in druge sestavine v
skladu s tem zakonom.
(2) Na javnem razpisu za podelitev radijskih frekvenc za
multipleks lahko agencija del razpisane kapacitete multipleksa rezervira za
razširjanje televizijskih ali radijskih programov posebnega pomena, določenih v
skladu z zakonom, ki ureja medije.
88. člen
(ponudba za pridobitev radijskih frekvenc za multipleks)
Poleg podatkov iz prvega odstavka 46. člena tega zakona,
ki jih mora vsebovati vloga za pridobitev odločbe o dodelitvi radijskih
frekvenc, ali vsebin, ki izhajajo iz razpisne dokumentacije, mora ponudnik
ponudbi za pridobitev radijskih frekvenc za multipleks priložiti tudi
prostorski in časovni načrt postavitve omrežij.
89. člen
(odločba o dodelitvi radijskih frekvenc za multipleks)
(1) Če je v javnem razpisu kot pogoj za pridobitev radijskih
frekvenc za multipleks predvidena rezervacija dela kapacitete multipleksa za
izpolnitev zahtev po obvezni vključitvi določenih televizijskih ali radijskih
programov, odločba o dodelitvi radijskih frekvenc za multipleks poleg sestavin
iz 64. člena tega zakona vsebuje tudi navedbo velikosti in namena tako
rezervirane kapacitete.
(2) Agencija lahko v odločbi o dodelitvi radijskih frekvenc
za multipleks poleg pogojev iz 65. člena tega zakona določi tudi pogoje,
omejitve in način ponujanja drugih storitev v multipleksu.
90. člen
(sprememba odločbe o dodelitvi radijskih frekvenc za
multipleks)
Poleg razlogov iz 70. člena tega zakona lahko agencija
po uradni dolžnosti spremeni odločbo o dodelitvi radijskih frekvenc za
multipleks tudi v primeru, če je to potrebno zaradi izboljšanja kakovosti
storitev v javno korist ali za zagotavljanje kakovostnega mobilnega sprejema.
91. člen
(razveljavitev odločbe o dodelitvi pravice razširjanja
televizijskega ali radijskega programa)
Ne glede na določbe zakona, ki ureja medije, agencija po
uradni dolžnosti začne postopek za razveljavitev odločbe o dodelitvi pravice
razširjanja televizijskega ali radijskega programa na določenem območju, če
njen imetnik v treh mesecih od začetka delovanja multipleksa oziroma v treh
mesecih od podelitve pravice razširjanja programa, če multipleks že deluje, ne
začne z razširjanjem in oddajanjem televizijskega ali radijskega programa, za
katerega je to pravico pridobil, v katerem od delujočih multipleksov na tem
območju, če so za to izpolnjeni vsi tehnični in pravni pogoji.
92. člen
(prenos pravice do uporabe radijskih frekvenc za multipleks)
Če namerava operater multipleksa prenehati z upravljanjem
multipleksa, lahko poda vlogo za prenos pravice do uporabe radijskih frekvenc
za multipleks. Če tega ne stori do vsaj tri mesece pred načrtovanim prenehanjem
upravljanja, lahko vlogo za prenos pravice do uporabe radijskih frekvenc za
multipleks poda vsak od ponudnikov vsebin v tem multipleksu.
93. člen
(vključitev televizijskih in radijskih programov v
multipleks)
Operater multipleksa na določenem geografskem območju mora v
okviru prostih kapacitet multipleksa omogočiti vključitev v multipleks vsem
ponudnikom vsebin, ki imajo pravico razširjanja televizijskega ali radijskega programa
v digitalni radiodifuzni tehniki za to območje, ki so jo pridobili v skladu z
zakonom, ki ureja medije.
94. člen
(zahteve za medobratovalnost radijskih sprejemnikov)
(1) Avtomobilski radijski sprejemniki, vgrajeni v novi
avtomobil kategorije M, ki je dan na trg za prodajo ali najem, mora vsebovati
sprejemnik, ki omogoča sprejem digitalnega radia prek prizemne digitalne
radiodifuzije. Za sprejemnike, ki so skladni s harmoniziranimi standardi,
sklicevanja na katere so bila objavljena v Uradnem listu Republike Slovenije,
ali z njihovimi deli, se šteje, da izpolnjujejo to zahtevo, ki jo zajemajo
navedeni standardi ali njihovi deli.
(2) Drugi radijski sprejemniki za zvokovno radiodifuzijo, ki
so dani na trg za prodajo, morajo vsebovati sprejemnik, ki omogoča sprejem
digitalnega radia prek prizemne digitalne radiodifuzije. Obveznost ne velja za
radijske sprejemnike, ki nimajo zaslona za prikaz imena programa, ki se
sprejema, in proizvode, pri katerih je radijski sprejemnik postranske narave,
na primer za pametne telefone in opremo, ki jo uporabljajo radioamaterji.
95. člen
(ukrepi za pospeševanje razširjenosti digitalnega radia)
Ministrstvo in agencija lahko s svojimi ukrepi spodbujata
oddajanje in sprejemanje radijskih postaj prek prizemne digitalne zvokovne
radiodifuzije.
96. člen
(nadzor)
Agencija nadzira izvajanje določb tega poglavja in
izpolnjevanje odločb, ki jih izda na njegovi podlagi. Pri nadzoru nad
izvajanjem prvega odstavka 94. člena tega zakona agencija sodeluje z
inšpektorjem, pristojnim za promet, pri nadzoru nad izvajanjem drugega odstavka
94. člena tega zakona pa z inšpektorjem, pristojnim za nadzor blaga na
trgu, ob smiselni uporabi 288. člena tega zakona. Sodelovanje poteka v
skladu z zakonom, ki ureja inšpekcijski nadzor.
VII. UPRAVLJANJE ELEMENTOV OŠTEVILČENJA
97. člen
(cilji in upravljanje)
(1) Agencija na podlagi javnega pooblastila upravlja množico
vseh elementov oštevilčenja v Republiki Sloveniji s ciljem zagotavljanja
njihovega učinkovitega strukturiranja in uporabe ter poštenega in nediskriminacijskega
zadovoljevanja potreb operaterjev in drugih fizičnih in pravnih oseb, ki so
upravičene pridobiti odločbo o dodelitvi elementov oštevilčenja po tem zakonu.
Pri tem agencija upošteva morebitne strateške dokumente Republike Slovenije in EU
ter strateške usmeritve ministrstva.
(2) Agencija vodi vse podatke v zvezi z upravljanjem
elementov oštevilčenja.
(3) Agencija na svojih spletnih straneh objavi podatke o
dodeljenih številkah in številskih blokih, in sicer:
1.     
številko ali številski blok,
2.     
imetnika številke ali številskega bloka.
98. člen
(načrt oštevilčenja)
(1) Načrt oštevilčenja Republike Slovenije sprejme agencija s
splošnim aktom.
(2) Načrt oštevilčenja določa vrsto, dolžino, zgradbo ter
namen in način uporabe elementov oštevilčenja, vključno s številkami za
komunikacijo v sili in številkami, katerih uporaba je usklajena na podlagi
predpisov EU, omogočati pa mora tudi prenosljivost številk in uvajanje novih
elektronskih komunikacijskih storitev. V načrtu oštevilčenja se določi tudi
območje negeografskih številk, ki se lahko uporabljajo za zagotavljanje
elektronskih komunikacijskih storitev, ki niso medosebne komunikacijske
storitve, na celotnem območju EU.
(3) Spremembe ali dopolnitve načrta oštevilčenja, ki bistveno
posegajo v sistem oštevilčenja in katerih izvedba je tehnološko zahtevna, se
začnejo uporabljati šele dve leti po njihovi uveljavitvi.
(4) Agencija vsako leto do 31. marca na svojih spletnih
straneh objavi pregled dodeljenih elementov oštevilčenja po vrstah in namenih
uporabe. Pregled vključuje tudi analizo nevarnosti izčrpanja posameznih
elementov oštevilčenja.
99. člen
(uporaba elementov oštevilčenja)
Operater in fizične ali pravne osebe iz prvega odstavka
101. člena tega zakona lahko uporabljajo elemente oštevilčenja le na podlagi
odločbe o dodelitvi elementov oštevilčenja, s katero agencija podeli pravico do
njihove uporabe.
100. člen
(postopek izdaje odločbe o dodelitvi elementov oštevilčenja)
(1) Agencija izda odločbo o dodelitvi elementov oštevilčenja
v skladu z načrtom oštevilčenja po določbah zakona, ki ureja splošni upravni
postopek, in po predhodno izvedenem postopku javnega razpisa v primerih, kot
določa ta zakon. Pri dodelitvi elementov oštevilčenja, ki jih upravlja ITU,
agencija upošteva tudi postopke, določene v ustreznih priporočilih te zveze.
Pri dodelitvi številk, katerih uporaba je usklajena na podlagi predpisov EU,
agencija upošteva tudi postopke, določene v predpisih in priporočilih EU.
(2) Agencija uporabi postopek javnega razpisa le takrat,
kadar ob smiselni uporabi postopka iz 47. člena tega zakona ugotovi, da se
učinkovita uporaba določenih elementov oštevilčenja z izjemno ekonomsko
vrednostjo (npr. kratke številke) lahko zagotovi le z omejitvijo števila
izdanih odločb o dodelitvi elementov oštevilčenja. V postopku javnega razpisa
lahko kot ponudniki sodelujejo operaterji, ki tako pridobljene elemente
oštevilčenja lahko dodeljujejo v uporabo svojim uporabnikom pod enakimi,
stroškovno naravnanimi in preglednimi pogoji, druge fizične ali pravne osebe pa
le, če izkažejo sposobnost upravljanja elementov oštevilčenja.
(3) Agencija v postopku javnega razpisa smiselno uporabi
določbe tega zakona, ki urejajo postopek javnega razpisa za dodelitev določenih
radijskih frekvenc.
(4) O ponudbah odloči agencija z izdajo ene ali več odločb o
dodelitvi elementov oštevilčenja, ki pa jih mora v tem primeru izdati in
vročiti v 42 dneh po poteku roka za predložitev ponudb ter hkrati o svoji
odločitvi obvestiti javnost.
101. člen
(izdaja odločbe o dodelitvi elementov oštevilčenja)
(1) Vlogo za pridobitev odločbe o dodelitvi elementov
oštevilčenja lahko vloži operater. Druga fizična ali pravna oseba lahko vloži
vlogo le, če lahko dokaže, da elemente oštevilčenja potrebuje za opravljanje
dejavnosti v javnem interesu ali za elemente oštevilčenja, ki se ne uporabljajo
za medosebne komunikacijske storitve. Druga fizična ali pravna oseba mora
dokazati, da je sposobna upravljati elemente oštevilčenja.
(2) Vloga iz prejšnjega odstavka mora vsebovati podatke, ki
jih agencija potrebuje za vodenje uradne evidence imetnikov odločbe o dodelitvi
elementov oštevilčenja in za nadzor uporabe elementov oštevilčenja, in sicer
zlasti:
1.     
ime, naslov in davčno številko za fizične osebe,
2.     
firmo, sedež, davčno številko in navedbo zakonitega zastopnika za pravne
osebe,
3.     
dokaze o tem, da je vlagatelj upravičen do dodelitve elementov
oštevilčenja,
4.     
podatke o vrsti, količini in namenu uporabe elementov oštevilčenja, ki
jih želi dobiti,
5.     
projekt, ki vsebuje načrt o oceni potreb za prihodnja tri leta, če
vlagatelj zahteva večji blok številk,
6.     
utemeljitve, na podlagi katerih vlagatelj dokazuje, da bo dodeljena
količina elementov oštevilčenja v treh letih uporabljena.
(3) Vlagatelj, ki ni operater, mora poleg podatkov iz
prejšnjega odstavka predložiti tudi dokazila, da je sposoben upravljati
elemente oštevilčenja.
(4) Agencija mora odločbo o dodelitvi elementov oštevilčenja,
kadar se ne izvede javni razpis, izdati in odposlati v 21 dneh po prejemu
vloge za pridobitev odločbe o dodelitvi elementov oštevilčenja.
(5) Ne glede na določbo prejšnjega odstavka agencija z
odločbo zavrne izdajo odločbe o dodelitvi elementov oštevilčenja, če ugotovi,
da:
1.     
vlagatelj ni upravičen za dodelitev elementov oštevilčenja,
2.     
vlagatelj nima poravnanih vseh zapadlih obveznosti do agencije,
3.     
nameravana uporaba ne upravičuje dodelitve zahtevane količine oziroma
vrste elementov oštevilčenja,
4.     
bi bila dodelitev elementov oštevilčenja v nasprotju z veljavno
zakonodajo,
5.     
vlagatelj, ki ni operater, ni izkazal sposobnosti upravljanja elementov
oštevilčenja,
6.     
v primeru vlagatelja, ki ni operater, obstaja nevarnost izčrpanja
elementov oštevilčenja.
(6) Agencija s splošnim aktom določi merila za ocenjevanje
sposobnosti upravljanja elementov oštevilčenja in nevarnosti izčrpanja
elementov oštevilčenja. Pri tem v največji možni meri upošteva smernice BEREC.
Agencija s splošnim aktom tudi podrobneje predpiše vsebino in obliko vloge ter
določi velikost bloka številk iz 5. točke drugega odstavka tega člena.
(7) Operater lahko dodeljene številke v skladu z odločbo o
dodelitvi elementov oštevilčenja in veljavno zakonodajo dodeli končnim
uporabnikom svojih storitev. Na podlagi pravnega posla jih lahko odplačno
dodeljuje v uporabo tudi izvajalcem storitev na njegovem omrežju, pri čemer
lahko zaračuna le dejanske stroške. Operater ne sme delati razlik med izvajalci
storitev glede blokov številk, ki se uporabljajo za dostop do njihovih
storitev. Vse podatke o takih pravnih poslih mora sporočiti agenciji.
102. člen
(vsebina odločbe o dodelitvi elementov oštevilčenja)
(1) Odločba o dodelitvi elementov oštevilčenja mora vsebovati
najmanj:
1.     
podatke o imetniku pravice uporabe elementov oštevilčenja,
2.     
dodeljene elemente oštevilčenja,
3.     
pogoje uporabe elementov oštevilčenja iz 103. člena tega zakona.
(2) O spremembi podatkov iz 1. točke prejšnjega odstavka mora
imetnik pravice uporabe elementov oštevilčenja agencijo obvestiti v 30 dneh po
njihovem nastanku.
103. člen
(pogoji uporabe elementov oštevilčenja)
Pogoji iz 3. točke prvega odstavka prejšnjega člena se smejo
nanašati samo na:
1.     
določitev storitve, za katero se lahko uporabijo dodeljeni element ali
elementi oštevilčenja, vključno z vsemi zahtevami, povezanimi z izvajanjem te
storitve, ter tarifnimi načeli in najvišjimi cenami, ki lahko veljajo v
posebnem številčnem območju,
2.     
zagotavljanje dejanske in učinkovite uporabe elementov oštevilčenja,
3.     
prenosljivost številk,
4.     
obveznost zagotavljanja informacij o naročnikih, potrebnih v javnih
imenikih v skladu z 205. členom tega zakona,
5.     
čas trajanja odločbe o dodelitvi elementov oštevilčenja ob upoštevanju
vseh sprememb načrta številčenja,
6.     
prenos pravice uporabe elementov oštevilčenja in pogoje tega prenosa v
skladu s 106. členom tega zakona,
7.     
plačila za uporabo dodeljenih elementov oštevilčenja v skladu s
111. členom tega zakona,
8.     
obveznosti, ki jih je imetnik odločbe o dodelitvi elementov oštevilčenja
prevzel v postopku javnega razpisa,
9.     
obveznosti iz mednarodnopravnih aktov, uveljavljenih v Republiki
Sloveniji, ki se nanašajo na elemente oštevilčenja in njihovo uporabo,
10.  
obveznosti v zvezi z eksteritorialno uporabo elementov oštevilčenja v EU
za zagotovitev skladnosti z varstvom potrošnikov in drugimi predpisi o
elementih oštevilčenja drugih držav članic.
104. člen
(eksteritorialna uporaba elementov oštevilčenja)
(1) V primeru dodelitve negeografskih številk, ki se
uporabljajo za izvajanje elektronskih komunikacijskih storitev, ki niso
medosebne komunikacijske storitve, morajo biti pogoji na območju kode drugih
držav članic EU vsaj tako strogi kot v primeru dodelitve elementov oštevilčenja
za izvajanje storitev na območju kode Republike Slovenije.
(2) Agencija v primeru dodelitve elementov oštevilčenja iz
prejšnjega odstavka v odločbi o dodelitvi elementov oštevilčenja določi pogoje,
s katerimi se zagotovi skladnost s predpisi o varstvu potrošnikov in drugimi predpisi
držav članic, povezanih z uporabo elementov oštevilčenja, ki se uporabljajo v
državah članicah, v katerih se bodo uporabljali elementi oštevilčenja.
(3) Agencija BEREC redno posreduje informacije o dodeljenih
elementih oštevilčenja iz prvega odstavka tega člena.
(4) V primeru dodelitve elementov oštevilčenja iz prvega
odstavka tega člena fizični ali pravni osebi, ki ni operater, se določbe tega
člena uporabljajo za posebne storitve, za zagotavljanje katerih je bila
dodeljena pravica uporabe elementov oštevilčenja.
105. člen
(veljavnost odločbe o dodelitvi elementov oštevilčenja)
Odločbo o dodelitvi elementov oštevilčenja izda agencija za
nedoločen čas.
106. člen
(prenos pravice uporabe elementov oštevilčenja)
(1) Imetnik odločbe o dodelitvi elementov oštevilčenja lahko
svojo pravico do uporabe teh elementov oštevilčenja s pravnim poslom prenese na
drugo fizično ali pravno osebo, ki izpolnjuje predpisane pogoje, vendar le s
predhodnim soglasjem agencije, ki preveri, ali ta druga fizična ali pravna oseba
izpolnjuje pogoje, določene z zakonom, podzakonskimi predpisi ali akti
agencije.
(2) Agencija pri prenosu pravice do uporabe elementov
oštevilčenja na drugo fizično ali pravno osebo v skladu s prejšnjim odstavkom
tej fizični ali pravni osebi izda novo odločbo o dodelitvi elementov
oštevilčenja po določbah zakona, ki ureja splošni upravni postopek.
(3) Namen uporabe številk, ki je usklajena na podlagi
predpisov EU, se s prenosom pravice iz prejšnjega odstavka ne sme spremeniti.
107. člen
(sprememba odločbe o dodelitvi elementov oštevilčenja)
(1) Agencija lahko zaradi usklajevanja s spremembami oziroma
dopolnitvami načrta v skladu s tretjim odstavkom 98. člena tega zakona po
uradni dolžnosti z odločbami spremeni že izdane odločbe o dodelitvi elementov
oštevilčenja v 30 dneh po dnevu uveljavitve sprememb oziroma dopolnitev
načrta. V tem primeru imetnik odločbe o dodelitvi elementov oštevilčenja
oziroma uporabniki, ki so jim bile dodeljene, nimajo pravice zahtevati
odškodnine.
(2) Agencija lahko spremeni odločbo o dodelitvi elementov
oštevilčenja tudi na predlog njenega imetnika.
108. člen
(razveljavitev odločbe o dodelitvi elementov oštevilčenja)
(1) Agencija mora odločbo o dodelitvi elementov oštevilčenja
razveljaviti po uradni dolžnosti, če ugotovi, da:
1.     
je vloga za dodelitev elementov oštevilčenja vsebovala neresnične
podatke,
2.     
njen imetnik ne izpolnjuje več pogojev, določenih na podlagi veljavne
zakonodaje in odločbe o dodelitvi elementov oštevilčenja,
3.     
se dodeljeni elementi oštevilčenja v treh letih po izdaji odločbe o
dodelitvi elementov oštevilčenja niso začeli uporabljati ali se ne uporabljajo
več kakor eno leto,
4.     
je njen imetnik v skladu s prvim odstavkom 106. člena tega zakona
pravico do uporabe elementov oštevilčenja s pravnim poslom prenesel na drugo
fizično ali pravno osebo.
(2) Agencija razveljavi odločbo o dodelitvi elementov
oštevilčenja po uradni dolžnosti tudi:
1.     
če plačilo za uporabo elementov oštevilčenja oziroma znesek za
učinkovito rabo omejene naravne dobrine kljub dvakratnemu pisnemu opozorilu ni
bil poravnan ali
2.     
če obstajajo druge hujše ali ponavljajoče se nepravilnosti pri
izpolnjevanju pogojev za uporabo elementov oštevilčenja iz 103. člena tega
zakona, ki so navedeni v odločbi o dodelitvi elementov oštevilčenja, če te
nepravilnosti niso bile odpravljene z milejšimi ukrepi v postopku nadzora.
109. člen
(varstvo končnih uporabnikov v primeru razveljavitve odločbe
o dodelitvi elementov oštevilčenja)
(1) Agencija najmanj 60 dni pred nameravano razveljavitvijo
odločbe o dodelitvi elementov oštevilčenja iz razlogov iz 1. in 2. točke prvega
odstavka prejšnjega člena in razlogov iz drugega odstavka prejšnjega člena na
svojih spletnih straneh in v sredstvih javnega obveščanja obvesti
zainteresirano javnost o nameravani razveljavitvi odločbe o dodelitvi elementov
oštevilčenja in možnosti končnih uporabnikov, da številke prenesejo k drugemu
operaterju v skladu s 195. členom tega zakona. O tem mora svoje naročnike
na svojih spletnih straneh, v sredstvih javnega obveščanja in na izdanih
računih obvestiti tudi imetnik odločbe o dodelitvi elementov oštevilčenja.
(2) Agencija pred razveljavitvijo odločbe o dodelitvi
elementov oštevilčenja iz prejšnjega odstavka od njenega imetnika pridobi
podatke o številkah iz odločbe o dodelitvi elementov oštevilčenja, ki so bile
prenesene k drugim operaterjem v skladu s 195. členom tega zakona.
(3) Agencija na podlagi podatkov iz prejšnjega odstavka vsaj
60 dni pred nameravano razveljavitvijo odločbe o dodelitvi elementov
oštevilčenja iz prvega odstavka tega člena po uradni dolžnosti po določbah
zakona, ki ureja splošni upravni postopek, izda odločbo o dodelitvi elementov
oštevilčenja, s katero bloke številk, dodeljenih z odločbo o dodelitvi
elementov oštevilčenja, ki se razveljavlja, dodeli operaterju, h kateremu je
bilo v skladu s 195. členom tega zakona prenesenih največ številk.
110. člen
(prenehanje odločbe o dodelitvi elementov oštevilčenja)
(1) Odločba o dodelitvi elementov oštevilčenja preneha
veljati:
1.     
na predlog imetnika odločbe o dodelitvi elementov oštevilčenja,
2.     
če preneha obstajati imetnik odločbe o dodelitvi elementov oštevilčenja,
3.     
z razveljavitvijo odločbe o dodelitvi elementov oštevilčenja.
(2) V primerih iz 1. in 2. točke prejšnjega odstavka agencija
izda ugotovitveno odločbo.
111. člen
(plačila za uporabo elementov oštevilčenja)
(1) Imetniki odločbe o dodelitvi elementov oštevilčenja so
zavezanci za letno plačilo agenciji za uporabo dodeljenih elementov
oštevilčenja. Plačila krijejo stroške, ki jih ima agencija z upravljanjem in
nadzorom elementov oštevilčenja.
(2) Agencija s splošnim aktom predpiše način izračuna višine
plačila na podlagi tega člena. Ta je odvisen od količine, dolžine in vrste
elementov oštevilčenja, ne sme pa omejevati konkurence ali ovirati vstopa na
trg.
(3) Višino plačil na podlagi prvega in drugega odstavka tega
člena določi agencija s tarifo ob upoštevanju potrebnega pokrivanja stroškov iz
prvega odstavka tega člena ter s smiselno uporabo četrtega, petega in šestega
odstavka 6. člena tega zakona. Pri določitvi višine plačila agencija upošteva
splošni akt iz prejšnjega odstavka, ki je veljal na dan izdaje soglasja vlade k
tarifi za prihodnje koledarsko leto.
(4) Za odmero in plačevanje plačil za uporabo elementov
oštevilčenja se uporablja 7. člen tega zakona.
(5) Ne glede na določbo četrtega odstavka 7. člena tega
zakona mora zavezanec, ki mu je pravica do uporabe elementov oštevilčenja
prenehala zaradi razlogov, ki niso na njegovi strani, plačati le toliko
dvanajstin letnega plačila, kolikor celih mesecev je bila ta pravica veljavna,
vendar ne manj kot eno dvanajstino letnega plačila.
(6) Ne glede na določbo prvega odstavka tega člena operaterju
agenciji ni treba plačati za uporabo številk, ki so bile prenesene k drugemu
operaterju. Zavezanec za plačilo agenciji za te številke je operater, h kateremu
so bile prenesene. Agencija pri tem upošteva podatke, ki jih v skladu z osmim
odstavkom 195. člena tega zakona sporoči operater.
(7) Za elemente oštevilčenja, ki se dodelijo na podlagi
javnega razpisa, razen če gre za elemente oštevilčenja za opravljanje
dejavnosti v javnem interesu, za katere je v drugih predpisih ali predpisih EU
določeno, da so storitve dosegljive prek teh elementov oštevilčenja za
uporabnike brezplačne, se zahteva tudi plačilo določenega zneska za učinkovito
rabo omejene dobrine, s katerim se zagotovi optimalna raba dodeljenih elementov
oštevilčenja. Ta je prihodek državnega proračuna. Najmanjša višina tega zneska
in način njegovega plačila se v tem primeru določita v sklepu o uvedbi postopka
javnega razpisa. Pri odločitvi o takšnem razpisnem merilu, najmanjši višini
tega zneska in določitvi načina njegovega plačila se upoštevajo ponudba in
povpraševanje po razpisanih elementih oštevilčenja, razvitost trga, na katerega
se nanašajo razpisani elementi oštevilčenja, ter višina tovrstnih plačil v
drugih državah EU, v nobenem primeru pa ne sme biti tako visok, da bi oviral
razvoj inovativnih storitev in konkurenco na trgu.
112. člen
(mednarodna predpona)
Mednarodna predpona za klice iz Republike Slovenije v tujino
je 00. Operaterji o tem na primeren način obvestijo svoje končne uporabnike.
113. člen
(dostop do storitev z uporabo negeografskih številk)
(1) Operater javnega komunikacijskega omrežja oziroma
izvajalec javno dostopnih elektronskih komunikacijskih storitev mora končnim
uporabnikom omogočiti, da lahko kličejo na vse številke, ki se zagotavljajo v
EU, vključno z enotnimi mednarodnimi številkami brezplačnih telefonskih klicev,
ter dostopajo do storitev in jih uporabljajo z uporabo negeografskih številk
znotraj EU, kadar je to ekonomsko izvedljivo.
(2) Operaterju javnih komunikacijskih omrežij oziroma
izvajalcu javno dostopnih elektronskih komunikacijskih storitev ni treba
izpolniti obveznosti iz prejšnjega odstavka, če se je klicani iz komercialnih
razlogov odločil za omejitev klicev, ki prihajajo z določenega območja EU.
(3) Sodišče lahko operaterju javnega komunikacijskega omrežja
oziroma izvajalcu javno dostopnih elektronskih komunikacijskih storitev odredi,
da onemogoči dostop do posameznih številk ali storitev, dostopnih prek teh
številk, če je to utemeljeno zaradi zlorabe ali goljufije v konkretni zadevi,
ki jo obravnava. Sodišče lahko v takem primeru od ponudnika elektronskih
komunikacijskih storitev zahteva, da zadrži prihodke od zadevne povezave ali
druge storitve.
114. člen
(nadzor)
(1) Agencija nadzira izvajanje določb tega poglavja in
izpolnjevanje odločb, ki jih izda na njegovi podlagi.
(2) V primeru odločb o dodelitvi elementov oštevilčenja iz
104. člena tega zakona agencija uvede postopek nadzora na predlog
nacionalnega regulativnega organa ali drugega pristojnega organa države članice
EU, v kateri se elementi oštevilčenja uporabljajo, ki izkaže kršitev pravil o
varstvu potrošnikov ali drugih predpisov te države, povezanih z uporabo
elementov oštevilčenja.
VIII. VARNOST OMREŽIJ IN STORITEV TER DELOVANJE V STANJIH
OGROŽENOSTI
115. člen
(varnost omrežij in storitev)
(1) Operaterji morajo sprejeti ustrezne in sorazmerne
tehnične ter organizacijske ukrepe za ustrezno obvladovanje tveganja za varnost
omrežij in storitev, vključno s pripadajočimi informacijskimi sistemi, zlasti
zaradi preprečevanja in zmanjševanja učinkov varnostnih incidentov na
uporabnike ter na druga omrežja in storitve (v nadaljnjem besedilu: sistem
upravljanja varnosti). Sprejeti ukrepi, vključno s šifriranjem, kadar je to
primerno, morajo ob upoštevanju stanja zagotoviti raven varnosti, primerno
predvidenemu tveganju.
(2) Med ukrepe iz prejšnjega odstavka spadajo tudi sprejem,
izvajanje in spremljanje ustreznega SUVI, ki ga operater določi kot poslovno
skrivnost. Operaterji morajo redno izboljševati SUVI, vključno s pripadajočimi
ukrepi, ki jih ta vsebuje.
(3) SUVI zajema najmanj:
1.     
opredelitev vseh varnostnih tveganj znotraj operaterja, kot tudi tistih
zunaj operaterja, ki lahko ogrozijo delovanje javnega komunikacijskega omrežja
oziroma lahko motijo delovanje javno dostopnih elektronskih komunikacijskih
storitev, ki jih ta operater ponuja,
2.     
opredelitev verjetnosti dogodka za vsa varnostna tveganja iz prejšnje
točke,
3.     
opredelitev stopnje negativnih učinkov in posledic za delovanje javnega
komunikacijskega omrežja in za javno dostopne komunikacijske storitve za vsa
varnostna tveganja iz prve točke,
4.     
opredelitev ustreznih varnostnih ukrepov in priprava načrta obravnavanja
tveganj, vključno z določitvijo varnostnih kontrol in ciljev, za zmanjšanje
verjetnosti za nastop varnostnega incidenta,
5.     
opredelitev ukrepov in načrtov za zmanjšanje negativnih učinkov in
omilitev posledic varnostnega incidenta,
6.     
opredelitev ustreznega načina organiziranja varnosti znotraj operaterja,
katerega integralni del je varnost omrežja, informacijskega sistema in fizično
varovanje objektov in naprav,
7.     
opredelitev ustreznega načina zagotovitve kadrovske zasedbe na ključnih
delovnih mestih pri operaterju, ki se poklicno ukvarjajo z varnostjo,
8.     
opredelitev načina rednega preverjanja skladnosti izvajanih ukrepov in
postopkov s tistimi, ki so opisani v varnostnem načrtu.
(4) Med ukrepe iz prvega odstavka tega člena spadajo tudi
sprejem, izvajanje in spremljanje ustreznega SUNP, ki ga operater določi kot
poslovno skrivnost. Operaterji morajo redno izboljševati SUNP in pripadajoče
ukrepe.
(5) V delu, kjer se SUNP iz prejšnjega odstavka nanaša na
zagotavljanje komunikacije v sili, mora biti ta vsaj enkrat letno pregledan. Za
njegovo sprejetje in morebitne spremembe ali posodobitve je potrebna predhodna
odobritev pristojnih organov, odgovornih za delovanje centrov za sprejem
komunikacije v sili.
(6) Operaterji pri SUVI in SUNP v čim večji meri upoštevajo
mednarodno priznane standarde in dobre prakse.
(7) Agencija za izvajanje tega člena izda splošni akt, s
katerim uredi zlasti tehnične usmeritve, ki jih upoštevajo operaterji pri oceni
tveganj, ter tehnične in organizacijske ukrepe. Pri pripravi splošnega akta
agencija sodeluje z organom, pristojnim za informacijsko varnost.
116. člen
(dodatne varnostne zahteve)
(1) Operaterji mobilnih komunikacijskih omrežij, ki
zagotavljajo ta omrežja upravljavcem kritične infrastrukture z drugih področij
urejanja kritične infrastrukture, določenim v skladu z zakonom, ki ureja
področje kritične infrastrukture (v nadaljnjem besedilu: upravljavci kritične
infrastrukture), izvajalcem bistvenih storitev, določenih v skladu z zakonom,
ki ureja informacijsko varnost (v nadaljnjem besedilu: izvajalci bistvenih
storitev), organom državne uprave, določenim v skladu z zakonom, ki ureja
informacijsko varnost (v nadaljnjem besedilu: organi državne uprave) oziroma
nosilcem ključnih delov sistema varnosti države, morajo poleg zahtev iz
prejšnjega člena upoštevati dodatne varnostne zahteve in omejitve.
(2) Operaterji iz prejšnjega odstavka poleg ugotavljanja
tveganj iz prejšnjega člena upoštevajo tudi tveganja, ki izhajajo iz odnosov in
dogovorov s proizvajalci oziroma dobavitelji (v nadaljnjem besedilu:
dobavitelj) informacijskih sistemov in omrežne opreme (v nadaljnjem besedilu:
oprema), ter tveganja, ki izhajajo iz storitev podpore tretje ravni, ki jih tem
operaterjem zagotavljajo ponudniki storitev podpore tretje ravni. Če je
določena oprema prestala presojo evropskih certifikacijskih organov, ki
izvajajo presojo z vidika varnosti ali kakovosti izdelkov, se šteje, da je ta
oprema tehnično ustrezna brez dodatne presoje s strani operaterja.
(3) Operater iz prvega odstavka tega člena izvaja oceno
tveganja za posameznega svojega dobavitelja oziroma ponudnika storitev podpore
tretje ravni. V to oceno tveganja vključi vsa relevantna tveganja iz prejšnjega
odstavka, vključno glede uporabe njegove opreme in storitev v kritičnih
elementih in funkcijah omrežij in pripadajočih informacijskih sistemih.
(4) Obveznost opredelitev iz tretjega odstavka prejšnjega
člena za operaterje iz prvega odstavka tega člena zajema tudi tveganja, ki
lahko ogrozijo delovanje elektronskega komunikacijskega omrežja, ki ni javno,
oziroma lahko motijo delovanje elektronskih komunikacijskih storitev, ki niso
javna, če prej navedeni operater s takšnimi omrežji upravlja za potrebe
upravljavcev kritične infrastrukture z drugih področij urejanja kritične
infrastrukture, izvajalcev bistvenih storitev in organov državne uprave oziroma
za nosilce ključnih delov sistema varnosti države. 
(5) Ne glede na tretji in četrti odstavek tega člena operater
iz prvega odstavka tega člena pri zagotavljanju predmetnih omrežij iz prvega
odstavka tega člena oziroma iz prejšnjega odstavka v kritičnih elementih in
funkcijah tega omrežja in pripadajočih informacijskih sistemih ne sme
uporabljati opreme in storitev podpore tretje ravni, katere uporaba bi lahko
ogrozila nacionalno varnost, kot to izhaja iz 117. člena tega zakona.
(6) Agencija za izvajanje tega člena izda splošni akt, s
katerim opredeli predvsem kritične elemente omrežja in pripadajočih
informacijskih sistemov iz prejšnjega odstavka, ter druge zlasti tehnične
usmeritve, ki jih morajo upoštevati operaterji iz prvega odstavka tega člena.
Pri pripravi splošnega akta agencija sodeluje z organom, pristojnim za
informacijsko varnost.
117. člen
(določitev opreme in storitev podpore tretje ravni zaradi
zagotavljanja nacionalne varnosti)
(1) Vlada lahko po predhodnem mnenju Sveta za nacionalno
varnost (v nadaljnjem besedilu: SNAV) na predlog organa, pristojnega za
informacijsko varnost, z odločbo določi opremo in storitve podpore tretje ravni
iz petega odstavka prejšnjega člena, pri čemer določi tudi rok za izpolnitev
obveznosti iz petega odstavka prejšnjega člena, ki ne sme biti daljši od petih
let. Pri presoji, ali bi z opremo ali storitvami podpore tretje ravni lahko
bila ogrožena nacionalna varnost, vlada upošteva, da morajo biti izpolnjena
vsaj štiri izmed naslednjih meril:
1.     
močna povezava med dobaviteljem oziroma ponudnikom storitve podpore
tretje ravni in vlado določene tretje države, ki se kaže npr. v povezanosti
odločevalcev dobavitelja oziroma ponudnika storitve podpore tretje ravni z
vlado ali oblastnimi organi tretje države,
2.     
zakonodaja tretje države na področju varnosti ali varovanja podatkov, ki
omogoča vladno vmešavanje, zlasti če ni vzpostavljen zakonodajni ali
demokratični sistem nadzora in ravnotežja ali če ne obstajajo sporazumi o
varnosti ali varovanja podatkov med EU in določeno tretjo državo,
3.     
nepregledna lastniška struktura podjetja dobavitelja oziroma ponudnika
storitve podpore tretje ravni, ki omogoča vmešavanje vlade tretje države,
4.     
sposobnost tretje države, da izvaja pritisk v zvezi s poslovnimi
odločitvami dobavitelja, npr. tudi v zvezi s krajem proizvodnje opreme,
5.     
nesposobnost dobavitelja, da zagotavlja dobavo tudi v zaostrenih
ekonomskih razmerah, npr. v primeru pretrganih dobavnih verig ali ekonomskih
sankcij,
6.     
nezadostna splošna kakovost proizvodov in praks dobavitelja na področju
kibernetske varnosti, vključno s stopnjo nadzora nad lastno dobavno verigo in
morebitno neustrezno izvajanje varnostnih praks skladno s pravili stroke. Če je
dobavitelj z določenimi proizvodi oziroma opremo prestal presojo evropskih
certifikacijskih organov, ki izvajajo presojo z vidika varnosti oziroma
kakovosti izdelkov, se šteje, da so ti proizvodi ali oprema tehnično ustrezni
oziroma kakovostni, razen, če je kasneje dokazano, da takšni proizvodi ali
oprema omogočajo zlonamerne dejavnosti,
7.     
netransparentnost dobavitelja oziroma ponudnika storitve podpre tretje
ravni glede obdelave podatkov z njegove strani, npr. glede spoštovanje
zakonodaje s področja varstva podatkov.
(2) Strokovno gradivo za odločbo iz prejšnjega odstavka (v
nadaljnjem besedilu: strokovno gradivo) pripravi organ, pristojen za
informacijsko varnost, ob sodelovanju drugih pristojnih organov glede na
njihove pristojnosti za področja, navedena pri merilih iz prejšnjega odstavka,
ter po predhodnem posvetovanju z agencijo glede določitve primernega roka iz
prejšnjega odstavka ter drugih morebitnih tehničnih vprašanj, ki nastanejo pri
pripravi gradiva. Organ, pristojen za informacijsko varnost, mora v okviru
priprave strokovnega gradiva pozvati tudi dobavitelja opreme oziroma ponudnika
storitve podpore tretje ravni ter operaterje iz prvega odstavka prejšnjega
člena, ki bi lahko bili prizadeti z odločbo iz prvega odstavka tega člena (v
nadaljnjem besedilu: osebe s položajem stranke v postopku), da se v roku, ki ne
sme biti krajši od 30 dni, opredelijo do osnutka strokovnega gradiva, in hkrati
predložijo informacije ter podatke, ki bi lahko vplivali na odločitev iz
prejšnjega odstavka. Organ, pristojen za informacijsko varnost, v zvezi z
osnutkom strokovnega gradiva in morebitnimi pripombami nanj, osebo s položajem
stranke v postopku lahko vabi tudi na razgovor. Če subjekt, ki ima položaj
stranke v postopku, nima sedeža v Republiki Sloveniji, ga organ, pristojen za
informacijsko varnost, preko svoje spletne strani predhodno pozove, da v roku,
ki ne sme biti krajši od 15 dni, sporoči kontaktne podatke osebe pooblaščene za
vročanje v Republiki Sloveniji. Če se oseba s položajem stranke v postopku v
postavljenih rokih ne odzove na poziv iz prejšnjega stavka ali na poziv za
opredelitev do strokovnega gradiva iz drugega stavka tega odstavka, to ne
vpliva na odločitev iz prejšnjega odstavka.
(3) SNAV v rednih časovnih intervalih, vendar vsaj vsaka tri
leta, obravnava strokovno gradivo glede ustreznosti izdanih odločb iz prvega
odstavka tega člena in morebitno potrebo po izdaji novih odločb, ki ga pripravi
organ, pristojen za informacijsko varnosti na način iz prejšnjega odstavka.
(4) Vlada po predhodnem mnenju SNAV na predlog organa,
pristojnega za informacijsko varnost, spremeni, dopolni ali razveljavi prejšnje
odločbe o določitvi opreme in storitev podpore tretje ravni, s katerimi bi bila
lahko ogrožena nacionalna varnost ali po potrebi izda nove odločbe po prvem
odstavku tega člena. Subjekti, ki imajo položaj stranke v postopku, lahko
organu, pristojnemu za informacijsko varnost, podajo predlog za spremembo,
dopolnitev ali razveljavitev pravnomočne odločbe iz prvega odstavka tega člena,
če izkažejo, da niso več podani pogoji za njeno izdajo oziroma ker so se
naknadno bistveno spremenile okoliščine za njeno izdajo.
(5) Vlada informacijo o izdani odločbi iz prvega odstavka
tega člena objavi v Uradnem listu Republike Slovenije. S to informacijo vlada
posebej seznani tudi agencijo.
(6) Zoper odločbo iz prvega odstavka tega člena je dovoljen
upravni spor.
118. člen
(obveznost obveščanja in poročanja o varnostnih incidentih)
(1) Operaterji morajo o vseh varnostnih incidentih, če so ti
pomembno vplivali na delovanje javnih komunikacijskih omrežij ali izvajanje
javnih komunikacijskih storitev, brez nepotrebnega odlašanja obvestiti agencijo
in nacionalno skupino za obravnavo incidentov s področja varnosti elektronskih
omrežij in informacij (v nadaljnjem besedilu: nacionalni CSIRT). Če je zaradi
varnostnega incidenta prizadeta komunikacija v sili, operaterji hkrati obvestijo
tudi zadevni center za sprejem komunikacije v sili. Operaterji obveščajo
pristojne organe iz tega odstavka na način, da se zagotovi varnost prenesenih
podatkov po elektronski poti, če je to le mogoče.
(2) Agencija s splošnim aktom določi vsebino obvestila in v
katerih primerih gre za pomemben vpliv iz prejšnjega odstavka. Pred izdajo prej
navedenega splošnega akta agencija pridobi mnenje organa, pristojnega za
informacijsko varnost.
(3) Pri določanju pomembnega vpliva iz prejšnjega odstavka
agencija upošteva predvsem naslednja merila:
1.     
število uporabnikov, ki jih je prizadel varnostni incident,
2.     
trajanje varnostnega incidenta,
3.     
geografska razširjenost območja, ki ga je prizadel varnostni incident,
4.     
obseg prizadetosti delovanja omrežja ali storitve,
5.     
obseg vpliva na gospodarske in družbene dejavnosti, predvsem na kritično
infrastrukturo, izvajanje bistvenih storitev, na storitve komunikacije v sili
in delovanje organov državne uprave oziroma nosilcev ključnih delov sistema
varnosti države.
(4) Nacionalni CSIRT o incidentih iz prvega odstavka tega
člena obvesti organ, pristojen za informacijsko varnost.
(5) Agencija o posameznih varnostnih incidentih iz prvega
odstavka tega člena po potrebi obvešča pristojne organe v drugih državah
članicah EU in Agencijo Evropske unije za kibernetsko varnost (v nadaljnjem
besedilu: ENISA).
(6) Če agencija meni, da je razkritje varnostnega incidenta
iz prejšnjega odstavka v javnem interesu, po posvetovanju z organom, pristojnim
za informacijsko varnost, lahko o tem sama obvesti javnost ali pa to naloži
operaterju, ki ga zadeva varnostni incident.
(7) Agencija Evropski komisiji in ENISA vsako leto najpozneje
do konca februarja za preteklo leto predloži kratko letno poročilo o prejetih
prijavah in ukrepih, ki so bili sprejeti v skladu s prvim, drugim oziroma petim
odstavkom tega člena. Agencija s poročilom seznani tudi organ, pristojen za
informacijsko varnost.
(8) Operaterji morajo v primeru posebne in resne grožnje
varnostnega incidenta iz prvega odstavka tega člena v javnih komunikacijskih
omrežjih ali javno dostopnih elektronskih komunikacijskih storitev svoje
uporabnike, ki bi jih taka grožnja lahko prizadela, brezplačno obvestiti o
morebitnih zaščitnih ali popravnih ukrepih, ki jih lahko sprejmejo uporabniki.
Po potrebi morajo operaterji uporabnike obvestiti tudi o sami grožnji.
(9) Agencija lahko zaprosi nacionalni CSIRT za pomoč v zvezi
z vprašanji, ki sodijo med njegove naloge v skladu z zakonom, ki ureja
informacijsko varnost.
(10) Agencija se v zvezi z vprašanji iz tega člena po potrebi
posvetuje in sodeluje z organi pregona, organom, pristojnim za informacijsko
varnost, in Informacijskim pooblaščencem.
(11) Določbe tega člena ne posegajo v določbe XII. poglavja
tega zakona in drugih predpisov, ki urejajo varstvo osebnih podatkov.
119. člen
(vrednotenje varnostnega incidenta)
(1) Priglašene varnostne incidente ob njihovem reševanju
vrednoti agencija ob sodelovanju z nacionalnim CSIRT. Pri vrednotenju se
agencija in CSIRT lahko posvetujeta z organom, pristojnim za informacijsko varnost.
Pri tem je glede na težo varnostnega incidenta:
1.     
lažji incident enkraten varnostni incident, ki ima glede na kriterije
določitve pomembnosti vpliva varnostnega incidenta iz tretjega odstavka
prejšnjega člena majhen negativen vpliv na varnost omrežij in storitev
operaterja ter ne sme imeti večjega vpliva na nemoteno delovanje operaterja in
mu ne sme povzročiti večje škode; prav tako takšen incident ne sme imeti
negativnega vpliva na delovanje upravljavcev kritične infrastrukture ali
delovanje izvajalcev bistvenih storitev ali organov državne uprave, določenih v
skladu s področno zakonodajo, na komunikacije v sili ali na delovanje ključnih
delov sistema varnosti države;
2.     
težji incident enkraten varnostni incident oziroma zaporedje večjega
števila različnih varnostnih incidentov v kratkem obdobju, ki ima glede na
kriterije določitve pomembnosti vpliva incidenta iz tretjega odstavka
prejšnjega člena velik negativen vpliv na varnost omrežij in storitev
operaterja; takšen incident ima pomemben vpliv na nemoteno delovanje operaterja
in mu povzroči večjo škodo; ob tem ima takšen incident lahko tudi negativen
vpliv na delovanje upravljavcev kritične infrastrukture ali na delovanje
izvajalcev bistvenih storitev ali organov državne uprave, določenih v skladu s
področno zakonodajo, na komunikacije v sili ali na delovanje ključnih delov
sistema varnosti države, vendar ta vpliv ne dosega kriterijev iz naslednje
točke;
3.     
kritični incident tisti varnostni incident, ki ima glede na kriterije
določitve pomembnosti vpliva incidenta iz tretjega odstavka prejšnjega člena
zelo velik negativen vpliv na varnost omrežij in storitev operaterja; ob tem
takšen incident povzroči tudi oteženo delovanje države, še posebej ključnih
delov sistema varnosti države, komunikacij v sili ter v skladu s področno
zakonodajo določenih izvajalcev bistvenih storitev ali organov državne uprave;
kritični incident lahko tudi delno onemogoči delovanje vsaj treh področij
kritične infrastrukture ali bistvenih storitev, določenih v skladu s področno
zakonodajo, ali enega v celoti.
(2) Agencija za izvajanje tega člena izda splošni akt, s
katerim opredeli predvsem, kdaj gre za majhen, velik ali zelo velik negativen
vpliv na varnost omrežij in storitev operaterjev, pri čemer upošteva merila iz
tretjega odstavka prejšnjega člena. Pri pripravi splošnega akta agencija
sodeluje z organom, pristojnim za informacijsko varnost.
120. člen
(ukrepanje v primeru težjega in kritičnega incidenta ali
kibernetskega napada)
(1) Organ, pristojen za informacijsko varnost, na podlagi
podatkov in informacij o teži varnostnega incidenta iz prejšnjega člena, ki mu
jih sproti posreduje agencija, lahko pa tudi nacionalni CSIRT, v sodelovanju z
obema organoma oceni, ali gre hkrati tudi za kibernetski napad.
(2) Organ, pristojen za informacijsko varnost, mora o
kritičnem incidentu in kibernetskem napadu nemudoma obvestiti vlado in SNAV,
lahko pa ju glede na presojo relevantnih okoliščin obvesti tudi o težjem
incidentu, kadar obstaja možnost, da preraste v kritični incident.
(3) V primeru težjega ali kritičnega incidenta ali v primeru
kibernetskega napada organ, pristojen za informacijsko varnost, s pisno
odločbo, v nujnih primerih pa tudi ustno, operaterjem določi takšne primerne in
sorazmerne ukrepe, kot je potrebno za zaustavitev varnostnega incidenta, ki že
poteka, ali za odpravo njegovih posledic. Operaterju se pisni odpravek ustne
odločbe vroči čim prej, vendar najkasneje v roku 48 ur po ustni odločbi.
(4) Ukrepi, izdani na podlagi prejšnjega odstavka, se
določijo v takšnem obsegu in za toliko časa, kot je nujno potrebno za dosego
namena iz prejšnjega odstavka. Zoper odločbo iz prejšnjega odstavka ni
dovoljena pritožba, dovoljen pa je upravni spor. Tožba v upravnem sporu se
vloži na sedežu upravnega sodišča Republike Slovenije. Postopek je nujen in
prednosten.
(5) O izdanih ukrepih na podlagi tretjega odstavka tega člena
organ, pristojen za informacijsko varnost, nemudoma obvesti vlado in SNAV ter
agencijo.
121. člen
(stanje povečane ogroženosti in ukrepanje)
(1) Stanje povečane ogroženosti za varnost omrežij in
storitev operaterja (v nadaljnjem besedilu: stanje povečane ogroženosti) je
stanje, ko je podana velika verjetnost realizacije težjega ali kritičnega
incidenta iz prvega odstavka 119. člena tega zakona oziroma kibernetskega
napada iz prvega odstavka prejšnjega člena v 72 urah od zaznave takšne
verjetnosti.
(2) Organ, pristojen za informacijsko varnost, glede na
podatke in informacije, s katerimi razpolaga, in v sodelovanju z agencijo in
nacionalnim CSIRT oceni, ali gre za stanje povečane ogroženosti iz prejšnjega
odstavka.
(3) Organ, pristojen za informacijsko varnost, mora o stanju
povečane ogroženosti zaradi verjetnosti realizacije kritičnega incidenta ali
kibernetskega napada iz prvega odstavka tega člena nemudoma obvestiti vlado in
SNAV, lahko pa ju glede na presojo relevantnih okoliščin obvesti tudi zaradi
verjetnosti realizacije težjega incidenta iz prvega odstavka tega člena.
(4) V stanju povečane ogroženosti lahko organ, pristojen za
informacijsko varnost, zadevnemu operaterju ali operaterjem s pisno odločbo, v
nujnih primerih pa tudi ustno, določi takšne primerne in sorazmerne ukrepe, kot
je potrebno za preprečitev ali zmanjšanje verjetnosti realizacije incidenta iz
prvega odstavka tega člena kot tudi za zmanjšanje pričakovanih škodljivih
posledic ob morebitni realizaciji takšnega incidenta. Operaterju se pisni
odpravek ustne odločbe vroči čim prej, vendar najkasneje v roku 48 ur po ustni
odločbi.
(5) Ukrepi, izdani na podlagi prejšnjega odstavka, se
določijo v takšnem obsegu in za toliko časa, kot je nujno potrebno za dosego
namena iz prejšnjega odstavka. Zoper odločbo iz prejšnjega odstavka ni
dovoljena pritožba, dovoljen pa je upravni spor. Tožba v upravnem sporu se
vloži na sedežu upravnega sodišča Republike Slovenije. Postopek je nujen in
prednosten.
(6) Organ, pristojen za informacijsko varnost, o ukrepih iz
četrtega odstavka tega člena obvesti vlado, SNAV in agencijo.
122. člen
(obveščanje javnosti o sprejetih ukrepih)
Če je v zvezi s sprejetimi ukrepi iz 120. ali 121. člena
tega zakona potrebno tudi obveščanje javnosti, organ, pristojen za
informacijsko varnost, skupaj s službo vlade, pristojno za komuniciranje z
javnostjo, pripravi sporočilo za javno objavo, ki ga mediji smejo objaviti le v
nespremenjeni obliki.
123. člen
(revizija varnosti)
(1) Operaterji morajo na zahtevo agencije omogočiti izvedbo
revizije varnosti njihovih omrežij in storitev, vključno s pripadajočimi
informacijskimi sistemi (v nadaljnjem besedilu: revizija informacijskih
sistemov), ki jo na stroške operaterja izvede preizkušeni revizor
informacijskih sistemov, ki rezultate te revizije informacijskih sistemov, ki
ohrani stopnjo zaupnosti iz drugega odstavka 115. člena tega zakona,
posreduje agenciji in revidirancu.
(2) Operater za izvedbo revizije iz prejšnjega odstavka
izbere preizkušenega revizorja informacijskih sistemov, ki je registriran pri
Slovenskem inštitutu za revizijo. Operater o svoji izbiri in o začetku postopka
revizije informacijskih sistemov obvesti agencijo v roku 30 dni od zahteve
agencije iz prejšnjega odstavka.
(3) Če operater ne ravna v skladu s prejšnjim odstavkom,
agencija za izvedbo revizije iz prvega odstavka tega člena določi preizkušenega
revizorja informacijskih sistemov, ki je registriran pri Slovenskem inštitutu
za revizijo. Stroške revizije poravna revidiranec.
124. člen
(upravljanje neprekinjenega poslovanja za primer stanj
ogroženosti)
(1) Operaterji morajo za primer stanj ogroženosti sami,
oziroma kadar to ocenijo za primerno, tudi z drugimi operaterji, vzpostaviti,
dokumentirati, izvajati in vzdrževati procese, postopke in kontrole za
zagotavljanje SUNP, vključno z zagotavljanjem nadomestnih poti. Navedeno še
posebej velja za tiste dele omrežja, storitev in povezav, ki so nujni za
nemoteno delovanje omrežij ključnih delov sistema varnosti države in
komunikacij v sili ter za podporo delovanju kritične infrastrukture, izvajalcem
bistvenih storitev ter organom državne uprave.
(2) Operaterji morajo vzpostaviti in vzdrževati ustrezne
zmogljivosti, ukrepe in dogovore z drugimi operaterji, ki zagotavljajo hitro
okrevanje omrežja in obnovo storitev iz prejšnjega odstavka v primeru
katastrofalnega izpada ali ob naravnih in drugih nesrečah.
(3) Operaterji morajo ob upoštevanju sprememb in predhodnih
negativnih dogodkov neprestano izvajati in spremljati ter redno izboljševati
ukrepe, načrte in zmogljivosti za zagotavljanje SUNP iz prvega odstavka tega
člena.
(4) V delu, kjer se SUNP iz prvega odstavka tega člena nanaša
na zagotavljanje komunikacije v sili, se uporablja določba petega odstavka
115. člena tega zakona.
125. člen
(zagotavljanje prednosti in drugi ukrepi v primeru stanj
ogroženosti)
(1) Operaterji morajo v primeru stanj ogroženosti prednostno
zagotavljati delovanje tistih delov omrežja, storitev in povezav, ki so nujni
za nemoteno delovanje omrežij ključnih delov sistema varnosti države in
komunikacij v sili ter za podporo delovanju kritične infrastrukture, izvajalcev
bistvenih storitev ter organov državne uprave.
(2) Operaterji, ki zagotavljajo javno komunikacijsko omrežje,
morajo svoje omrežje prilagoditi tako, da omogoča dodelitev prednosti
komunikacijam z določenih omrežnih priključnih točk pred komunikacijami s
preostalih omrežnih priključnih točk (v nadaljnjem besedilu: funkcija
prednosti) v stanjih ogroženosti. Komunikacija, ki ji je dodeljena funkcija
prednosti v javnem komunikacijskem omrežju določenega operaterja, to prednost
ohrani tudi v javnih komunikacijskih omrežjih drugih operaterjev v okviru
tehničnih možnosti. Breme dokazovanja obsega tehnične nezmožnosti nosi operater.
V stanjih ogroženosti lahko operaterji omogočijo delovanje omrežnih priključnih
točk s prednostjo tudi tako, da omejijo ali prekinejo delovanje preostalega
komunikacijskega prometa v takšnem obsegu in toliko časa, kolikor je to nujno
potrebno za delovanje omrežnih priključnih točk s prednostjo.
(3) Vlada z uredbo določi skupine uporabnikov, ki imajo
pravico do omrežnih priključnih točk s prednostjo v skladu s prejšnjim
odstavkom.
(4) Vlada s sklepom določi tudi druge ukrepe in omejitve ali
prekinitve delovanja, povezane z zagotavljanjem javnih komunikacijskih omrežij
ali storitev ob naravnih in drugih nesrečah, razglašeni epidemiji v skladu s
predpisi, ki urejajo javno zdravje, ali ob katastrofalnem izpadu omrežja, če je
to potrebno zaradi odprave nastalih razmer.
(5) Ukrepi, izdani na podlagi prejšnjega odstavka, morajo
biti določeni v takšnem obsegu in veljavni toliko časa, kolikor je to nujno
potrebno za odpravo okoliščin iz prejšnjega odstavka.
126. člen
(razpoložljivost javno dostopnih storitev)
(1) Izvajalci govornih komunikacijskih storitev in storitev
dostopa do interneta, ki se zagotavljajo prek javnih komunikacijskih omrežij,
morajo poleg obveznosti iz prvega in drugega odstavka prejšnjega člena sprejeti
ustrezne tehnične in organizacijske ukrepe, ki omogočajo, da so njihove
dejavnosti v primeru stanj ogroženosti čim manj motene. Izvajalci govornih
komunikacijskih storitev in storitev dostopa do interneta morajo te ukrepe
izvajati ves čas trajanja okoliščin, zaradi katerih so bili sprejeti.
(2) Z ukrepi iz prejšnjega odstavka mora biti zagotovljeno,
da se v najkrajšem času zagotovi razpoložljivost govornih komunikacijskih
storitev. S temi ukrepi se mora omogočiti zlasti neprekinjen dostop do njih,
omogočena morata biti uporaba številk za komunikacijo v sili in neprekinjeno
izvajanje javnega obveščanja in alarmiranja iz 201. člena tega zakona.
127. člen
(stavka)
(1) Izvajalec univerzalne storitve oziroma operater, ki mora
izvrševati obveznosti na podlagi tega poglavja, z notranjim aktom uredi način
nemotenega izvajanja storitev v okviru univerzalne storitve oziroma obveznosti,
ki jih ima operater na podlagi tega poglavja.
(2) Agencija nadzira izpolnitev obveznosti sprejema in
izvajanja notranjega akta iz prejšnjega odstavka.
128. člen
(nadzor)
Agencija nadzira izvajanje določb tega poglavja, razen določb
120. in 121. člena tega zakona, kjer nadzor izvaja organ, pristojen za
informacijsko varnost.
IX. ZAGOTAVLJANJE KONKURENCE
1. Splošno
129. člen
(strategija regulacije)
Agencija za spodbujanje regulativne predvidljivosti pripravi
in na svojih spletnih straneh objavi najmanj triletno strategijo regulacije.
130. člen
(medomrežno povezovanje in operaterski dostop)
(1) Operaterji javnih elektronskih komunikacijskih omrežij
imajo pravico in, kadar tako zahtevajo drugi operaterji javnih elektronskih
komunikacijskih omrežij, dolžnost, da se medsebojno pogajajo o medomrežnem
povezovanju za zagotovitev javnih komunikacijskih storitev zaradi zagotavljanja
storitev in njihovega vzajemnega delovanja. Operaterji javnih elektronskih
komunikacijskih omrežij ponudijo drugim operaterjem operaterski dostop oziroma
medomrežno povezovanje pod pogoji, ki so skladni z obveznostmi, ki jih naloži
agencija po tem zakonu v zvezi z medomrežnim povezovanjem in operaterskim dostopom.
(2) O tehničnih in komercialnih vprašanjih operaterskega
dostopa oziroma medomrežnega povezovanja se operaterji javnih elektronskih
komunikacijskih omrežij dogovorijo sami s pogodbo, ki ne sme biti v nasprotju z
določbami tega zakona in regulatornimi obveznostmi, ki jih naloži agencija z
odločbami iz tega poglavja. Morebitne spore na zahtevo ene izmed strank rešuje
agencija po postopku iz 283. člena tega zakona.
(3) Pri sklepanju pogodb o medomrežnem povezovanju oziroma
operaterskem dostopu morajo operaterji javnih elektronskih komunikacijskih
omrežij varovati zaupnost vseh podatkov, ki so si jih pri tem izmenjale.
Izmenjani podatki ne smejo biti uporabljeni za noben drug namen ali izročeni
tretji osebi, zlasti ne drugemu oddelku, podružnici ali hčerinski družbi ter
partnerjem, ki bi jim posredovanje takšnih informacij lahko prineslo
konkurenčno prednost. Ne glede na navedeno pa veljajo obveznosti iz 149. in
150. člena tega zakona.
(4) Ne glede na postopek reševanja sporov iz drugega odstavka
tega člena agencija v skladu s cilji iz 258. do 261. člena tega zakona
spodbuja in, če oceni za primerno glede na okoliščine primera, z odločbo
zagotovi ustrezen operaterski dostop in medomrežno povezovanje ter vzajemno
delovanje storitev na način, ki pospešuje učinkovitost, trajnostno konkurenco,
postavitev zelo visokozmogljivih omrežij, učinkovite naložbe in inovacije ter
prinaša končnim uporabnikom največje možne koristi. Pri tem lahko agencija
zlasti operaterjem, ki nadzorujejo dostop do končnih uporabnikov, naloži
obveznosti v obsegu, ki je potreben za zagotovitev povezljivosti med obema
koncema, vključno z obveznostjo medomrežnega povezovanja njihovih omrežij, če
to še ni bilo storjeno, ali, v utemeljenih primerih in v obsegu, ki je za to
potreben, operaterjem naloži obveznost omogočanja vzajemnega delovanja njihovih
storitev. Navedeno ne posega v obveznosti, ki jih lahko naloži operaterjem s
pomembno tržno močjo v skladu s tem zakonom.
(5) Obveznosti in pogoji v odločbi iz prejšnjega odstavka
morajo biti objektivni, pregledni, sorazmerni in nediskriminacijski. Odločba
mora biti izdana v skladu s postopki iz 269. člena tega zakona in v skladu
s postopki sodelovanja in posvetovanja z drugimi regulativnimi organi, Evropsko
komisijo in BEREC, določenimi v 274., 275., 276. in 277. členu tega
zakona. Agencija po petih letih od naložitve ukrepa pregleda rezultate njegove
naložitve in oceni, ali je glede na spreminjajoče se razmere potrebna sprememba
ali razveljavitev odločbe. Rezultate pregleda objavi v skladu s postopki iz
269. člena tega zakona ter v skladu s postopki sodelovanja in posvetovanja
z drugimi regulativnimi organi, Evropsko komisijo in BEREC, določenimi v 274.,
275., 276. in 277. členu tega zakona.
(6) Zaradi zagotavljanja uresničevanja ciljev iz četrtega
odstavka tega člena v zvezi z operaterskim dostopom in medomrežnim povezovanjem
v utemeljenih primerih agencija lahko odloči tudi po uradni dolžnosti po
postopkih iz 269., 274., 275. in 277. člena tega zakona ter ob smiselni
uporabi postopka iz 283. in 284. člena tega zakona.
(7) Operater, ki v Republiki Sloveniji ne izvaja storitev ali
upravlja omrežja, lahko zaprosi za operaterski dostop ali medomrežno
povezovanje, ne da bi predhodno obvestil agencijo v skladu s 5. členom
tega zakona.
(8) Agencija pripravi in na svojih spletnih straneh objavi
smernice in informacije o postopkih za medomrežno povezovanje in operaterski
dostop.
131. člen
(obveznosti za izvajalce medosebnih komunikacijskih
storitev, neodvisnih od številke)
(1) Agencija lahko v utemeljenih primerih z odločbo po
postopku iz četrtega odstavka prejšnjega člena ali po postopku iz šestega
odstavka prejšnjega člena naloži obveznosti izvajalcem medosebnih
komunikacijskih storitev, neodvisnih od številke, ki dosegajo znatno raven
pokritosti in uporabnikov, da zagotovijo vzajemno delovanje svojih storitev.
Obveznost naloži v utemeljenih primerih, kadar je ogrožena povezljivost med
obema koncema zaradi nezadostnega vzajemnega delovanja storitev, v obsegu, ki
je potreben za zagotovitev povezljivosti med obema koncema med končnimi
uporabniki. Agencija lahko izvajalcem medosebnih komunikacijskih storitev,
neodvisnih od številke, naloži sorazmerne obveznosti, da objavijo in drugim
pristojnim organom ter izvajalcem storitev dovolijo uporabo, spremembo in
razširjanje ustreznih informacij ali da uporabljajo in uresničujejo standarde
ali specifikacije iz 267. člena tega zakona ali druge ustrezne evropske
ali mednarodne standarde.
(2) Obveznosti iz prejšnjega odstavka se lahko naložijo po
začetku veljavnosti predpisov, ki jih v skladu z drugim odstavkom
61. člena Direktive 2018/1972/EU sprejme Evropska komisija.
(3) Minister objavi dan začetka veljavnosti predpisov iz
prejšnjega odstavka v Uradnem listu Republike Slovenije.
132. člen
(dostop do aplikacijskih programskih vmesnikov in
elektronskih programskih vodnikov)
Agencija lahko z odločbo po postopku iz četrtega odstavka
130. člena ali po postopku iz šestega odstavka 130. člena tega zakona
naloži operaterju, ki zagotavlja elektronska komunikacijska omrežja, ki so
namenjena za distribucijo digitalnih televizijskih storitev, da zagotovi dostop
do aplikacijskih programskih vmesnikov in elektronskih programskih vodnikov pod
poštenimi, upravičenimi in nediskriminacijskimi pogoji. Agencija obveznosti
naloži v obsegu, ki je potreben, da se končnim uporabnikom zagotovi dostopnost
storitev razširjanja digitalnih radijskih in televizijskih programov in
povezanih dopolnilnih storitev.
133. člen
(obveznosti v zvezi s souporabo pasivne infrastrukture in
obveznosti sklenitve lokalno omejenih sporazumov o nacionalnem gostovanju)
(1) Agencija lahko z odločbo po postopku iz četrtega odstavka
130. člena ali po postopku iz šestega odstavka 130. člena tega zakona
naloži operaterjem obveznosti v zvezi s souporabo pasivne infrastrukture ali obveznosti
sklenitve lokalno omejenih sporazumov o nacionalnem gostovanju, kadar je to
neposredno potrebno za lokalno zagotavljanje storitev, ki uporabljajo
radiofrekvenčni spekter, ter če nobenemu operaterju ni omogočen izvedljiv in
podoben alternativni način dostopa do končnih uporabnikov pod poštenimi in
primernimi pogoji.
(2) Agencija lahko obveznosti iz prejšnjega odstavka naloži
le, kadar je bila takšna možnost navedena v sklepu o uvedbi javnega razpisa za
dodelitev radijskih frekvenc in kadar na področju, na katerem veljajo takšne
obveznosti, za tržno postavitev infrastrukture za zagotavljanje omrežij in
storitev obstajajo nepremostljive gospodarske ali fizične ovire, zaradi česar
izrazito primanjkuje možnosti za dostop končnih uporabnikov do omrežij ali
storitev ali pa takega dostopa sploh ni. Če souporaba pasivne infrastrukture ne
zadošča, lahko agencija naloži obveznosti za souporabo aktivne infrastrukture.
(3) Agencija pri izvajanju tega člena upošteva:
1.     
potrebo po zagotavljanju čim večje povezljivosti znotraj EU ob glavnih
prometnih poteh in zlasti na teritorialnih ozemljih ter možnost znatnega
povečanja izbire in večje kakovosti storitev za končne uporabnike, 
2.     
učinkovito uporabo radiofrekvenčnega spektra,
3. 3.   tehnično
izvedljivost souporabe in z njo povezane pogoje,
4.     
stanje konkurence na področju infrastrukture in na področju storitev,
5.     
tehnološke inovacije,
6.     
ohranjanje motivacije gostitelja za postavitev infrastrukture.
(4) V postopku reševanja spora iz 283. in 284. člena
tega zakona lahko agencija upravičencu, ki ima koristi od obveznosti souporabe
ali nacionalnega gostovanja, naloži obveznost, da radiofrekvenčni spekter
uporablja skupaj z gostiteljem infrastrukture na zadevnem območju.
134. člen
(sistemi s pogojnim dostopom in drugimi zmogljivostmi)
(1) Operaterji storitev s pogojnim dostopom, ki zagotavljajo
dostop do storitev digitalne televizije in radia, od katerih so odvisni
izdajatelji programov, morajo vsem izdajateljem programov pod poštenimi,
upravičenimi in nediskriminacijskimi pogoji zagotoviti tehnične storitve, ki
omogočajo naročnikom dostop do njihovih storitev z uporabo dekoderja.
(2) Operaterji iz prejšnjega odstavka morajo zagotavljanje
pogojno dostopnih storitev računovodsko ločiti od drugih dejavnosti.
(3) Imetniki pravice industrijske lastnine za izdelke in
sisteme s pogojnim dostopom morajo te pravice pod pravičnimi, upravičenimi in
nediskriminacijskimi pogoji podeliti proizvajalcem uporabniške opreme. Ti
imetniki ob podelitvi te pravice ne smejo z nobenimi pogoji proizvajalcu preprečiti,
da v isti izdelek ne bi vključil skupnega vmesnika, ki omogoča povezavo z
drugimi dostopnimi sistemi, ali elementov, ki so značilni za drugi dostopovni
sistem, če se ravna v skladu z ustreznimi in sprejemljivimi pogoji, s čimer se
zagotovi varnost transakcij operaterjev sistemov s pogojnim dostopom.
(4) Kadar agencija na podlagi analize trga, izvedene v skladu
s prvim odstavkom 147. člena tega zakona, meni, da na upoštevnem trgu eden
ali več operaterjev nima pomembne tržne moči, lahko spremeni ali razveljavi
pogoje za te operaterje ob upoštevanju 274. do 277. člena tega zakona le,
če:
1.     
sprememba ali razveljavitev ne bi škodljivo vplivala na dostopnost
končnih uporabnikov do radijskih in televizijskih oddaj ter radiodifuznih
kanalov in storitev, za katere je določena obveznost prenosa v zakonu, ki ureja
medije,
2.     
sprememba ali razveljavitev ne bi škodljivo vplivala na možnosti za
učinkovito konkurenco na trgu maloprodajnega zagotavljanja storitev digitalnega
razširjanja televizijskih in radijskih programov ter trgu sistemov za pogojni
dostop in druge pripadajoče zmogljivosti.
(5) Agencija izdajatelje programov, na katere se nanaša
sprememba ali razveljavitev pogojev iz prejšnjega odstavka, o tem obvesti v
roku 15 dni od dokončnosti odločbe, s katero spremeni ali razveljavi pogoje iz
prejšnjega odstavka.
135. člen
(razvrstitev programov)
Agencija operaterjem, ki zagotavljajo javna komunikacijska
omrežja, ki so namenjena za distribucijo digitalnih televizijskih storitev, s
splošnim aktom izda navodila za razvrstitev programov, ki jim je izdala
dovoljenje po zakonu, ki ureja medije. Pri tem upošteva javni interes, ki ga
zasleduje zakonodaja s področja medijev, in interese končnih uporabnikov.
Operater, ki namerava spremeniti programsko mesto v okviru možnosti splošnega
akta iz prvega stavka, mora izdajatelja tega programa opozoriti in obvestiti o
novem programskem mestu najmanj 30 dni pred nameravano spremembo. Razvrstitev
programov po splošnem aktu iz prvega stavka ne vpliva na pravico končnega
uporabnika, da svobodno določi vrstni red programov za svojo uporabo.
2. Skupna uporaba
136. člen
(skupna uporaba)
(1) Kadar je operater omrežja pridobil pravico do gradnje,
postavitve, obratovanja ali vzdrževanja teh omrežij in pripadajoče
infrastrukture na nepremičnini v tuji lasti, nad ali pod njo ali kadar lahko
izkoristi postopek razlastitve ali ustanovitve služnosti za to nepremičnino,
agencija lahko odredi skupno uporabo komunikacijskih objektov iz tretjega
odstavka tega člena, vključno s skupno lokacijo, z upoštevanjem načela
sorazmernosti. Agencija skupne uporabe ne sme odrediti investitorju v gradnjo
elektronskih komunikacijskih omrežij in pripadajoče infrastrukture za potrebe
varnosti, policije, obrambe in zaščite, reševanja in pomoči.
(2) Agencija lahko odredi skupno uporabo iz prejšnjega
odstavka v korist operaterja omrežja, če je prikrajšan za dostop do uporabnih
alternativ zaradi varstva okolja, javnega zdravja, javne varnosti ali
prostorskih ureditev in se mu z operaterjem omrežja iz prejšnjega odstavka samemu
ne uspe dogovoriti o skupni uporabi.
(3) Skupna uporaba iz tega člena obsega uporabo lastnine
oziroma komunikacijskih objektov, kot so na primer stavbe, vhodi v stavbe in
napeljave v njih, drogov, anten, stolpov in drugih podobnih konstrukcij, ter
tudi cevnih vodov, kanalov, vstopnih jaškov in priključnih omaric, vključno s
fizično skupno lokacijo.
(4) Pri odreditvi skupne uporabe lahko agencija določi
pravila za delitev stroškov skupne uporabe zmogljivosti oziroma nepremičnin.
Agencija lahko določi oziroma omeji tudi ceno dostopa do te infrastrukture,
tako da pri delitvi stroškov upošteva učinkovito zagotavljanje storitev.
Operater omrežja iz prvega odstavka tega člena mora na zahtevo agencije cene
dostopa do infrastrukture stroškovno dokazati in utemeljiti.
(5) Agencija o ukrepu iz prvega odstavka tega člena odloči na
zahtevo operaterja omrežja, če oceni za primerno glede na okoliščine primera,
pa o tem odloči tudi po uradni dolžnosti. Pri izdaji odločbe agencija postopa
po postopku iz petega odstavka 130. člena tega zakona.
(6) Odreditev skupne uporabe mora biti objektivna, pregledna,
nediskriminacijska in sorazmerna. Ukrep odreditve skupne uporabe se, če
agencija glede na okoliščine primera to oceni za potrebno, izvede v sodelovanju
z organi samoupravnih lokalnih skupnosti.
137. člen
(skupna uporaba stavbne fizične infrastrukture)
(1) Operater omrežja ima pravico dostopa do stavbne fizične
infrastrukture zaradi postavitve elektronskega komunikacijskega omrežja, če bi
bilo podvajanje te infrastrukture gospodarsko neučinkovito ali fizično
neizvedljivo.
(2) Imetniki pravice do uporabe razdelilne točke in stavbne
fizične infrastrukture na upravičeno prošnjo operaterja omrežja ponudijo
sklenitev ustreznega dogovora v zvezi z dostopom do razdelilne točke in stavbne
fizične infrastrukture pod poštenimi in nediskriminacijskimi pogoji, vključno s
ceno, kjer je to primerno.
(3) Ne glede na določbe prejšnjih odstavkov lahko zavezanec
iz prejšnjega odstavka dostop zavrne, če je pasivna komunikacijska
infrastruktura na voljo pod poštenimi in nediskriminacijskimi pogoji, vključno
s ceno, kjer je to primerno.
(4) Ne glede na določbe prvega in drugega odstavka tega člena
zavezanec iz drugega odstavka tega člena dostop zavrne, če je z odločbo iz
prvega odstavka 138. člena tega zakona že naložena obveznost skupne
uporabe.
(5) Če dogovor o dostopu iz prvega oziroma drugega odstavka
tega člena ni bil dosežen v dveh mesecih od prejema pisne prošnje za dostop, o
zadevi na zahtevo ene od strank odloči agencija po postopku iz 286. člena
tega zakona. Agencija pri tem upošteva zahteve iz prvega ali drugega odstavka
tega člena. 
(6) Kadar stavbna fizična infrastruktura ni na voljo, lahko
operater omrežja ob upoštevanju petega odstavka prejšnjega člena svoje omrežje
v dogovoru z naročnikom zaključi v njegovih prostorih, pri čemer mora čim bolj
zmanjšati vpliv na zasebno lastnino tretjih oseb.
138. člen
(skupna uporaba napeljav, kablov in pripadajočih
zmogljivosti v stavbah)
(1) Agencija lahko operaterju omrežja iz prvega odstavka
136. člena tega zakona na zahtevo operaterja omrežja ali po uradni
dolžnosti z odločbo naloži obveznosti skupne uporabe napeljave, kablov in
pripadajočih zmogljivosti v stavbah ali do prve razdelilne točke, če je ta
zunaj stavbe, po postopku iz petega odstavka 130. člena tega zakona, če bi
bilo podvajanje te infrastrukture gospodarsko neučinkovito ali fizično
neizvedljivo. Pri tem lahko določi pravila o dostopu do takih omrežnih
elementov in pripadajočih zmogljivosti ter pripadajočih storitev, pravila o
preglednosti in nediskriminaciji ter pravila za delitev stroškov skupne uporabe
zmogljivosti oziroma lastnine, ki so prilagojena tveganju investicije, če
agencija glede na okoliščine primera to oceni za primerno.
(2) Kadar agencija, lahko tudi ob upoštevanju obveznosti, ki
so bile naložene z odločbami, izdanimi na podlagi 148. člena tega zakona,
ugotovi, da obveznosti na podlagi prejšnjega odstavka ne odpravljajo velikih in
stalnih gospodarskih in fizičnih ovir za podvajanje, ki so v zadostni meri
vzrok za obstoječe ali nastajajoče omejevanje konkurence na trgu, lahko pod
pravičnimi in primernimi pogoji z odločbo iz prejšnjega odstavka razširi
obveznosti dostopa iz prejšnjega odstavka prek prve razdelilne točke na točko,
ki je čim bližje končnim uporabnikom in lahko omogoča zadostno število povezav
do končnih uporabnikov, da je tržno donosna za prosilce za dostop, ki so pri
svojem delovanju učinkoviti. Agencija pri tem v največji možni meri upošteva
smernice BEREC. Agencija lahko naloži obveznost aktivnega ali virtualnega
dostopa, če je to potrebno zaradi ekonomskih ali tehničnih razlogov.
(3) Agencija ne naloži obveznosti iz prejšnjega odstavka:
1.     
izključno veleprodajnemu operaterju iz 161. člena tega zakona, ki
vsem operaterjem pod poštenimi, nediskriminacijskimi in primernimi pogoji daje
na voljo izvedljiv in podoben alternativni način dostopa do končnih uporabnikov
z zagotovitvijo dostopa do zelo visokozmogljivega omrežja, ali
2.     
če bi naložitev obveznosti ogrozila gospodarsko ali finančno vzdržnost
postavitve novega omrežja, zlasti v okviru majhnih lokalnih projektov.
(4) Agencija lahko izjemo iz 1. točke prejšnjega odstavka
razširi na druge operaterje, ki pod poštenimi, nediskriminacijskimi in
primernimi pogoji nudijo dostop do zelo visokozmogljivega omrežja.
(5) Izjema iz 1. točke tretjega odstavka tega člena ne velja
za omrežja, ki so bila zgrajena s sredstvi iz 20. člena tega zakona.
(6) Kadar je lastnik napeljave iz prvega odstavka tega člena
lastnik stavbe, mora pod pravičnimi, primernimi in nediskriminacijskimi pogoji
dovoliti skupno uporabo te napeljave drugim fizičnim ali pravnim osebam, ki
zagotavljajo elektronska komunikacijska omrežja.
139. člen
(dostop do obstoječe fizične infrastrukture)
(1) Infrastrukturni operater lahko zaradi postavitve
elementov elektronskih komunikacijskih omrežij ponudi operaterju omrežja dostop
do svoje fizične infrastrukture.
(2) Operater omrežja lahko svojo fizično infrastrukturo
ponudi drugemu infrastrukturnemu operaterju zaradi postavitve omrežij, ki niso
elektronska komunikacijska omrežja.
(3) Kadar operater omrežja zaradi postavitve elementov
elektronskih komunikacijskih omrežij zaprosi infrastrukturnega operaterja za
dostop do njegove fizične infrastrukture, mora v svoji prošnji opredeliti
elemente fizične infrastrukture, do katerih zaproša dostop, vključno s točno
določenim časovnim okvirom. Agencija s splošnim aktom iz osmega odstavka tega
člena določi minimalen nabor sestavin, ki jih mora vsebovati prošnja.
(4) Infrastrukturni operater v primeru prošnje operaterja
omrežja iz prejšnjega odstavka pripravi ponudbo za skupno uporabo zmogljivosti
pod poštenimi in razumnimi pogoji.
(5) Ne glede na določbo prejšnjega odstavka infrastrukturni
operater lahko zavrne dostop do svoje fizične infrastrukture zaradi:
1.     
tehnične neprimernosti zaradi posebnih okoliščin v zvezi z
infrastrukturo, do katere je bil zaprošen dostop,
2.     
pomanjkanja ustreznega prostora ali načrtov, da se ta prostor uporabi za
druge namene, kar je treba utemeljiti (npr. z javno dostopnimi naložbenimi
načrti infrastrukturnega operaterja),
3.     
ogrožanja varnosti ali javnega zdravja,
4.     
ogrožanja varnosti omrežij, zlasti kritične infrastrukture,
5.     
nevarnosti, da bi načrtovane elektronske komunikacijske storitve resno
motile izvajanje drugih storitev prek iste fizične infrastrukture,
6.     
razpoložljivosti izvedljivih alternativnih načinov za veleprodajni
dostop do fizične omrežne infrastrukture, ki jih ponuja infrastrukturni
operater in so primerni za zagotavljanje elektronskih komunikacijskih omrežij,
če se tak dostop ponudi pod poštenimi in razumnimi pogoji.
(6) Infrastrukturni operater mora razloge za zavrnitev
dostopa iz prejšnjega odstavka sporočiti v dveh mesecih od prejema prošnje za
dostop, ki vsebuje vse elemente iz tretjega odstavka tega člena.
(7) Če dogovor o pogojih dostopa ni dosežen v dveh mesecih po
prejemu prošnje za dostop, ki vsebuje vse elemente iz tretjega odstavka tega
člena, ali če infrastrukturni operater zavrne dostop, o sporu na zahtevo ene
izmed strank odloči agencija po postopku iz 286. člena tega zakona.
Agencija določi tako ceno dostopa, da ima ponudnik dostopa razumne možnosti za
pokritje svojih stroškov, pri čemer mora biti upoštevan tudi učinek zadevnega
dostopa na poslovni načrt ponudnika dostopa, vključno z investicijami
infrastrukturnega operaterja, ki je bil zaprošen, da omogoči dostop, zlasti
investicijami v fizično infrastrukturo, ki se uporablja za izvajanje
elektronskih komunikacijskih storitev.
(8) Agencija za izvajanje tega člena izda splošni akt.
140. člen
(dostop do neuporabljenih optičnih vlaken)
Operater omrežja lahko na način in po postopku iz prejšnjega
člena investitorja v druge vrste gospodarske javne infrastrukture ali
upravljavca druge vrste gospodarske javne infrastrukture zaprosi tudi za dostop
do njegovih neuporabljenih optičnih vlaken.
141. člen
(izvajanje skupne uporabe)
Fizična ali pravna oseba, ki zagotavlja komunikacijska
omrežja, mora izvajati pravico skupne uporabe komunikacijskih objektov oziroma
lastnine iz 136. do 140. člena tega zakona tako, da le v najnujnejšem
obsegu moti lastnika nepremičnine in posega v nepremičnino, ki se nanaša na
skupno uporabo komunikacijskih objektov oziroma lastnine, ter le v najnujnejšem
obsegu moti lastnika infrastrukture, na kateri je dodeljena pravica skupne
uporabe, ali osebo, ki to infrastrukturo upravlja.
3. Regulacija operaterjev s pomembno tržno močjo
142. člen
(operaterji s pomembno tržno močjo)
(1) Pri zagotavljanju učinkovite konkurence na trgu
elektronskih komunikacij s predhodno (ex ante) regulacijo se šteje, da ima
operater pomembno tržno moč po tem zakonu, če ima sam ali skupaj z drugimi
operaterji na določenem trgu javnih komunikacijskih omrežij oziroma javnih
komunikacijskih storitev (v nadaljnjem besedilu: upoštevni trg) položaj,
enakovreden prevladujočemu položaju, torej tak ekonomski vpliv, da mu omogoča
znatno samostojnost v primerjavi s konkurenti, uporabniki in potrošniki.
(2) Če dva ali več operaterjev delujejo na trgu, katerega
struktura pospešuje usklajene učinke, se lahko obravnavajo kot operaterji s
skupnim prevladujočim položajem v smislu prejšnjega odstavka, tudi kadar med
njimi ni strukturnih ali drugih povezav.
(3) Kadar ima operater na upoštevnem trgu (prvi trg) pomembno
tržno moč, se lahko ta operater določi za operaterja s pomembno tržno močjo
tudi na trgu, ki je tesno povezan s prvim trgom (drugi trg), če povezave med
obema trgoma omogočajo, da se tržna moč s prvega trga prenese na drugega in se
s tem okrepi tržna moč operaterja. Na drugem trgu se tako lahko uporabijo
ukrepi za preprečevanje takega prenosa tržne moči v skladu s 149., 150., 151.
in 154. členom tega zakona, če pa ti ne zadoščajo, so lahko naloženi
ukrepi iz 157. člena tega zakona.
143. člen
(merila za presojo prevladujočega položaja)
Kadar agencija presoja, ali ima operater pomembno tržno moč v
skladu s prvim odstavkom prejšnjega člena, upošteva zlasti naslednja merila, ki
niso kumulativne narave:
1.     
tržni delež operaterja na upoštevnem trgu in spreminjanje njegovega
tržnega deleža na upoštevnem trgu v daljšem obdobju,
2.     
ovire za vstop na upoštevni trg in vpliv na potencialno konkurenco na
tem trgu,
3.     
ovire za širitev na upoštevnem trgu,
4.     
absolutna in relativna velikost operaterja,
5.     
odsotnost ali nizka izravnalna kupna moč,
6.     
tehnološke in komercialne prednosti,
7.     
razvitost prodajne in distribucijske mreže,
8.     
doseganje ekonomij obsega oziroma ekonomij povezanosti,
9.     
stopnja vertikalne integracije,
10.  
stopnja diferenciacije produktov in storitev,
11.  
možnosti dostopa do finančnih virov,
12.  
nadzor nad infrastrukturo, ki je ni mogoče zlahka podvojiti,
13.  
sklepanje dolgoročnih in trajnostnih sporazumov o dostopu,
14.  
pogodbena razmerja z drugimi udeleženci na trgu, ki bi lahko pomenila
omejevanje trga.
144. člen
(merila za presojo skupnega prevladujočega položaja)
(1) Agencija pri presoji skupnega prevladujočega položaja v
smislu drugega odstavka 142. člena tega zakona ugotavlja:
1.     
ali je z vidika operaterjev trg dovolj pregleden, da omogoča
usklajevanje konkurenčnega ravnanja podjetij, ki ostanejo medsebojno neodvisna,
2.     
ali je skupna politika usklajevanja iz prejšnje točke vzdržna in
3.     
ali imajo konkurenti zadosten tržni položaj in moč ter ali imajo končni
uporabniki zadostno izravnalno kupno moč, da ogrozijo mehanizem usklajevanja iz
1. točke tega odstavka.
(2) Agencija pri presoji iz prejšnjega odstavka upošteva tako
ekonomski mehanizem usklajevanja iz prejšnjega odstavka, in sicer na
veleprodajni in maloprodajni ravni ter vzajemno delovanje obeh ravni, kot tudi
tržno strukturo, in sicer zlasti elastičnost povpraševanja, število konkurentov
na trgu, tržne deleže, stroškovno strukturo, tehnološko razvitost, diferenciacijo
produktov in storitev, celovitost pokritosti omrežja, dobičkonosnost in
povprečni prihodek na uporabnika, vertikalno integracijo, razvitost prodajne in
distribucijske mreže ter potencialno konkurenco.
145. člen
(ravnanje agencije pri določanju pomembne tržne moči)
Pri določanju pomembne tržne moči in uporabi meril iz 143. in
144. člena tega zakona agencija ravna v skladu z zakonodajo EU in v
največji možni meri upošteva smernice Evropske komisije, ki urejajo tržno
analizo in določitev pomembne tržne moči na področju elektronskih
komunikacijskih omrežij in storitev. Pri tem agencija sodeluje z organom,
pristojnim za varstvo konkurence.
146. člen
(določitev upoštevnih trgov)
(1) Agencija mora na področju zagotavljanja in izvajanja
elektronskih komunikacij v skladu z načeli konkurenčnega prava in ob doslednem
upoštevanju vsakokratnega priporočila Evropske komisije o upoštevnih trgih
produktov in storitev na področju elektronskih komunikacij in smernic iz
prejšnjega člena tega zakona določiti produktne, storitvene in geografske trge,
ki ustrezajo razmeram v državi, v analizi posamičnega upoštevnega trga.
Agencija v analizi upošteva raven konkurence na področju infrastrukture na teh
območjih v skladu z načeli konkurenčnega prava. Pri tem agencija sodeluje z organom,
pristojnim za varstvo konkurence. Agencija lahko po potrebi upošteva tudi
podatke iz evidence iz prvega odstavka 15. člena tega zakona in podatke o
napovedi postavitve omrežij iz 18. člena tega zakona.
(2) Kadar namerava agencija z odločbo iz 148. člena tega
zakona regulirati trg, ki ni naveden v priporočilu iz prejšnjega odstavka, mora
pred tem v skladu s tem priporočilom za tak trg izvesti preizkus treh meril, ki
so kumulativne narave:
1.     
prisotnost visokih in stalnih vstopnih ovir strukturne, pravne ali
regulativne narave,
2.     
struktura trga, ki se nagiba k neučinkoviti konkurenci v ustreznem
časovnem okviru, ter
3.     
dejstvo, da konkurenčna zakonodaja ne zadostuje za ustrezni odziv trga.
(3) Pri kumulativni izpolnitvi meril iz prejšnjega odstavka
mora agencija za regulacijo takšnega upoštevnega trga izpeljati javno
posvetovanje v skladu z 269. členom tega zakona in sodelovanje v skladu z
280. členom tega zakona ter posvetovanje z drugimi regulativnimi organi,
Evropsko komisijo in BEREC v skladu z 274., 275. in 277. členom tega
zakona.
(4) Agencija v analizi iz prvega odstavka tega člena upošteva
predviden prihodnji razvoj posamičnega upoštevnega trga brez naložitve
obveznosti iz 148. člena tega zakona. Pri tem upošteva naslednje elemente:
1.     
razvoj trga, ki vpliva na verjetnost razvoja učinkovite konkurence na
upoštevnem trgu,
2.     
relevantne konkurenčne omejitve na veleprodajni in maloprodajni ravni ne
glede na to, ali so viri teh omejitev elektronska komunikacijska omrežja,
elektronske komunikacijske storitve ali druge vrste storitev ali programov, ki
so primerljive z vidika končnega uporabnika, in sicer ne glede na to, ali so
omejitve del upoštevnega trga,
3.     
druge vrste regulacij ali ukrepov, ki so uvedeni in vplivajo na
posamični upoštevni trg ali povezani maloprodajni trg ali trge v vsem zadevnem
obdobju, vključno z obveznostmi, naloženimi v skladu s 130., 131., 132., 133.,
136. in 138. členom tega zakona, in
4.     
obveznosti, naložene na drugih upoštevnih trgih na podlagi tega člena.
147. člen
(analiza upoštevnih trgov)
(1) Agencija mora v rednih časovnih intervalih analizirati
trge iz prvega odstavka prejšnjega člena. Pri tem, če oceni za primerno glede
na okoliščine primera, strokovno sodeluje z organom, pristojnim za varstvo
konkurence v skladu z 280. členom tega zakona.
(2) Agencija mora analizo iz prejšnjega odstavka izvesti
najpozneje v petih letih po sprejetju prejšnjega ukrepa, ki se nanaša na ta
upoštevni trg. To obdobje se lahko izjemoma podaljša za največ eno leto, če
agencija Evropski komisiji priglasi predlagano podaljšanje z obrazložitvijo
najpozneje štiri mesece pred iztekom petletnega obdobja in če Evropska komisija
v enem mesecu od prejetja obvestila o podaljšanju temu ne nasprotuje.
(3) Za upoštevne trge, za katere Evropska komisija predhodno
ni bila obveščena, mora agencija izvesti analizo iz prvega odstavka tega člena
v treh letih po sprejetju spremenjenega priporočila Evropske komisije o
upoštevnih trgih iz prvega odstavka prejšnjega člena.
(4) Pri analizi iz prvega odstavka tega člena mora agencija
upoštevati določila 145. in 146. člena tega zakona ter slediti smernicam
Evropske komisije, ki urejajo tržno analizo in določitev pomembne tržne moči.
(5) Če agencija ne dokonča analize upoštevnega trga v roku iz
drugega in tretjega odstavka tega člena, lahko za pomoč zaprosi BEREC. Ob tej
pomoči mora agencija o osnutku ukrepa v skladu z 274., 275. in 277. členom
tega zakona v šestih mesecih obvestiti Evropsko komisijo.
148. člen
(naložitev, sprememba, ohranitev ali razveljavitev
obveznosti operaterjem s pomembno tržno močjo)
(1) Če na podlagi analize upoštevnega trga agencija ugotovi,
da ta trg ni dovolj konkurenčen, z odločbo določi operaterja ali operaterje s
pomembno tržno močjo na tem trgu. Pred izdajo odločbe lahko pridobi mnenje
organa, pristojnega za varstvo konkurence.
(2) Z odločbo iz prejšnjega odstavka mora agencija naložiti
operaterju s pomembno tržno močjo vsaj eno od obveznosti iz 149. do
154. člena oziroma 156. do 162. člena tega zakona. Agencija pri tem
upošteva načelo sorazmernosti, kar mora v obrazložitvi odločbe tudi posebej
obrazložiti. Agencija upošteva tudi stroške in koristi naložene obveznosti,
kadar je to mogoče.
(3) Agencija pri naložitvi obveznosti iz prejšnjega odstavka
po potrebi upošteva obstoj čeznacionalnega povpraševanja iz prvega odstavka
274. člena tega zakona. Agencija pri tem v največji možni meri upošteva
smernice BEREC o skupnih pristopih za nacionalne regulativne organe.
(4) Če namerava agencija operaterju s pomembno tržno močjo z
odločbo naložiti obveznost funkcijske ločitve iz 158. člena tega zakona
ali z upoštevanjem načela sorazmernosti, druge obveznosti za operaterski dostop
ali medomrežno povezovanje, ki niso obveznosti, navedene v prejšnjem odstavku,
mora Evropski komisiji predložiti takšno zahtevo. Agencija mora upoštevati
odločitev Evropske komisije glede dopustnosti naložitve obveznosti.
(5) Ob ponovni določitvi določenega operaterja za operaterja
s pomembno tržno močjo lahko agencija temu operaterju naloži iste ali druge
obveznosti, prejšnjo odločbo pa razveljavi.
(6) Če na podlagi analize upoštevnega trga agencija ugotovi,
da je ta trg dovolj konkurenčen, ne sme določiti nobenega operaterja za
operaterja s pomembno tržno močjo. Če je bil ta trg prej nekonkurenčen, mora
agencija z ustreznimi odločbami razveljaviti vse odločbe, ki so na tem trgu
določale operaterje s pomembno tržno močjo. V tem primeru v odločbi določi tudi
primeren odložilni rok, ki ne sme biti krajši od 15 dni.
(7) Pri razveljavitvi odločb na podlagi prejšnjega odstavka
agencija razveljavi tudi vse obveznosti, ki so jih ti operaterji imeli kot
operaterji s pomembno tržno močjo.
(8) Ukrepe, ki spreminjajo tehnične podrobnosti predhodno
naloženih obveznosti na podlagi tega člena in nimajo znatnega vpliva na trg, in
ukrepe, ki upoštevajo vpliv novega razvoja trga, na primer v zvezi s poslovnimi
sporazumi, vključno s sporazumi o vlaganju iz 156. člena tega zakona, ki
vplivajo na dinamiko konkurence, pri čemer razvoj trga ni tako pomemben, da bi
bilo treba izvesti novo analizo trga v skladu s prejšnjim členom, lahko naloži
agencija z odločbo v upravnem postopku na podlagi analize upoštevnih trgov, ki
je bila podlaga za predhodno naložene obveznosti in ob upoštevanju 274. do
277. člena tega zakona. Pred izdajo odločbe mora agencija pridobiti mnenje
organa, pristojnega za varstvo konkurence.
(9) Vsak ukrep na podlagi tega člena lahko agencija izvede le
na podlagi predhodno izpeljanega posvetovanja z zainteresirano javnostjo, ki je
določeno v 269. členu tega zakona, in sicer v sodelovanju z organom,
pristojnim za varstvo konkurence na podlagi 280. člena tega zakona, pod
pogoji iz 274. do 277. člena tega zakona pa tudi z drugimi pristojnimi
organi urejanja v državah članicah EU, Evropsko komisijo in BEREC.
(10) Izrek odločbe, izdane na podlagi tega člena, se objavi
na spletni strani agencije. Pravnomočne odločbe se objavijo na spletni strani
agencije v obliki, ki upošteva prepoved razkritja poslovnih skrivnosti in
osebnih podatkov.
149. člen
(obveznost zagotavljanja preglednosti)
(1) Agencija lahko z odločbo iz prvega odstavka prejšnjega
člena naloži določenemu operaterju omrežja s pomembno tržno močjo, da
zagotavlja preglednost glede medomrežnega povezovanja oziroma operaterskega
dostopa, tako da od njega zahteva razkritje določenih informacij v zvezi
medomrežnim povezovanjem oziroma operaterskim dostopom.
(2) Agencija lahko pri tem od operaterja zahteva, da objavi
določene informacije, na primer:
1.     
računovodske informacije,
2.     
tehnične specifikacije,
3.     
značilnosti omrežja in predvideni razvoj tega omrežja,
4.     
pogoje izvedbe in uporabe,
5.     
vse pogoje, ki omejujejo dostop do oziroma uporabo storitev in
aplikacij, zlasti glede prehoda z obstoječe infrastrukture ter
6.     
cene.
(3) Agencija v tej odločbi natančneje določi, katere
informacije naj bodo razkrite, kako podrobne naj bodo in kako naj bodo
razkrite.
(4) Od operaterja omrežja iz prvega odstavka tega člena, ki
mu je naložena tudi obveznost iz 150. člena tega zakona, lahko agencija v
skladu s prvim, drugim in tretjim odstavkom tega člena z odločbo zahteva, da
objavi vzorčno ponudbo za medomrežno povezovanje oziroma operaterski dostop. Ta
vzorčna ponudba mora biti dovolj razčlenjena, tako da drugim operaterjem, ki
želijo določeno storitev v zvezi z medomrežnim povezovanjem oziroma
operaterskim dostopom, ni treba plačati zmogljivosti, ki niso nujno potrebne za
zahtevano storitev. V tej vzorčni ponudbi morajo biti opisane storitve, ki jih
operater omrežja s pomembno tržno močjo ponuja v zvezi z medomrežnim
povezovanjem oziroma operaterskim dostopom, razčlenjene na komponente v skladu
s tržnimi potrebami, ter z njimi povezani pogoji, vključno s cenami. Agencija
lahko naloži tudi spremembo vzorčne ponudbe za učinkovitejše izvajanje
obveznosti na podlagi tega zakona, kar ne posega v določbe iz poglavja o
nadzoru.
(5) Ne glede na določbo tretjega odstavka tega člena agencija
od operaterja omrežja iz prvega odstavka tega člena, ki so mu naložene tudi
obveznosti iz 152. ali 153. člena tega zakona, v skladu s prvim in drugim
odstavkom tega člena z ločeno odločbo zahteva, da objavi vzorčno ponudbo za
medomrežno povezovanje oziroma operaterski dostop. Kadar je to ustrezno, mora
vzorčna ponudba vsebovati tudi ključne kazalnike uspešnosti in opredeljene
ustrezne ravni storitev. Pri tem v največji možni meri upošteva smernice BEREC.
Agencija lahko v odločbi določi tudi pogodbene kazni za primer kršitve vzorčne
ponudbe. Pri določitvi višine pogodbene kazni agencija upošteva težo kršitve,
prihodke operaterja omrežja ter vpliv kršitve na konkurenčnost upoštevnega
trga. 
150. člen
(obveznost zagotavljanja enakega obravnavanja)
(1) Agencija lahko z odločbo iz prvega odstavka
148. člena tega zakona določenemu operaterju omrežja s pomembno tržno
močjo naloži obveznost zagotavljanja enakega obravnavanja v zvezi z medomrežnim
povezovanjem oziroma operaterskim dostopom.
(2) Z naložitvijo obveznosti iz prejšnjega odstavka se zlasti
zagotovi, da operater iz prejšnjega odstavka:
1.     
zagotavlja enakovredne pogoje medomrežnega povezovanja oziroma
operaterskega dostopa v enakovrednih okoliščinah za druge operaterje, ki zagotavljajo
enakovredne storitve,
2.     
zagotavlja drugim operaterjem enako kakovostne storitve in informacije v
zvezi z medomrežnim povezovanjem oziroma operaterskim dostopom pod enakimi
pogoji kot zase in za svoja hčerinska ali partnerska podjetja in
3.     
zagotavlja drugim operaterjem enak časovni razpored in enake pogoje,
tudi glede cen in kakovosti storitev, pri dobavljanju dostopovnih izdelkov in
storitev ter te zagotavlja po enakih sistemih in postopkih kot za svoja
hčerinska ali partnerska podjetja.
151. člen
(obveznost ločitve računovodskih evidenc)
(1) Agencija lahko v skladu s predpisi, ki urejajo
računovodstvo, z odločbo iz prvega odstavka 148. člena tega zakona naloži
določenemu operaterju omrežja s pomembno tržno močjo, da vodi računovodske
evidence za določene dejavnosti, povezane z medomrežnim povezovanjem oziroma
operaterskim dostopom, ločeno od računovodskih evidenc za druge dejavnosti. To
pa ne posega v zakon, ki ureja preglednost finančnih odnosov in ločeno
evidentiranje različnih dejavnosti.
(2) Agencija naloži obveznost iz prejšnjega odstavka zaradi
nadzorovanja izpolnjevanja obveznosti iz prejšnjega člena ali zaradi
preprečitve neutemeljenega navzkrižnega subvencioniranja. To obveznost naloži
zlasti vertikalno integriranemu operaterju in lahko od njega zahteva, da
zagotovi preglednost svojih grosističnih in internih obračunskih cen. Pri tem
lahko določi tudi obliko in metodologijo vodenja računovodstva, ki jo je treba
uporabiti.
(3) Operater omrežja iz prvega odstavka tega člena mora na
zahtevo agenciji predložiti računovodske evidence, vključno s podatki o
prihodkih, prejetih od drugih strank, s katerimi posluje.
(4) Agencija lahko objavi informacije, ki bi prispevale k
odprtemu in konkurenčnemu trgu, vendar mora pri tem upoštevati stopnjo
zaupnosti prejetih podatkov v skladu z domačimi predpisi in predpisi EU, ki se
nanašajo na poslovno tajnost.
(5) Agencija lahko s splošnim aktom podrobneje določi način
izpolnjevanja obveznosti iz tega člena.
152. člen
(obveznost dopustitve dostopa do komunikacijskih objektov)
(1) Agencija lahko z odločbo iz prvega odstavka
148. člena tega zakona naloži določenemu operaterju s pomembno tržno močjo
obveznost, da na utemeljeno zahtevo omogoči dostop do komunikacijskih objektov,
kot so stavbe ali dostopi v stavbe, kabli v stavbah, vključno z napeljavami,
antene, stolpi in druge podporne konstrukcije, drogovi, stebri, cevni vodi in
kanali, revizijski in vstopni jaški ter omarice, in njihovo souporabo.
(2) Agencija naloži obveznosti iz prejšnjega odstavka, če na
podlagi analize trga iz 147. člena tega zakona ugotovi, da bi zavrnitev
dostopa ali dostop pod neprimernimi pogoji s podobnim učinkom oviral razvoj
trajnostnega konkurenčnega trga in ne bi bil v interesu končnih uporabnikov.
(3) Agencija lahko operaterju s pomembno tržno močjo naloži
obveznost, da zagotovi dostop v skladu s tem členom ne glede na to, ali so
sredstva, na katera vpliva obveznost, del upoštevnega trga v skladu z analizo
trga, pod pogojem, da je obveznost ustrezna in potrebna za izpolnjevanje ciljev
iz 258. do 263. člena tega zakona.
153. člen
(obveznost dopustitve operaterskega dostopa do določenih
omrežnih zmogljivosti in njihove uporabe)
(1) Agencija lahko z odločbo iz prvega odstavka
148. člena tega zakona naloži določenemu operaterju omrežja s pomembno tržno
močjo obveznost, da ugodi vsem razumnim zahtevam za operaterski dostop do
določenih omrežnih elementov in pripadajočih zmogljivosti in njihovo uporabo.
Tako ravna agencija zlasti, kadar oceni, da bi zavrnitev operaterskega dostopa
ali nerazumni pogoji, ki bi imeli podoben učinek, ovirali vzpostavitev zadostne
konkurenčnosti trga na maloprodajni ravni ali da ne bi bili v interesu končnih
uporabnikov. Pri tem agencija lahko naloži tudi dodatne pogoje, da se
zagotovijo poštenost, razumnost in pravočasnost izpolnitve obveznosti.
(2) Agencija lahko od operaterja omrežja iz prejšnjega
odstavka med drugim zahteva zlasti, da:
1.     
omogoči operaterski dostop do določenih omrežnih elementov oziroma
naprav in njihovo uporabo, vključno z razvezanim dostopom do krajevne zanke in
podzanke,
2.     
omogoči operaterski dostop do določenih aktivnih ali virtualnih omrežnih
elementov in storitev,
3.     
se v dobri veri pogaja z operaterji, ki zahtevajo operaterski dostop,
4.     
ne zavrne že odobrenega operaterskega dostopa do zmogljivosti,
5.     
zagotovi določene storitve na veleprodajni ravni zaradi preprodaje teh
storitev na maloprodajnem trgu,
6.     
odobri odprt operaterski dostop do tehničnih vmesnikov, protokolov ali
drugih pomembnih tehnologij, ki so nujno potrebni za vzajemno delovanje
storitev ali storitev navideznih omrežij,
7.     
zagotovi skupno lokacijo ali druge oblike skupne uporabe v skladu s
136. členom tega zakona,
8.     
zagotovi določene storitve, ki so potrebne za vzajemno delovanje
storitev med koncema za uporabnike, vključno z zmogljivostmi za inteligentne
omrežne storitve ali gostovanjem v mobilnih omrežjih,
9.     
zagotovi operaterski dostop do sistemov za podporo obratovanju ali
podobnih sistemov programske opreme, ki so potrebni za zagotovitev pravične
konkurence pri izvajanju storitev,
10.  
medsebojno poveže omrežja ali omrežne zmogljivosti,
11.  
zagotovi dostop do pripadajočih storitev, kot so storitve za
ugotavljanje identitete, lokacije in prisotnosti.
(3) Ko agencija preučuje obveznosti iz prvega odstavka tega
člena in predvsem ko presoja, kako bi se take obveznosti naložile, mora
sorazmerno glede na cilje, določene v 258., 259., 260. in 261. členu tega
zakona, upoštevati zlasti naslednje dejavnike:
1.     
tehnično in ekonomsko upravičenost uporabe ali namestitve konkurenčne
opreme glede na hitrost razvoja trga ter naravo in vrsto predlaganega
medomrežnega povezovanja oziroma operaterskega dostopa, vključno z
izvedljivostjo drugih proizvodov za dostop do veleprodajnega trga, kot je
dostop do kabelske kanalizacije,
2.     
pričakovan tehnološki razvoj, ki vpliva na zasnovo in upravljanje
omrežja,
3.     
potreba po zagotovitvi tehnološke nevtralnosti, ki uporabnikom omogoča
zasnovo in upravljanje njihovih lastnih omrežij,
4.     
izvedljivost predlaganega operaterskega dostopa glede na zmogljivost, ki
je na voljo,
5.     
začetno naložbo lastnika zmogljivosti ob upoštevanju vseh javnih naložb
in tveganja v zvezi s to naložbo, zlasti naložbe v zelo visokozmogljiva omrežja
in tveganja v zvezi s temi naložbami, 
6.     
potrebo po dolgoročnem varstvu konkurence, zlasti na področju
infrastrukture, in inovativne poslovne modele, ki podpirajo trajnostno
konkurenco, kot so modeli, ki temeljijo na sofinanciranju omrežij,
7.     
ustrezne pravice intelektualne lastnine, kadar je to primerno, in
8.     
zagotavljanje vseevropskih storitev.
(4) Agencija pred naložitvijo obveznosti iz tega člena
preuči, ali ne bi bilo mogoče zgolj z naložitvijo obveznosti na podlagi
prejšnjega člena na sorazmerni način spodbuditi konkurence in zagotoviti
varstva interesov končnih uporabnikov.
(5) Agencija lahko s splošnim aktom podrobneje uredi
vprašanja, ki se pojavijo pri izvrševanju tega člena. Pri tem lahko določi
zlasti tehnične ali operativne pogoje dostopa, ki jih morajo upravičenci
oziroma ponudniki izpolnjevati za zagotovitev normalnega delovanja omrežja.
Kadar navedeno zajema obveznosti upoštevanja posebnih tehničnih standardov ali
specifikacij, morajo te upoštevati zahteve iz 267. člena tega zakona.
154. člen
(obveznost cenovnega nadzora in stroškovnega računovodstva)
(1) Agencija lahko z odločbo iz prvega odstavka
148. člena tega zakona naloži določenemu operaterju omrežja s pomembno
tržno močjo obveznosti v zvezi s pokrivanjem stroškov in kontrolo cen, vključno
z obveznostmi glede stroškovne naravnanosti cen in obveznostmi glede sistemov
stroškovnega računovodstva, v povezavi z zagotavljanjem določene vrste
medomrežnega povezovanja oziroma operaterskega dostopa.
(2) Agencija naloži obveznosti iz prejšnjega odstavka, če na
podlagi tržne analize iz 147. člena tega zakona oceni, da bi lahko
operater omrežja iz prejšnjega odstavka zaradi pomanjkanja učinkovite
konkurence obdržal ali previsoke cene ali prenizko razliko med maloprodajnimi
in veleprodajnimi cenami in bi to bilo v škodo končnih uporabnikov.
(3) Agencija mora pri naložitvi obveznosti iz prvega odstavka
tega člena zaradi spodbujanja naložb operaterjev omrežij, vključno v omrežja
naslednje generacije, zlasti zelo visokozmogljiva omrežja, upoštevati naložbe
operaterja omrežja iz prvega odstavka tega člena in mu zagotoviti primerno
stopnjo donosnosti naložbe glede na vložena sredstva, pri čemer upošteva
tveganja, povezana s posamičnim projektom novih naložb v omrežje.
(4) Agencija ne naloži obveznosti iz prvega odstavka tega
člena, če pri operaterju obstaja omejitev maloprodajnih cen, obveznosti iz 149.
do 153. člena tega zakona, vključno z ekonomsko ponovljivostjo iz drugega
odstavka 150. člena tega zakona, pa zagotavljajo učinkovit in
nediskriminacijski dostop.
(5) Če agencija operaterju iz prvega odstavka tega člena
naloži obveznost cenovnega nadzora nad dostopom do obstoječih omrežnih
elementov, upošteva koristi predvidljivih in stabilnih veleprodajnih cen pri
zagotavljanju učinkovitega vstopa na trg in zadostne spodbude za postavitev
novih in nadgradnjo obstoječih omrežij.
(6) Vsak mehanizem pokrivanja stroškov ali metodologija
določanja cen, ki ga predpiše agencija, mora biti namenjen spodbujanju
postavitve novih in nadgradnjo obstoječih omrežij ter pospeševanju
učinkovitosti in trajnostne konkurence ter povečanju koristi potrošnikov. Pri
tem lahko agencija upošteva tudi cene, ki so na voljo na primerljivih
konkurenčnih trgih in pri operaterjih omrežij.
(7) Če agencija operaterju omrežja iz prvega odstavka tega
člena naloži obveznosti glede stroškovne naravnanosti cen, mora operater
omrežja dokazati, da so cene izračunane na podlagi stroškov, vključno s
primerno stopnjo donosnosti naložbe. Pri preverjanju te obveznosti lahko
agencija uporabi metode stroškovnega računovodstva, ki so neodvisne od tistih,
ki jih uporablja operater omrežja. Agencija lahko od operaterja omrežja z
odločbo v postopku nadzora tudi zahteva, da utemelji svoje cene, lahko pa
zahteva tudi prilagoditev cen. Pri tem je dokazno breme na strani operaterja
omrežja, ki je zavezan za izpolnjevanje te zahteve.
(8) Če agencija operaterju omrežja iz prvega odstavka tega
člena naloži obvezno uporabo sistema stroškovnega računovodstva za podporo
cenovnega nadzora, ga hkrati zaveže, da mora javno objaviti tudi opis sistema
stroškovnega računovodstva, ki prikazuje vsaj glavne kategorije, po katerih so
stroški razvrščeni v skupine, in pravila, ki se uporabljajo za razporeditev
stroškov. Skladnost s sistemom stroškovnega računovodstva preverja agencija ali
pooblaščeni revizor, ki ga na stroške operaterja izbere agencija v skladu z
določili zakona, ki ureja javno naročanje. Izjava o skladnosti se objavi vsako
leto.
155. člen
(cene zaključevanja klicev)
(1) V Republiki Sloveniji se za zaključevanje govornih klicev
ne smejo uporabljati cene, ki bi bile višje od najvišjih cen zaključevanja
klicev, določenih s predpisom, ki ga v skladu s prvim odstavkom 75. člena
Direktive 2018/1972/EU sprejme Evropska komisija.
(2) Če najvišje cene zaključevanja govornih klicev niso
določene s predpisom iz prejšnjega odstavka, lahko agencija izvede analizo trga
zaključevanja govornih klicev v skladu s 147. členom tega zakona. Agencija
lahko z odločbo iz prvega odstavka 148. člena tega zakona določi
operaterja s pomembno tržno močjo na tem trgu in mu prepiše stroškovno
naravnane cene zaključevanja klicev. Pri tem upošteva načela, merila in
parametre iz Priloge III Direktive 2018/1972/EU.
(3) Agencija spremlja skladnost cen zaključevanja klicev s
predpisom iz prvega odstavka tega člena ter v primeru neskladja v postopku
nadzora zahteva spremembo cen. Agencija enkrat letno poroča Evropski komisiji
in BEREC o izvajanju tega člena.
(4) Minister objavi dan začetka veljavnosti predpisa iz
prvega odstavka tega člena v Uradnem listu Republike Slovenije.
156. člen
(regulativna obravnava novih zelo visokozmogljivih omrežnih
elementov)
(1) Operater, ki je določen za operaterja s pomembno tržno
močjo na enem ali več upoštevnih trgih, lahko v skladu s 160. členom tega
zakona ponudi zaveze za sovlaganje za postavitev novega zelo visokozmogljivega
omrežja do končnega uporabnika ali bazne postaje, sestavljenega iz optičnih
elementov. Sovlaganje zajema zlasti solastništvo ali dolgoročno delitev
tveganja prek sofinanciranja ali pogodb o pridobitvi posebnih pravic
strukturnega značaja z drugim operaterjem.
(2) Agencija preuči zaveze iz prejšnjega odstavka, zlasti ali
ponudba za sovlaganje izpolnjuje naslednje pogoje:
1.     
da je v dobi delovanja omrežja odprta za vse operaterje;
2.     
drugim operaterjem – sovlagateljem, omogoča dolgoročno učinkovito in
trajnostno konkurenčnost na trgih na koncu prodajne verige, na katerih deluje
operater s pomembno tržno močjo, in sicer pod pogoji, ki vključujejo:
- 
pravične, primerne in nediskriminacijske pogoje, ki omogočajo dostop do
polne zmogljivosti omrežja, kolikor je omrežje predmet sovlaganja,
- 
prilagodljivost glede vrednosti in časovne razporeditve udeležbe
posameznega sovlagatelja,
- 
možnost povečanja take udeležbe v prihodnosti in
- 
vzajemne pravice, ki jih sovlagatelj podeli po postavitvi sofinancirane
infrastrukture;
3.     
operater ponudbo objavi pravočasno, in sicer najkasneje v rokih iz
prvega odstavka 11. člena tega zakona; kadar ne gre za izključno
veleprodajnega operaterja iz 161. člena tega zakona, mora biti ponudba
objavljena vsaj šest mesecev pred začetkom postavitve novega omrežja;
4.     
so za operaterje, ki pri sovlaganju ne sodelujejo, kakovost, hitrost,
pogoji in doseg končnih uporabnikov od vsega začetka enaki, kot so bili na
voljo pred postavitvijo, z mehanizmom postopnega prilagajanja, ki ohranja
spodbude za udeležbo pri sovlaganju, ki ga glede na razvoj povezanih
maloprodajnih trgov potrdi agencija; agencija pri tem upošteva, da lahko
operaterji na podlagi preglednih in nediskriminacijskih pogojev, ki ustrezno
odražajo stopnjo tveganja posameznih sovlagateljev v različnih fazah postavitve
in upoštevajo konkurenčne razmere na maloprodajnih trgih, postopoma dostopajo do
zelo visokozmogljivih elementov omrežja;
5.     
izpolnjuje najmanj merila iz Priloge IV Direktive 2018/1972/EU in je
predložena v dobri veri.
(3) Če agencija ob upoštevanju tretjega in četrtega odstavka
160. člena tega zakona ugotovi, da ponujena zaveza izpolnjuje pogoje iz
prejšnjega odstavka, v skladu s petim odstavkom 160. člena tega zakona
določi zaveze kot zavezujoče. Agencija pri tem ne naloži dodatnih obveznosti na
podlagi 148. člena tega zakona glede elementov novega zelo
visokozmogljivega omrežja, za katere veljajo zaveze, če je vsaj en potencialni
sovlagatelj sklenil sporazum o sovlaganju z operaterjem s pomembno tržno močjo.
(4) Kadar je to potrebno za odpravo znatnih težav na področju
konkurence na specifičnih trgih in teh težav ni mogoče rešiti drugače, lahko
agencija ne glede na določbo prejšnjega odstavka naloži, ohrani ali spremeni
obveznosti v skladu s 148. do 154. členom tega zakona ob upoštevanju
osmega odstavka 148. člena tega zakona v delu, ki se nanaša na zelo
visokozmogljiva omrežja. Agencija v odločbi ustrezno obrazloži okoliščine, ki
so zahtevale takšno odločitev.
(5) Agencija spremlja skladnost s pogoji iz drugega odstavka
tega člena. Agencija lahko na stroške operaterja v skladu z določili zakona, ki
ureja javno naročanje, izbere pooblaščenega revizorja, ki izdela letno izjavo o
skladnosti.
(6) Določbe tega člena ne posegajo v pristojnost agencije za
reševanje sporov na podlagi prvega odstavka 282. člena tega zakona med
operaterji v zvezi s sporazumom o sovlaganju, ki izpolnjuje pogoje iz drugega
odstavka tega člena.
157. člen
(obveznost regulacije maloprodajnih storitev)
(1) Agencija lahko z odločbo iz prvega odstavka
148. člena tega zakona naloži določenemu operaterju s pomembno tržno močjo
na določenem maloprodajnem trgu obveznosti, povezane z regulacijo maloprodajnih
storitev.
(2) Obveznosti iz tega člena lahko agencija naloži le, če na
podlagi tržnih analiz iz 147. člena tega zakona ugotovi, da upošteven trg,
ki je namenjen končnim uporabnikom, ni dovolj konkurenčen, obveznosti na
podlagi 149. do vključno 154. člena tega zakona pa ne bi dosegle ciljev,
ki jih na trgu zasleduje. Obveznosti iz tega člena lahko vključujejo prepoved:
1.     
zaračunavanja prekomernih cen,
2.     
oviranja vstopa na trg,
3.     
omejevanja konkurence s postavljanjem prenizkih cen,
4.     
dajanja neupravičene prednosti določenim končnim uporabnikom,
5.     
neutemeljenega združevanja določenih storitev.
(3) Agencija lahko hkrati z naložitvijo obveznosti na podlagi
tega člena predpiše eno od naslednjih metod:
1.     
metodo cenovne kapice na maloprodajnih cenah,
2.     
metodo regulacije individualnih tarif,
3.     
metodo stroškovne usmeritve cen,
4.     
metodo usmeritve k cenam na primerljivih trgih.
(4) Pri izpolnjevanju obveznosti na podlagi tega člena, ki se
nanašajo na regulacijo maloprodajnih tarif ali drugi ustrezen maloprodajni
nadzor, mora operater iz prvega odstavka tega člena uporabiti potreben in
primeren sistem stroškovnega računovodstva, ki ga določi agencija z odločbo iz
prvega odstavka tega člena. Pri tem lahko agencija določi obliko in
metodologijo vodenja računovodstva, ki ju mora ta operater uporabiti. Skladnost
s stroškovnim računovodstvom preverja pooblaščeni revizor v skladu z zakonom,
ki ureja revidiranje. Agencija letno objavi izjave o skladnosti.
158. člen
(funkcijska ločitev)
(1) Kadar agencija ugotovi, da se z ustreznimi obveznostmi iz
149. do 154. člena tega zakona ni dosegla učinkovita konkurenca ter da
obstajajo pomembni in trajni konkurenčni problemi ali tržne nepopolnosti,
ugotovljene v zvezi z zagotavljanjem operaterskega dostopa, lahko z odločbo iz
prvega odstavka 148. člena tega zakona vertikalno integriranemu operaterju
izjemoma naloži obveznost, da dejavnosti, povezane z zagotavljanjem
operaterskega dostopa, prenese na poslovno enoto, ki deluje neodvisno. Ta
poslovna enota operaterski dostop zagotavlja vsem operaterjem, vključno z
drugimi poslovnimi enotami v vertikalno integriranem operaterju, po enakem
časovnem razporedu in pod enakimi pogoji, tudi glede cen in kakovosti storitev,
ter po enakih sistemih in postopkih.
(2) Kadar namerava agencija naložiti obveznost funkcijske
ločitve po prvem odstavku tega člena, sme to storiti samo po postopku iz
četrtega odstavka 148. člena tega zakona. Zato mora Evropski komisiji
predložiti predlog, ki vključuje:
1.     
dokaze, ki utemeljujejo ugotovitve agencije,
2.     
obrazloženo oceno, da obstaja majhna možnost, da bo v razumnem časovnem
obdobju prišlo do učinkovite in trajnostne konkurence na področju
infrastrukture, ali pa je sploh ni,
3.     
analizo pričakovanega vpliva na regulacijo trga, na podjetje, vključno z
analizo vpliva na zaposlene v neodvisni poslovni enoti in analizo vpliva na
celotni sektor elektronskih komunikacij, kakor tudi na spodbude za naložbe v
celotnem sektorju, zlasti ob upoštevanju potrebe po zagotavljanju socialne in
teritorialne kohezije, ter na druge zainteresirane stranke, še posebej glede na
konkurenco in mogoče učinke na potrošnike,
4.     
analizo razlogov, ki utemeljujejo, da je obveznost funkcijske ločitve
najučinkovitejši ukrep za uresničevanje rešitev, namenjenih obravnavanju težav,
ugotovljenih glede konkurence ali tržne nepopolnosti.
(3) Predlog ukrepa mora vsebovati naslednje sestavine:
1.     
natančno naravo in stopnjo ločitve in zlasti podroben opis pravnega
statusa ločene poslovne enote,
2.     
opredelitev sredstev ločene poslovne enote in izdelkov ali storitev, ki
jih bo ta enota zagotavljala,
3.     
ureditev vodenja za zagotovitev neodvisnosti osebja, ki je zaposleno v
ločeni poslovni enoti, ter ustrezen sistem spodbud zanje,
4.     
pravila za zagotovitev izpolnjevanja obveznosti,
5.     
pravila za zagotovitev preglednosti operativnih postopkov, zlasti za
druge zainteresirane stranke,
6.     
program spremljanja dela, namenjen zagotavljanju izpolnjevanja
obveznosti, vključno z objavo letnega poročila.
(4) Agencija po pridobitvi soglasja Evropske komisije iz
četrtega odstavka 148. člena tega zakona izvede usklajeno analizo
upoštevnih trgov, povezanih z dostopovnim omrežjem, v skladu s postopkom iz
147. člena tega zakona. Agencija ob upoštevanju petega odstavka
148. člena tega zakona na podlagi svoje ocene naloži, ohrani, spremeni ali
umakne obveznosti.
(5) Operaterju, ki mu je bila naložena funkcijska ločitev,
lahko agencija za kateri koli upoštevni trg iz 146. člena tega zakona, na
katerem ga je v skladu s 148. členom tega zakona določila kot operaterja s
pomembno tržno močjo, naloži tudi katero koli drugo obveznost iz 149. do
vključno 154. člena tega zakona ali drugo obveznost iz četrtega odstavka
148. člena tega zakona.
159. člen
(prostovoljna ločitev vertikalno integriranega operaterja)
(1) Operater, ki je bil določen kot operater s pomembno tržno
močjo na enem ali več upoštevnih trgih, mora agencijo najmanj tri mesece
vnaprej obvestiti o načrtovanem prostovoljnem prenosu vseh ali znatnega dela
sredstev svojega krajevnega dostopovnega omrežja na drugo pravno osebo z drugim
lastnikom ali ustanovitvi druge poslovne enote, ki bi vsem maloprodajnim
ponudnikom, tudi operaterjevim lastnim maloprodajnim enotam, zagotavljala
popolnoma enakovredne oblike operaterskega dostopa pod enakimi pogoji.
Operaterji prav tako obvestijo agencijo o spremembi te namere in končnem izidu
postopka prostovoljne ločitve.
(2) Agencija oceni učinek načrtovanega prenosa in morebitnih
ponujenih zavez na obstoječe obveznosti, ki jih je naložila operaterju v skladu
s 148. členom tega zakona. V ta namen agencija v skladu s 147. členom
tega zakona brez odlašanja izvede usklajeno analizo upoštevnih trgov, povezanih
z dostopovnim omrežjem. Agencija na podlagi svoje ocene naloži, ohrani, spremeni
ali umakne obveznosti na teh upoštevnih trgih ob upoštevanju osmega odstavka
148. člena tega zakona, pri čemer po potrebi uporabi 161. člen tega
zakona.
(3) Pravno ali operativno ločenemu operaterju lahko agencija
za kateri koli upoštevni trg iz 147. člena tega zakona, na katerem ga je v
skladu s 148. členom tega zakona določila kot operaterja s pomembno tržno
močjo, naloži katero koli obveznost iz 149. do vključno 154. člena ali
drugo obveznost iz četrtega odstavka 148. člena tega zakona.
160. člen
(prevzem zavez)
(1) Operater, ki je bil določen kot operater s pomembno tržno
močjo, lahko agenciji ponudi zaveze glede pogojev za operaterski dostop oziroma
sovlaganje v zvezi z njegovim omrežjem. Zaveze se lahko med drugim nanašajo na:
1.     
dogovore o sodelovanju, ki so pomembni za oceno ustreznih in sorazmernih
obveznosti, ki so naložene na podlagi 148. člena tega zakona,
2.     
sovlaganja v zelo visokozmogljiva omrežja na podlagi 156. člena
tega zakona,
3.     
učinkovit in nediskriminacijski dostop v skladu s 159. členom tega
zakona v postopku izvedbe prostovoljne ločitve vertikalno integriranega
podjetja in tudi po sami izvedbi.
(2) Ponudba za zaveze mora biti dovolj podrobna, vključno s
časovnim okvirom in obsegom izvajanja ter trajanja zavez, da agencija lahko
izvede oceno na podlagi tretjega odstavka tega člena. Zaveze se lahko podajo za
obdobje, ki presega obdobje iz 147. člena tega zakona.
(3) Agencija o ponujenih zavezah izvede javno posvetovanje v
skladu z 269. členom tega zakona. Agencija zavez ne predloži v javno
posvetovanje, če je očitno, da ne izpolnjujejo enega ali več ustreznih pogojev
ali meril. Agencija oceni zaveze iz prejšnjega odstavka, pri čemer upošteva
zlasti:
1.     
dokazila glede poštenosti in primernosti ponujenih zavez,
2.     
odprtost zavez za vse operaterje,
3.     
pravočasno razpoložljivost dostopa, tudi do zelo visokozmogljivih
omrežij pod pravičnimi, primernimi in nediskriminacijskimi pogoji pred začetkom
izvajanja s tem povezanih maloprodajnih storitev,
4.     
splošno ustreznost ponujenih zavez, da se omogoči trajnostna konkurenca
na trgih na koncu prodajne verige ter se olajša kooperativna postavitev in
uporaba zelo visokozmogljivih omrežij v interesu končnih uporabnikov.
(4) Agencija ob upoštevanju mnenj in pripomb iz javnega
posvetovanja v skladu s tretjim odstavkom tega člena operaterja, ki je ponudil
zaveze, seznani s predhodnimi ugotovitvami o tem, ali so ponujene zaveze
skladne s cilji, merili in postopki iz tega člena in iz 148., 156. in
159. člena tega zakona, in mu sporoči pogoje, pod katerimi bi agencija
zaveze lahko določila kot zavezujoče. Na podlagi teh ugotovitev operater lahko
spremeni ponudbo iz prvega odstavka tega člena.
(5) Agencija lahko z odločbo določi, da so zaveze v celoti
ali delno zavezujoče za obdobje, ki ne sme biti daljše od obdobja, za katero so
bile ponujene. V primeru zavez o sovlaganjih obdobje, za katero so zaveze
zavezujoče, ne sme biti krajše od sedmih let.
(6) Agencija spremlja izvajanje zavez iz prejšnjega odstavka.
Po poteku obdobja iz prejšnjega odstavka agencija preuči možnost podaljšanja
obdobja.
(7) Če agencija ugotovi, da operater ne izpolnjuje zavez iz
odločbe iz petega odstavka tega člena, lahko ponovno oceni obveznosti, naložene
na podlagi osmega odstavka 148. člena tega zakona.
161. člen
(izključno veleprodajni operaterji)
(1) Če agencija operaterja, ki ni prisoten na maloprodajnem
trgu za elektronske komunikacijske storitve, določi kot operaterja s pomembno
tržno močjo na enem ali več veleprodajnih trgih v skladu s 147. členom
tega zakona, najprej preveri, ali operater izpolnjuje naslednja pogoja:
1.     
vse njegove hčerinske družbe in poslovne enote, vse družbe, ki so pod
nadzorom, vendar ne nujno v celoti v lasti istega končnega lastnika, in vsi
delničarji, ki lahko izvajajo nadzor nad operaterjem, izvajajo ali načrtujejo
izvajanje izključno dejavnosti na veleprodajnih trgih za elektronske
komunikacijske storitve in zato ne izvajajo dejavnosti na nobenem maloprodajnem
trgu za elektronske komunikacijske storitve, ki se zagotavljajo končnim
uporabnikom v EU,
2.     
ni zavezan poslovanju z enim samim in ločenim podjetjem, ki posluje
nižje v prodajni verigi in je dejavno na maloprodajnem trgu za elektronske
komunikacijske storitve, ki se zagotavljajo končnim uporabnikom, zaradi
izključnega sporazuma ali sporazuma, ki po vsebini predstavlja izključni
sporazum.
(2) Agencija lahko operaterju iz prejšnjega odstavka naloži
obveznosti iz 150. in 153. člena tega zakona, če so izpolnjeni pogoji iz
prejšnjega odstavka in je to upravičeno na podlagi analize trga, vključno s
prihodnjo oceno verjetnega obnašanja operaterja s pomembno tržno močjo.
(3) Agencija po uradni dolžnosti pregleda obveznosti,
naložene na podlagi tega člena, če ugotovi, da pogoji iz prvega odstavka tega
člena niso več izpolnjeni, in uporabi določbe 147. do 154. člena tega
zakona.
(4) Operater mora o vsaki spremembi okoliščin iz prvega
odstavka tega člena brez nepotrebnega odlašanja obvestiti agencijo.
(5) Agencija pregleda obveznosti, naložene operaterju s
pomembno tržno močjo na podlagi tega člena, če na podlagi dokaza, povezanega s
pogoji, ki jih operater ponuja strankam, ki so nižje v prodajni verigi,
ugotovi, da so se pojavile ali se lahko pojavijo konkurenčne težave v škodo
končnih uporabnikov, zaradi katerih je treba naložiti eno ali več obveznosti iz
149., 151., 152. ali 154. člena tega zakona ali spremeniti obveznosti,
naložene na podlagi drugega odstavka tega člena.
(6) Agencija naloži obveznosti in jih pregleda v skladu s tem
členom ob upoštevanju devetega odstavka 148. člena tega zakona.
162. člen
(prehod z obstoječe infrastrukture)
(1) Operater, ki je bil določen kot operater s pomembno tržno
močjo na enem ali več upoštevnih trgov, mora pred nameravano opustitvijo
omrežja ali nadomestitvijo delov omrežja z novo infrastrukturo, vključno z
obstoječo infrastrukturo, ki je nujna za delovanje bakrenega omrežja, za katero
veljajo obveznosti iz 148. do 161. člena tega zakona, o tem pisno
obvestiti agencijo.
(2) Agencija z odločbo naloži operaterju s pomembno tržno
močjo iz prejšnjega odstavka ukrepe, s katerimi zagotovi, da postopek opustitve
ali nadomestitve omrežja vključuje pregleden časovni razpored in pogoje,
vključno z ustreznim rokom za obvestitev o prehodu, ter določi razpoložljivost
alternativnih izdelkov vsaj primerljive kakovosti, ki zagotavljajo dostop do
nadgrajene omrežne infrastrukture, ki nadomešča opuščene elemente, če je to
potrebno za varstvo konkurence in pravic končnih uporabnikov.
(3) Agencija lahko ob upoštevanju osmega odstavka
148. člena tega zakona razveljavi oziroma spremeni naložene obveznosti, če
je operater: 
1.     
določil ustrezne pogoje za prehod, vključno z omogočanjem alternativnega
dostopovnega izdelka takšne kakovosti, ki je vsaj primerljiva s tisto, ki je
bila na voljo pri uporabi obstoječe infrastrukture, s katerim se
zainteresiranim za dostop omogoča, da dosežejo iste končne uporabnike, in
2.     
je upošteval pogoje in postopek, o čemer je obvestil agencijo v skladu s
tem členom.
(4) Določbe tega člena ne posegajo v razpoložljivost
reguliranih proizvodov, ki jih agencija naloži nadgrajeni omrežni
infrastrukturi v skladu s 147. in 148. členom tega zakona.
163. člen
(postopek določitve meddržavnih trgov)
(1) Agencija lahko skupaj z najmanj še enim nacionalnim
regulativnim organom zahteva od BEREC, da izvede analizo morebitnega
meddržavnega trga. Zahteva mora biti obrazložena in mora vsebovati ustrezna
dokazila.
(2) Analizo meddržavnih trgov, ki jih določi Evropska
komisija v skladu s prvim odstavkom 65. člena Direktive 2018/1972/EU,
izvede agencija skupaj z nacionalnimi regulativnimi organi iz drugih držav
članic EU, ki jih obsega ta meddržavni trg.
(3) O naložitvi, spremembi, ohranitvi ali razveljavitvi
obveznosti operaterjem s pomembno tržno močjo na meddržavnih trgih odloča
agencija skupaj z drugimi nacionalnimi regulativnimi organi urejanja v državah
članicah EU, ki jih ta meddržavni trg zajema. Agencija pri tem v največji možni
meri upošteva smernice iz 145. člena tega zakona. Agencija skupaj z
drugimi nacionalnimi regulativnimi organi Evropski komisiji sporoči osnutke
ukrepov v zvezi z analizo trgov in izdanih odločb v skladu z 274., 275., 276.
in 277. členom tega zakona.
(4) Agencija lahko skupaj z najmanj še enim nacionalnim
regulativnim organom izvede analizo trga in odloči o naložitvi, spremembi,
ohranitvi ali razveljavitvi obveznosti operaterjem s pomembno tržno močjo tudi
v odsotnosti meddržavnih trgov, če so tržne razmere v zadevnih državah članicah
dovolj homogene.
164. člen
(nadzor)
Agencija v okviru svojih pooblastil nadzira uporabo določb
tega zakona o zagotavljanju konkurence in izpolnjevanju obveznosti, ki jih z
odločbo naloži na podlagi določb tega poglavja.
X. UNIVERZALNA STORITEV IN DODATNE OBVEZNE STORITVE
165. člen
(pojem končnega uporabnika)
Končni uporabnik za potrebe tega poglavja pomeni potrošnika,
mikrodružbo, majhno in srednjo družbo v skladu z zakonom, ki ureja gospodarske
družbe, ter neprofitno organizacijo, kot je opredeljena v zakonu, ki ureja
nevladne organizacije.
166. člen
(univerzalna storitev)
(1) Univerzalna storitev je najmanjši nabor storitev določene
kakovosti, ki je dostopen vsem končnim uporabnikom v Republiki Sloveniji po
dostopni ceni ne glede na njihovo geografsko lego.
(2) V okviru univerzalne storitve se zagotavlja priključitev
na javno komunikacijsko omrežje na fiksni lokaciji na razumno zahtevo končnega
uporabnika, prek katere je zagotovljen dostop do govorne komunikacijske
storitve in ustreznega širokopasovnega dostopa do interneta s prenosno
hitrostjo, kot je določena v splošnem aktu iz 180. člena tega zakona. V
univerzalno storitev sodita tudi zagotavljanje in dostop do univerzalnega imenika
in univerzalne službe za dajanje informacij o naročnikih v skladu z
205. členom tega zakona.
(3) Razumna zahteva končnega uporabnika iz prejšnjega
odstavka vključuje priključitev na eni lokaciji, kjer končni uporabnik dejansko
prebiva ali dejansko opravlja svojo dejavnost. Priključitev se lahko izvede z
žičnimi ali brezžičnimi tehnologijami. Če ima končni uporabnik možnost
alternativnega dostopa do storitev iz nabora univerzalne storitve po dostopni
ceni na trgu, teh storitev od izvajalca univerzalne storitve pod pogoji tega
poglavja ne more zahtevati.
(4) Cene posamezne storitve, ki se izvaja kot univerzalna
storitev, morajo biti pri posameznem izvajalcu univerzalne storitve enake na
celotnem ozemlju Republike Slovenije. Cena mora biti enaka ne glede na to, ali
se priključitev izvede z žičnimi ali brezžičnimi tehnologijami.
(5) Kakovost univerzalne storitve ne sme odstopati od
kakovosti, ki jo izvajalec ponuja za druge primerljive storitve.
(6) Končni uporabnik lahko od izvajalca univerzalne storitve
zahteva, da mu prek priključitve na omrežje iz drugega odstavka tega člena
zagotovi dostop le do govorne komunikacijske storitve ali samo ustrezen
širokopasovni dostop do interneta.
167. člen
(univerzalni imenik in univerzalna imeniška služba)
(1) Univerzalni imenik mora vsebovati najmanj podatke iz 1.
do 4. točke prvega odstavka 215. člena tega zakona, razen podatka o delu
stavbe iz 2. točke, o vseh naročnikih javno dostopnih medosebnih
komunikacijskih storitev na podlagi številke, ki s tem predhodno soglašajo v
skladu z 217. členom tega zakona. Univerzalni imenik je lahko natisnjen
oziroma elektronski.
(2) Univerzalna imeniška služba, do katere morajo imeti po
dostopni ceni dostop vsi končni uporabniki, mora dajati podatke o vseh
naročnikih, ki so vključeni v univerzalni imenik.
(3) Podatke v univerzalnem imeniku je treba redno oziroma
najmanj enkrat letno obnavljati z upoštevanjem načina njegovega izdajanja.
Podatki, ki jih daje univerzalna imeniška služba, morajo biti obnovljeni
najmanj enkrat mesečno. Izvajalec univerzalne storitve, ki zagotavlja
univerzalni imenik oziroma univerzalno imeniško službo, takoj obvesti agencijo,
če mu drugi izvajalec javno dostopnih medosebnih komunikacijskih storitev na
podlagi številke ne sporoči podatkov iz prvega odstavka tega člena.
(4) Izvajalec univerzalne storitve, ki zagotavlja univerzalni
imenik oziroma univerzalno imeniško službo, ne sme različno obravnavati
podatkov, ki jih dobi od različnih izvajalcev javno dostopnih medosebnih
komunikacijskih storitev na podlagi številke.
(5) Izvajalec univerzalne storitve iz prejšnjega odstavka
izvajalcem javno dostopne medosebne komunikacijske storitve na podlagi številke
ne sme zaračunavati objave podatkov o njihovih naročnikih v univerzalnem
imeniku in uporabe teh podatkov v univerzalni imeniški službi.
168. člen
(razpoložljivost univerzalne storitve)
(1) Vsem končnim uporabnikom na ozemlju Republike Slovenije
mora biti zagotovljena univerzalna storitev iz 166. člena tega zakona.
(2) Agencija lahko imenuje enega ali več izvajalcev univerzalne
storitve, kadar na podlagi analize stanja in predhodnega posvetovanja z
zainteresirano javnostjo presodi, da storitev iz drugega odstavka prejšnjega
člena na ozemlju Republike Slovenije ali njegovih delih ni mogoče zagotoviti v
običajnih poslovnih okoliščinah ali z uporabo javnih sredstev. Agencija v
okviru analize stanja upošteva tudi podatke iz evidence iz prvega odstavka
15. člena tega zakona in podatke o napovedi postavitve omrežij iz
18. člena tega zakona. Agencija lahko imenuje različne izvajalce
univerzalne storitve za zagotavljanje različnih delov univerzalne storitve
oziroma za pokrivanje različnih delov ozemlja Republike Slovenije. 
(3) Če agencija na podlagi analize stanja in posvetovanja z
zainteresirano javnostjo iz prejšnjega odstavka ugotovi, da za posamezni del
univerzalne storitve oziroma za pokrivanje posameznega dela ozemlja Republike
Slovenije ni treba imenovati izvajalca univerzalne storitve, mora v rednih
časovnih intervalih, ki ne smejo biti daljši od treh let, preverjati, ali
imenovanje izvajalca univerzalne storitve še vedno ni potrebno.
169. člen
(imenovanje izvajalca univerzalne storitve)
(1) Če v tem poglavju tega zakona ni drugače določeno,
agencija določi izvajalca univerzalne storitve z odločbo za dobo petih let na
podlagi smiselne uporabe določb V. poglavja tega zakona, ki ureja javni razpis.
(2) Predmet javnega razpisa je zagotavljanje različnih
storitev, ki jih zajema univerzalna storitev, oziroma zagotavljanje univerzalne
storitve na določenem območju ali na celotnem ozemlju Republike Slovenije.
(3) Pri oblikovanju meril za izbiro izvajalca univerzalne
storitve agencija upošteva cilje zanesljivosti, kakovosti in stroškovne
učinkovitosti izvajanja univerzalne storitve.
(4) Če javni razpis ne uspe, agencija za izvajalca
univerzalne storitve določi tistega operaterja, ki ima:
1.     
na področju dostopa do javnega komunikacijskega omrežja s pripadajočo
infrastrukturo največjo pokritost ali
2.     
največ naročnikov javnih komunikacijskih storitev na fiksni lokaciji ali
3.     
največ naročnikov javno dostopne storitve dostopa do interneta s
hitrostjo, kot je določena s splošnim aktom iz 180. člena tega zakona.
(5) Agencija mora v postopkih na podlagi tega člena
upoštevati načela učinkovitosti, objektivnosti, preglednosti in
nediskriminacije.
(6) Agencija mora najmanj šest mesecev pred potekom
veljavnosti odločbe iz prvega odstavka tega člena na podlagi podatkov o
izvajanju univerzalne storitve ugotoviti, ali je splošna dostopnost
zmogljivosti in storitev, ki jih zajema univerzalna storitev, takšna, da je
treba ponovno določiti izvajalca univerzalne storitve, pri čemer upošteva
mnenje zainteresirane javnosti.
(7) Agencija obvešča Evropsko komisijo o obveznostih
zagotavljanja univerzalne storitve, naloženih izvajalcu ali izvajalcem
univerzalne storitve iz prvega odstavka tega člena.
170. člen
(prenos krajevnega dostopovnega omrežja)
(1) Izvajalec univerzalne storitve mora pred nameravanim
prenosom vseh ali znatnega dela sredstev svojega krajevnega dostopovnega
omrežja na drugo pravno osebo z drugim lastnikom pisno obvestiti agencijo.
(2) Agencija oceni učinke nameravanega prenosa na
zagotavljanje storitve ustreznega širokopasovnega dostopa do interneta in
govorne komunikacijske storitve na fiksni lokaciji v skladu z drugim odstavkom
166. člena tega zakona. Agencija na podlagi svoje ocene lahko z odločbo
naloži, spremeni ali razveljavi obveznosti za zagotavljanje univerzalne
storitve. Če je zaradi prenosa treba na določenem območju ali po celotnem
ozemlju Republike Slovenije ponovno določiti izvajalca univerzalne storitve,
mora agencija uporabiti postopek iz prejšnjega člena.
171. člen
(nadomestilo neto stroškov zagotavljanja univerzalne
storitve)
(1) Izvajalec univerzalne storitve lahko zaprosi za
nadomestilo neto stroškov izvajanja univerzalne storitve iz drugega odstavka
166. člena tega zakona.
(2) Neto stroški zagotavljanja univerzalne storitve se
izračunajo kot razlika med neto stroški izbranega izvajalca, če deluje z
obveznostmi izvajanja univerzalne storitve in če deluje brez teh obveznosti,
pri tem pa se upoštevajo koristi, ki jih ima z izvajanjem univerzalne storitve,
vključno z nematerialnimi koristmi. Agencija v splošnem aktu podrobneje
predpiše način izračuna neto stroškov in nematerialne koristi, ki se upoštevajo
pri izračunu neto stroškov zagotavljanja univerzalne storitve. Pri tem mora
upoštevati opredeljena izhodišča, navedena v zakonodaji EU, ki urejajo
univerzalno storitev.
(3) Izvajalec univerzalne storitve mora agenciji v
90 dneh po koncu poslovnega leta poslati računovodske evidence in
informacije, ki so podlaga za izračun neto stroškov zagotavljanja univerzalne
storitve. V nasprotnem primeru izgubi pravico do uveljavljanja neto stroškov.
(4) Agencija ali revizor, ki ga na stroške izvajalca
univerzalne storitve izbere agencija v skladu z določili zakona, ki ureja javno
naročanje, revidira ali preveri računovodske izkaze in informacije iz
prejšnjega odstavka.
(5) Agencija presodi, ali je izvajanje univerzalne storitve
lahko neupravičeno breme za izvajalca univerzalne storitve. V tem primeru
izračuna neto stroške zagotavljanja univerzalne storitve. Če je bil izvajalec
univerzalne storitve izbran na javnem razpisu, agencija pri izračunu upošteva
stroške zagotavljanja univerzalne storitve, ki jih je ponudil na javnem
razpisu. Agencija upošteva drugačne stroške, kot jih je na javnem razpisu
ponudil izvajalec storitve, samo v primeru, ko je prišlo do spremembe pogojev,
ki so bili upoštevani pri javnem razpisu, in ko izvajalec univerzalne storitve
dokaže upravičenost odstopanj na objektivni in transparentni osnovi. Agencija
objavi rezultate izračuna stroškov in rezultate revizije podatkov, ki ji jih je
posredoval izvajalec univerzalne storitve.
(6) Če agencija na podlagi izračuna neto stroškov izvajanja
univerzalne storitve ugotovi, da res predstavljajo neupravičeno breme, z
odločbo določi višino nadomestila, ki ne sme presegati izračunanih neto
stroškov.
(7) Izvajalcu univerzalne storitve se na podlagi njegove
zahteve in pod pogoji iz tega člena izplačuje nadomestilo za izvajanje
univerzalne storitve iz kompenzacijskega sklada, ki ga v tem primeru ustanovi
in upravlja agencija.
172. člen
(kompenzacijski sklad in njegovo delovanje)
(1) Kompenzacijski sklad iz sedmega odstavka prejšnjega člena
ustanovi agencija tako, da odpre poseben bančni račun in zanj vodi ločeno
računovodsko evidenco.
(2) V kompenzacijski sklad iz prejšnjega odstavka morajo
prispevati vsi operaterji, ki delujejo na območju Republike Slovenije in imajo
letni prihodek iz zagotavljanja javnih komunikacijskih omrežij oziroma
izvajanja javnih komunikacijskih storitev višji od dveh milijonov evrov, razen
izvajalcev medosebnih komunikacijskih storitev, neodvisnih od številke.
(3) Višino prispevka za posameznega operaterja določi
agencija na podlagi deleža njegovega prihodka iz zagotavljanja javnih
komunikacijskih omrežij oziroma izvajanja javnih komunikacijskih storitev glede
na prihodek iz zagotavljanja javnih komunikacijskih omrežij in izvajanja javnih
komunikacijskih storitev vseh operaterjev iz prejšnjega odstavka na območju
Republike Slovenije.
(4) Izvajalec univerzalne storitve, katerega izračunani
prispevek v kompenzacijski sklad je manjši od izračunanega nadomestila za
izvajanje obveznosti univerzalne storitve, ne prispeva v kompenzacijski sklad.
Kot nadomestilo se mu izplača le razlika med izračunanim nadomestilom in
izračunanim prispevkom.
(5) Zavezanci iz drugega odstavka tega člena prispevajo
izračunano obveznost v kompenzacijski sklad na podlagi odločbe agencije.
Agencija v odločbi določi tudi rok plačila, ki ne sme biti krajši od 30 dni.
(6) Operaterji vsako leto do 31. marca agencijo
obvestijo o višini prihodkov, ki so jih imeli v preteklem letu iz zagotavljanja
javnih komunikacijskih omrežij in izvajanja javnih komunikacijskih storitev. Če
operater do tega roka tega ne stori, agencija kot prihodek iz drugega odstavka
tega člena upošteva celotni prihodek operaterja iz preteklega leta, pridobljen
na podlagi podatkov Agencije Republike Slovenije za javnopravne evidence in
storitve.
(7) Če agencija utemeljeno sumi o resničnosti podatkov, ki
jih je sporočil operater, lahko agencija ali kadar je to glede na obsežnost in
zahtevnost ustrezno in sorazmerno revizor, ki ga agencija izbere v skladu z
določili zakona, ki ureja javno naročanje, pregleda podatke in oceni prihodek.
Stroške ocene nosi operater. Če ocenjeni prihodek bistveno odstopa od
sporočenega prihodka iz prejšnjega odstavka, agencija pri izračunu upošteva
ocenjeni prihodek.
(8) Podatki o nadomestilu neto stroškov zagotavljanja
univerzalne storitve, načinu njihove razporeditve in uporabe ter delih, ki so
bila financirana, so javni. Agencija v ta namen vsako leto objavi letno
poročilo o nadomestilih neto stroškov zagotavljanja univerzalne storitve, o
izračunanih neto stroških, nematerialnih koristih, ki so bile upoštevane pri izračunu
neto stroškov, in plačanih prispevkih.
173. člen
(zagotavljanje cenovne dostopnosti univerzalne storitve)
(1) Agencija spremlja razvoj in višino maloprodajnih cen
storitev iz drugega odstavka 166. člena tega zakona. Pri tem sodeluje z
drugimi organi, pristojnimi za spremljanje razvoja in višine cen na trgu.
(2) Cene posameznih storitev, ki se izvajajo kot univerzalna
storitev, in z njimi povezani pogoji morajo biti javno objavljeni, pregledni in
nediskriminacijski.
(3) Agencija na podlagi zbranih podatkov iz prvega odstavka
tega člena z odločbo od izvajalcev storitev iz drugega odstavka 166. člena
tega zakona, ki delujejo na območju Republike Slovenije, zahteva, da za
potrošnike z nizkimi dohodki oziroma posebnimi potrebami ponudi cenovne opcije
ali pakete, ki se razlikujejo od tistih, ki jih sicer zagotavlja pod običajnimi
komercialnimi pogoji, tako da jim dostop do omrežja in uporaba storitev iz
drugega odstavka 163. člena tega zakona nista onemogočena. Navedeno
zahteva, kadar na podlagi zbranih podatkov ugotovi, da so cene iz prvega
odstavka tega člena previsoke glede na povprečno mesečno plačo v Republiki
Sloveniji, kot jo objavi Statistični urad Republike Slovenije, in če rastejo za
več kot pet odstotnih točk hitreje kot indeks življenjskih stroškov v preteklem
letu. Agencija s splošnim aktom določi način upoštevanja navedenih meril.
(4) Agencija lahko izvajalca storitev iz drugega odstavka
166. člena tega zakona na njegov predlog z odločbo izvzame iz obveznosti
iz prejšnjega odstavka, če izvajalec storitev izkaže, da bi naložitev
obveznosti zanj pomenila preveliko administrativno oziroma finančno breme.
(5) Izvajalci storitev iz tretjega odstavka tega člena morajo
agencijo redno obveščati o podrobnostih cenovnih opcij in paketov. Če pogoji
ponujanja cenovnih opcij in paketov niso v skladu s tretjim odstavkom tega
člena oziroma niso pregledni in javno objavljeni, lahko agencija zahteva, da se
takšne cenovne opcije ali paketi spremenijo ali ukinejo. Agencija pri tem
sodeluje z drugimi organi, pristojnimi za spremljanje razvoja in višine cen na
trgu.
(6) Izvajalcem storitev iz tretjega odstavka tega člena ob
predložitvi ustreznih dokazil razliko med komercialno ceno storitev iz drugega
odstavka 166. člena tega zakona in ceno, do katere so upravičeni potrošniki
z nizkimi dohodki in posebnimi potrebami v skladu s tretjim odstavkom tega
člena, povrne ministrstvo, pristojno za socialne zadeve.
(7) Izvajalec storitev dokumentacijo za povrnitev razlike iz
prejšnjega odstavka ministrstvu, pristojnem za socialne zadeve, predloži enkrat
letno, najpozneje do 31. marca tekočega leta za preteklo koledarsko leto.
Ministrstvo, pristojno za socialne zadeve, razliko povrne v treh mesecih od
prejema popolne dokumentacije.
(8) Dokumentacija iz prejšnjega odstavka mora vsebovati
osebno ime in davčno številko upravičenca iz prvega odstavka 174. člena
tega zakona ter dokazilo, da je izvajalec storitev sklenil pogodbo za posebno
cenovno opcijo ali paket z upravičencem za obdobje, za katero zahteva
povračilo.
(9) Ministrstvo, pristojno za socialne zadeve, podatke za
preverjanje upravičenosti za osebe iz 2. in 3. točke prvega odstavka
174. člena tega zakona pridobi od Zavoda za pokojninsko in invalidsko
zavarovanje Slovenije, za osebe iz 2. točke, ki so pridobile dodatek za
pomoč in postrežbo po zakonu, ki ureja vojne invalide, pa od ministrstva,
pristojnega za obrambo.
(10) Ministrstvo, pristojno za šolstvo, ministrstvu
pristojnemu za socialne zadeve, za potrebe ugotovitve upravičenosti do posebnih
opcij in paketov iz tretjega odstavka tega člena, v elektronski obliki
posreduje podatke o otrocih s posebnimi potrebami po zakonu, ki ureja
usmerjanje otrok s posebnimi potrebami, in sicer osebno ime in EMŠO otroka.
Ministrstvo, pristojno za socialne zadeve, posredovane podatke upari s podatki
o upravičencih do dodatka za nego otroka po predpisih, ki urejajo starševsko
varstvo in družinske prejemke.
174. člen
(upravičenci do posebnih cenovnih opcij in paketov)
(1) Upravičenci do posebnih cenovnih opcij ali paketov iz
tretjega odstavka prejšnjega člena so:
1.     
upravičenci do denarne socialne pomoči ali varstvenega dodatka po
zakonu, ki ureja socialnovarstvene prejemke,
2.     
prejemniki dodatka za pomoč in postrežbo po veljavnih predpisih,
3.     
osebe z najmanj 60-odstotno telesno okvaro zaradi izgube sluha ali
najmanj 80-odstotno telesno okvaro druge vrste,
4.     
otroci s posebnimi potrebami po zakonu, ki ureja usmerjanje otrok s
posebnimi potrebami,
5.     
upravičenci do dodatka za nego otroka po predpisih, ki urejajo
starševsko varstvo in družinske prejemke.
(2) Upravičenost iz 1. točke prejšnjega odstavka se dokazuje
s pravnomočno odločbo organa, s katero je bila ugotovljena upravičenost do
socialne pomoči ali varstvenega dodatka. Upravičenost velja za obdobje, za
katero je bila priznana pravica do denarne socialne pomoči ali varstvenega
dodatka.
(3) Upravičenost iz 2. točke prvega odstavka tega člena se
dokazuje s pravnomočno odločbo, s katero je bila ugotovljena upravičenost do
dodatka za pomoč in postrežbo, ali z obvestilom o nakazilu.
(4) Upravičenost iz 3. točke prvega odstavka tega člena tega
se dokazuje s pravnomočno odločbo ali mnenjem pristojnega izvedenskega organa.
(5) Upravičenost iz 4. točke prvega odstavka tega člena se
dokazuje z odločbo o usmeritvi, skladno z zakonom, ki ureja usmerjanje otrok s
posebnimi potrebami.
(6) Upravičenost iz 5. točke prvega odstavka tega člena se
dokazuje s pravnomočno odločbo organa, s katero je bila ugotovljena
upravičenost do dodatka za nego otroka.
(7) Če je upravičenec iz prvega odstavka tega člena
mladoletna oseba ali polnoletna oseba, postavljena pod skrbništvo, upravičenost
za mladoletno osebo uveljavljajo starši ali zakoniti zastopnik, za polnoletno
osebo, ki je postavljena pod skrbništvo, pa skrbnik. Upravičenost se dokazuje z
dokumenti iz prejšnjih odstavkov tega člena in s potrdilom upravne enote o
članih gospodinjstva na začasnem ali stalnem naslovu naročnika in rojstnim
listom ali pravnomočno odločbo o pristojnega organa.
175. člen
(ukrepi za uporabnike invalide)
(1) Končni uporabniki invalidi so upravičeni do prilagojene
terminalske opreme, ki končnim uporabnikom invalidom dejansko omogoča
enakovredno uporabo in dostop do storitev iz drugega odstavka 166. člena
tega zakona, kakor ga imajo drugi končni uporabniki, vključno z enakovrednim
dostopom do storitev v sili, v skladu s predpisom, ki ureja tehnične pripomočke
za uporabnike invalide. 
(2) Vlada z uredbo določi druge ukrepe, s katerimi se končnim
uporabnikom invalidom zagotavljata enakovredna uporaba in dostop do storitev iz
drugega odstavka 166. člena tega zakona, kot ga imajo drugi končni
uporabniki, vključno z enakovrednim dostopom do storitev v sili. Sredstva za
financiranje ukrepov se zagotovijo iz državnega proračuna.
176. člen
(nadzor stroškov)
(1) Izvajalec storitev iz tretjega odstavka 173. člena
tega zakona mora določiti cene in splošne pogoje tako, da naročnikom neke
storitve, ki se izvaja kot univerzalna storitev, ni treba plačati še za
zmogljivosti ali storitve, ki pri tej storitvi niso potrebne ali zahtevane.
(2) Agencija od izvajalca storitev iz prejšnjega odstavka
lahko zahteva, da mora svojim naročnikom zagotoviti naslednje možnosti za
nadzor stroškov:
1.     
razčlenitev računa v skladu s 177. členom tega zakona,
2.     
brezplačno selektivno zaporo izhodnih klicev ali premijskih SMS ali MMS
ali, kjer je to tehnično mogoče, drugih vrst podobnih aplikacij za preprečitev
klicev ali premijskih SMS ali MMS ali, kjer je tehnično mogoče, drugih vrst
podobnih aplikacij določene vrste ali klicev na določeno vrsto številk,
3.     
če naročnik tako zahteva, predplačniški sistem za plačilo dostopa do
javnega komunikacijskega omrežja in uporabe govornih komunikacijskih storitev
ali storitev dostopa do interneta za potrošnike,
4.     
obročno odplačevanje priključnine na javno komunikacijsko omrežje,
5.     
na zahtevo naročnika informacije o drugih nizkocenovnih tarifah, če so
na voljo,
6.     
druge načine za nadzor izdatkov za govorne komunikacijske storitve ali
storitve dostopa do interneta, vključno z brezplačnimi opozorili v primeru
nenavadnih in prekomernih vzorcev porabe, če jih določi agencija v odločbi iz
tretjega odstavka 173. člena tega zakona,
7.     
mehanizem, ki končnim uporabnikom omogoča deaktiviranje možnosti, da
tretji ponudnik storitve izda račun za svoje proizvode ali storitve na podlagi
računa ponudnika, ki zagotavlja storitev dostopa do interneta ali ponudnika
javno dostopnih medosebnih komunikacijskih storitev.
177. člen
(obveznost izdaje razčlenitve računa)
(1) Izvajalec storitev iz tretjega odstavka 173. člena
tega zakona mora naročnikom, s katerimi ima sklenjeno naročniško razmerje, dati
na voljo takšno stopnjo razčlenitve računa, ki jim omogoči preverjanje in
nadzor uporabe in zaračunanega zneska (osnovna stopnja razčlenitve računa). Ta
razčlenitev ne sme obsegati klicev na brezplačne telefonske številke, vključno
s številkami za komunikacijo v sili.
(2) Osnovna stopnja razčlenitve računa se naročnikom pošlje
brezplačno in ob izstavitvi vsakega računa, razen če naročnik izvajalca
storitve obvesti, da razčlenitve računa ne želi prejemati.
(3) Agencija s splošnim aktom predpiše minimalen nabor elementov,
ki morajo biti v osnovni stopnji razčlenitve računa navedeni ločeno.
(4) Na razčlenjenih računih morajo biti izrecno navedeni
identiteta dobavitelja in trajanje storitve, ki jih ponudniki premijskih
storitev zaračunajo končnemu uporabniku, razen če bi ta zahteval, da se te
informacije ne navedejo.
(5) Izvajalec storitev iz tega člena se glede varovanja
zasebnosti kličočih uporabnikov in klicanih naročnikov pri izdaji razčlenjenega
računa ravna po določbah četrtega in petega odstavka 207. člena tega
zakona.
(6) Izvajalec storitev naročniku pošlje račun v elektronski
obliki, razen če naročnik zahteva papirnati račun. Izdaja papirnatega računa na
zahtevo naročnika je za naročnika brezplačna.
178. člen
(omejitev ali odklopitev iz razlogov na strani naročnika)
(1) Izvajalec univerzalne storitve iz tretjega odstavka
173. člena tega zakona lahko omeji dostop do svojih storitev ali naročnika
odklopi ter prekine naročniško pogodbo le, če ta ni poravnal zapadlih
obveznosti ali je kršil druge pogoje, določene v naročniški pogodbi. Izvajalec
storitev mora v splošnih pogojih določiti, kateri ukrep se izvede pri določenih
kršitvah in rok, v katerem se izvede. Izbrani ukrep in rok morata biti
sorazmerna tem kršitvam in nediskriminacijska.
(2) Ob kršitvah mora izvajalec storitev naročniku na
zanesljiv način poslati opozorilo, v katerem navede razumen rok, v katerem mora
naročnik prenehati s kršitvami ali poravnati svoje obveznosti, in ukrep, ki ga
bo operater izvedel, če naročnik tudi po poteku tega roka ne bo prenehal s
kršitvami ali ne bo poravnal svojih obveznosti.
(3) Ne glede na določbe prejšnjega odstavka izvajalcu
storitev naročnika ni treba predhodno obvestiti o izvedbi ukrepa, če kršitev
pomeni takojšnjo in resno grožnjo za javni red, javno varnost ali javno zdravje
in če je takšen ukrep predviden v splošnih pogojih. Neplačevanje računov se v
nobenem primeru ne sme šteti za kršitev, ki bi zahtevala izvedbo ukrepa brez
vnaprejšnjega obvestila.
(4) Če je to tehnično mogoče, mora izvajalec storitev omejiti
dostop le do tistih storitev, glede katerih uporabnik krši naročniško pogodbo,
razen v primeru zlorabe, večkrat ponavljajočih se zamud pri plačilu računov ali
večkrat ponavljajočega se neplačevanja računov. Izvajalec storitev nosi breme
dokazovanja tehnične nezmožnosti. Izvajalec storitev ne sme omejiti dostopa in
uporabe enotne evropske telefonske številke za klice v sili 112, številke
policije 113 in enotne evropske telefonske številke za prijavo pogrešanih otrok
116 000 in dostopa do interneta s prenosno hitrostjo v višini najmanj
30 odstotkov prenosne hitrosti iz prvega odstavka 180. člena tega
zakona.
(5) Če izvajalec storitev naročniku nudi tudi blago in druge
storitve, ki niso elektronske komunikacijske storitve, zaradi neplačila tega
blaga ali storitev naročniku ne sme omejiti dostopa do elektronskih
komunikacijskih storitev.
179. člen
(kakovost univerzalne storitve)
(1) Agencija s splošnim aktom predpiše kakovost univerzalne
storitve, tako da zlasti določi parametre kakovosti, njihove mejne vrednosti in
metode merjenja teh parametrov.
(2) Agencija v splošnem aktu iz prejšnjega odstavka predpiše
tudi vsebino, obliko, način in pogostost objave podatkov o kakovosti
univerzalne storitve.
(3) Izvajalci univerzalne storitve morajo podatke o kakovosti
univerzalne storitve, vključno z vsako njihovo spremembo, poslati agenciji.
(4) Agencija nadzoruje kakovost univerzalne storitve in lahko
ukrepa v skladu s postopkom iz 290. člena tega zakona.
(5) Če agencija utemeljeno sumi v resničnost podatkov iz
tretjega odstavka tega člena, lahko agencija po uradni dolžnosti odredi
neodvisno revizijo ali tej reviziji podoben pregled podatkov o kakovosti
zagotavljanja univerzalne storitve na stroške določenega izvajalca univerzalne
storitve.
(6) Če izmerjene vrednosti parametrov kakovosti določenega
izvajalca univerzalne storitve najmanj trikrat zaporedoma ne dosežejo mejnih
vrednosti, lahko agencija začne postopek izbire novega izvajalca univerzalne
storitve.
180. člen
(prenosna hitrost)
(1) Agencija s splošnim aktom določi prenosno hitrost,
primerno za širokopasovni dostop do interneta, ki končnim uporabnikom omogoča
družbeno in ekonomsko udeležbo v družbi, in rok, v katerem jo je treba doseči,
pri čemer ta rok ne sme biti daljši od dveh let. Agencija pri tem upošteva
razmere v Republiki Sloveniji in minimalno pasovno širino, ki je na voljo
večini končnih uporabnikov, ter poročilo BEREC o najboljših praksah.
(2) Prenosna hitrost iz prejšnjega odstavka mora omogočati
uporabo naslednjih storitev:
1.     
elektronske pošte,
2.     
iskalnikov, ki omogočajo iskanje vseh vrst informacij,
3.     
osnovnih spletnih orodij za usposabljanje in izobraževanje,
4.     
spletnih časopisov ali novic,
5.     
nakupa ali naročila blaga ali storitev prek spleta,
6.     
iskanja zaposlitve in orodij za iskanje zaposlitve,
7.     
poklicnega mreženja,
8.     
spletnega bančništva,
9.     
storitev e-uprave,
10.  
družbenih medijev in takojšnjega sporočanja,
11.  
klicev in videoklicev standardne kakovosti.
(3) Po poteku roka, določenega v splošnem aktu iz prvega
odstavka tega člena agencija ponovno preveri okoliščine, ki so pripeljale do
določitve prenosne hitrosti, in po potrebi s splošnim aktom določi novo
prenosno hitrost.
181. člen
(dodatne obvezne storitve)
(1) Vlada lahko z uredbo določi dodatne storitve, ki so poleg
storitev iz drugega odstavka 166. člena tega zakona javno dostopne na vsem
ozemlju Republike Slovenije, in njihovo kakovost, upoštevaje razvoj
elektronskih komunikacij, obstoječo ponudbo javnih komunikacijskih storitev na
trgu, strategijo razvoja države kot celote in interese končnih uporabnikov.
(2) Če neka dodatna storitev na določenem območju Republike
Slovenije ni javno dostopna ali se tam ne izvaja s predpisano kakovostjo, je za
to območje izbran izvajalec dodatne storitve.
(3) Izvajalca dodatne storitve določi agencija z odločbo na
podlagi javnega razpisa ob smiselni uporabi določb V. poglavja tega zakona ter
ob upoštevanju načel učinkovitosti, objektivnosti in preglednosti. Predmet
javnega razpisa je izvajanje dodatne storitve na nekem območju Republike
Slovenije. Pri izboru se kot merila upoštevajo zlasti sposobnost izvajanja
dodatne storitve in stroški tega izvajanja.
(4) Izbrani izvajalec dodatne storitve mora to storitev
izvajati stroškovno učinkovito in pod enakimi pogoji za vse uporabnike.
(5) Za financiranje dodatnih storitev se ne uporablja
172. člen tega zakona niti drugi kompenzacijski mehanizem, ki bi
vključeval prispevke operaterjev v Republiki Sloveniji. Ob smiselni uporabi
171. člena tega zakona se nadomestilo morebitnih neto stroškov izvajanja
obvezne dodatne storitve financira iz državnega proračuna.
182. člen
(nadzor)
Agencija nadzira izvajanje določb tega poglavja in
obveznosti, ki jih naloži na njegovi podlagi.
XI. PRAVICE UPORABNIKOV
183. člen
(prepoved diskriminacije)
Pogodbeni pogoji in zahteve operaterja za dostop do omrežja
ali storitev ali njihovo uporabo ne smejo vsebovati diskriminacijskih določil
na podlagi državljanstva, prebivališča ali sedeža končnega uporabnika, razen če
je razlikovanje objektivno upravičeno.
184. člen
(omejitve dostopa in uporabe storitev in aplikacij)
(1) Posameznemu končnemu uporabniku sme dostop in uporabo
storitev in aplikacij, ki se izvajajo po elektronskih komunikacijskih omrežjih,
odvzeti ali omejiti samo sodišče v konkretnem kazenskem postopku z upoštevanjem
načela sorazmernosti in v skladu z zakonom, ki ureja kazenski postopek.
(2) Določba prejšnjega odstavka ne posega v pravice
operaterja, da omeji dostop ali uporabo svojih storitev ali aplikacij iz drugih
razlogov pod pogoji, kakor je določeno s tem zakonom.
185. člen
(zavezanci)
(1) Razen določb prejšnjih členov se določbe tega poglavja ne
uporabljajo za operaterje, ki so mikrodružbe, kot jih določa zakon, ki ureja
gospodarske družbe, če ti zagotavljajo le medosebne komunikacijske storitve,
neodvisne od številke.
(2) Operater iz prejšnjega odstavka mora o izvzetju iz
prejšnjega odstavka obvestiti končne uporabnike pred sklenitvijo pogodbe.
186. člen
(zagotavljanje informacij pred sklenitvijo pogodbe)
(1) Pred sklenitvijo pogodbe o javnih komunikacijskih
storitvah mora izvajalec storitev potrošniku zagotoviti informacije, kot so
zahtevane z zakonom, ki ureja varstvo potrošnikov, vključno z določbami, ki se
nanašajo na sklepanje pogodb na daljavo ali zunaj poslovnih prostorov izvajalca
storitev, če se pogodba sklepa na tak način, ter informacije o:
1.     
morebitni zagotovljeni minimalni ravni kakovosti storitve oziroma, če se
ta ne nudi, ustrezna izjava,
2.     
morebitnih posebnih parametrih kakovosti za storitve, ki niso storitve
dostopa do interneta,
3.     
če in kolikor je to mogoče, priključnini in naročnini ter o cenah
storitev, če se zaračunavajo po porabi,
4.     
trajanju pogodbe in pogojih za njeno podaljšanje, če ne gre za pogodbo
za nedoločen čas,
5.     
času vezave, ki je potreben za to, da naročnik lahko uveljavlja pogoje
iz posebne ponudbe,
6.     
morebitnih plačilih naročnika v primeru prekinitve pogodbe, vključno z
morebitnimi plačili, ki se plačajo zaradi predčasne prekinitve pogodbe,
7.     
morebitnih plačilih stroškov, povezanih z vračilom terminalske opreme,
vključno z informacijami o odklepanju terminalske opreme in morebitnimi
povračili stroškov, povezanih s terminalsko opremo,
8.     
nadomestilih v primeru zamud pri prenosu številke ali zlorabe zamenjave,
in informacije o zadevnih postopkih,
9.     
pravici potrošnika, ki uporablja predplačniške storitve, da lahko v
primeru zamenjave ponudnika storitve zahteva povrnitev preostalega dobroimetja
v skladu s petim odstavkom 196. člena tega zakona,
10.  
pravicah potrošnikov do nadomestil in povračil za primer, če niso
izpolnjene ravni kakovosti storitve iz pogodbe ali če se ponudnik neustrezno
odzove na varnostni incident, grožnjo ali ranljivosti, in
11.  
vrsti ukrepov v primeru incidentov v zvezi z varnostjo ali v primeru
groženj ali ranljivosti omrežja.
(2) Izvajalec storitev dostopa do interneta ali javno
dostopnih medosebnih komunikacijskih storitev mora poleg informacij iz
prejšnjega odstavka potrošniku zagotoviti tudi informacije o:
1.     
zakasnitvi (latenca), trepetanju (jitter) in izgubi paketov pri
storitvah dostopa do interneta,
2.     
času vzpostavljanja začetne povezave, verjetnosti napake in zakasnitvi
klicne signalizacije, v skladu s 199. členom tega zakona, če gre za javno
dostopne medosebne komunikacijske storitve in je izvajalec sklenil ustrezen
sporazum o ravni storitve z operaterjem omrežja,
3.     
morebitnih pogojih uporabe terminalske opreme, ki pa ne smejo posegati v
pravice končnih uporabnikov do uporabe terminalske opreme po lastni izbiri v
skladu s prvim odstavkom 3. člena Uredbe 2015/2120/EU, 
4.     
morebitnih plačilih, povezanih z uporabo terminalske opreme iz prejšnje
točke,
5.     
morebitnih posebnih cenovnih shemah znotraj ali izven pogodbe, pri čemer
morajo informacije vključevati podatke o vrsti storitve, o že vključenih
količinah v obračunsko obdobje (kot so MB, minute, sporočila) in o cenah
dodatnih količin,
6.     
možnosti prenosa neporabljenih količin iz prehodnega obračunskega obdobja
v naslednje, kadar je za določeno cenovno shemo taka možnost predvidena s
pogodbo,
7.     
ponujenih ukrepih za zagotavljanje preglednosti računov in spremljanja
porabe,
8.     
cenah uporabe storitev ali klicev na številke, za katere veljajo posebni
pogoji oblikovanja cen (npr. klici na premijske številke, storitve pošiljanja
zabavnih sporočil),
9.     
cenah posameznih elementov paketa, če gre za paketne storitve ali
pakete, ki vključujejo storitve in terminalsko opremo, in se posamezni elementi
paketa (npr. terminalska oprema) tržijo tudi posamično,
10.  
vsebini, pogojih in cenah poprodajnih storitev, vzdrževanja in storitev
pomoči uporabnikom,
11.  
možnostih in načinih pridobivanja najnovejših podatkov o vseh veljavnih
tarifah in stroških vzdrževanja,
12.  
pogojih prekinitve pogodbe o paketnih storitvah ali o prekinitvi pogodbe
za posamezne elemente, ki jih ta pogodba vključuje,
13.  
osebnih podatkih, ki se zberejo pred začetkom zagotavljanja storitve in
med njenim izvajanjem, pri čemer to ne posega v obveznosti, ki jih določa
13. člen Uredbe (EU) 2016/679 Evropskega parlamenta in Sveta z dne
27. aprila 2016 o varstvu posameznikov pri obdelavi osebnih podatkov in o
prostem pretoku takih podatkov ter o razveljavitvi Direktive 95/46/ES (UL L
št. 119 z dne 9. 5. 2016, str. 1),
14.  
izdelkih in storitvah, namenjenih končnim uporabnikom invalidom, in o
tem, kako se pridobijo najnovejše informacije glede tega, in
15.  
načinu uvedbe postopkov za reševanje sporov iz 283. in 284. člena
tega zakona.
(3) Izvajalec javno dostopnih medosebnih komunikacijskih
storitev na podlagi številke mora poleg informacij iz prejšnjih odstavkov
zagotoviti tudi informacije o:
1.     
morebitnih omejitvah dostopa do interventnih storitev ali do informacij
o lokaciji kličočega zaradi tehnične neizvedljivosti, če gre za javno dostopne
medosebne komunikacijske storitve na podlagi številke in te storitve omogočajo,
da se klici opravijo na številke iz načrta oštevilčenja iz 98. člena tega
zakona ali iz mednarodnega načrta oštevilčenja, in
2.     
pravici naročnika, da se odloči, ali bo svoje osebne podatke vključil v
imenik, in o vrstah teh podatkov, če gre za javno dostopne medosebne
komunikacijske storitve na podlagi številke.
(4) Izvajalec storitev dostopa do interneta mora poleg
informacij iz prvega in drugega odstavka tega člena zagotoviti tudi informacije
o vsebinah iz prvega odstavka 4. člena Uredbe 2015/2120/EU.
(5) Informacije iz prejšnjih odstavkov morajo biti
zagotovljene na jasen in razumljiv način in na trajnem nosilcu podatkov, kot je
opredeljen v zakonu, ki ureja varstvo potrošnikov, oziroma če posredovanje na
trajnem nosilcu podatkov ni izvedljivo, na način, ki omogoča, da lahko
naslovnik dokument s temi informacijami preprosto prenese k sebi, če je v
digitalni obliki. V tem primeru ga mora izvajalec storitev izrecno opozoriti,
da je ta dokument na voljo in da ga je treba prenesti k sebi za namene
dokumentacije, prihodnje uporabe in nespremenjene reprodukcije.
(6) Na zahtevo končnega uporabnika invalida mora izvajalec
storitev informacije zagotoviti v obliki, ki končnemu uporabniku invalidu omogoča
dostop do teh informacij, vključno z možnostjo strojnega branja.
(7) Določbe tega člena se uporabljajo tudi v primeru, ko se
pogodba sklepa s končnimi uporabniki, ki so mikrodružbe ali majhne družbe, kot
so opredeljene v zakonu, ki ureja gospodarske družbe, ali neprofitne
organizacije, kot so opredeljene v zakonu, ki ureja nevladne organizacije,
razen če so se ti izrecno odpovedali uporabi tega člena. Mikrodružbe in majhne
družbe izvajalcu storitev predložijo izpis iz evidence Agencije Republike
Slovenije za javnopravne evidence, iz katerega izhaja, da ustrezajo kriterijem
za mikrodružbe in majhne družbe iz zakona, ki ureja gospodarske družbe.
(8) Določbe tega člena se ne uporabljajo za sklepanje pogodb
o zagotavljanju storitev prenosa stroj-stroj.
187. člen
(povzetek pogodbe)
(1) Izvajalci javnih komunikacijskih storitev iz prejšnjega
člena morajo pred sklenitvijo pogodbe potrošniku brezplačno zagotoviti strnjen
in lahko berljiv povzetek pogodbe z glavnimi informacijami iz prvega do
četrtega odstavka prejšnjega člena. Povzetek pogodbe mora vsebovati najmanj
naslednje informacije:
1.     
ime in naslov ali firmo in sedež izvajalca storitev ter kontaktne
podatke za morebitne pritožbe,
2.     
glavne značilnosti posamezne ponujene storitve,
3.     
cene za aktivacijo elektronske komunikacijske storitve in znesek vseh
ponavljajočih se ali s potrošnjo povezanih pristojbin, kadar se storitev
opravlja za neposredno denarno plačilo,
4.     
čas veljavnosti naročniške pogodbe in pogoje za njeno podaljšanje ter
pogoje prekinitve naročniške pogodbe,
5.     
podatek o tem, v kolikšnem obsegu so izdelki in storitve oblikovani za
končne uporabnike invalide, in
6.     
za storitve dostopa do interneta povzetek informacij, zahtevanih v
skladu s točkama (d) in (e) iz prvega odstavka 4. člena Uredbe (EU)
št. 2015/2120.
(2) Izvajalci iz prejšnjega odstavka morajo uporabljati
predlogo povzetka pogodbe iz Izvedbene uredbe Komisije (EU) 2019/2243 z dne
17. decembra 2019 o določitvi predloge za povzetek pogodbe, ki jo morajo
uporabljati ponudniki javno dostopnih elektronskih komunikacijskih storitev v
skladu z Direktivo (EU) 2018/1972 Evropskega parlamenta in Sveta (UL L
št. 336 z dne 30. 12. 2019, str. 274).
(3) Če povzetka pogodbe iz prvega odstavka tega člena iz
objektivnih tehničnih razlogov ni mogoče zagotoviti pred sklenitvijo pogodbe,
ga izvajalec storitev potrošniku zagotovi brez nepotrebnega odlašanja. V takem
primeru pogodba začne veljati, ko potrošnik po prejemu povzetka pogodbe potrdi,
da soglaša s pogodbo.
(4) Določbe tega člena se uporabljajo tudi za sklepanje
pogodb na daljavo in pogodb, sklenjenih izven poslovnih prostorov.
(5) Določbe tega člena se uporabljajo tudi v primeru, ko se
pogodba sklepa s končnimi uporabniki, ki so mikrodružbe ali majhne družbe, kot
so opredeljene v zakonu, ki ureja gospodarske družbe, ali neprofitne
organizacije, razen če so se ti izrecno odpovedali uporabi tega člena.
Mikrodružbe in majhne družbe izvajalcu storitev predložijo izpis iz evidence
Agencije Republike Slovenije za javnopravne evidence, iz katerega izhaja, da
ustrezajo kriterijem za mikrodružbe in majhne družbe iz zakona, ki ureja
gospodarske družbe.
(6) Določbe tega člena se ne uporabljajo v primeru sklepanja
pogodb o zagotavljanju storitev prenosa stroj-stroj.
188. člen
(naročniška pogodba)
(1) Naročniška pogodba za javne komunikacijske storitve mora
v jasni in razumljivi obliki vsebovati najmanj podatke o pogodbenih strankah, o
storitvi in pogojih njenega izvajanja, njeni ceni in drugih morebitnih plačilih
ter o trajanju pogodbe. V primeru naročniške pogodbe, ki jo izvajalec storitev
sklepa s predplačnikom, podatki o pogodbenih strankah ne vključujejo podatkov o
predplačniku. 
(2) Informacije iz 186. člena tega zakona in povzetek
pogodbe iz prejšnjega člena postanejo sestavni del naročniške pogodbe. Njihova
vsebina se ne spreminja, razen če se pogodbeni stranki izrecno dogovorita
drugače.
189. člen
(paketne storitve)
(1) Če naročniška pogodba z naročnikom, ki je potrošnik, za
paket storitev ali paket storitev in terminalsko opremo vsebuje vsaj storitev
dostopa do interneta ali javno dostopno medosebno komunikacijsko storitev na
podlagi številke, se za vse elemente paketa uporabljajo določbe 187., 190.,
191., 192., 193., 194. člena in prvega do tretjega odstavka
197. člena tega zakona, smiselno vključno s tistimi, za katere sicer te
določbe ne bi veljale.
(2) Prejšnji odstavek se uporablja tudi za končne uporabnike,
ki so mikrodružbe ali majhne družbe, kot so opredeljene v zakonu, ki ureja
gospodarske družbe, ali neprofitne organizacije, razen če so se izrecno pisno
odpovedali uporabi vseh ali nekaterih od teh določb. Mikrodružbe in majhne
družbe izvajalcu storitev predložijo izpis iz evidence Agencije Republike
Slovenije za javnopravne evidence, iz katerega izhaja, da ustrezajo kriterijem
za mikrodružbe in majhne družbe iz zakona, ki ureja gospodarske družbe.
190. člen
(trajanje naročniške pogodbe in njena prekinitev)
(1) Končni uporabnik lahko sklene pogodbo z izvajalcem javnih
komunikacijskih storitev za določen čas ali za nedoločen čas.
(2) Naročniška pogodba za določen čas se lahko sklene tudi z
možnostjo samodejnega podaljšanja. Izvajalec storitev mora vsaj 30 dni, preden
se pogodba samodejno podaljša, naročnika na jasen način in na trajnem nosilcu
podatkov obvestiti o prenehanju pogodbene obveznosti in načinih odpovedi pogodbe.
Hkrati z obvestilom mu mora izvajalec storitev svetovati glede najboljših
cenovnih možnosti v zvezi s storitvami, ki jih ima naročene. Izvajalec storitev
končnim uporabnikom vsaj enkrat letno svetuje glede najboljših tarif.
(3) Če se pogodba sklene za določen čas z možnostjo
samodejnega podaljšanja, sme naročnik po samodejnem podaljšanju kadar koli
prekiniti pogodbo z enomesečnim odpovednim rokom in brez plačila kakršnih koli
stroškov. V času trajanja odpovednega roka mora naročnik izvajalcu plačati opravljene
storitve.
(4) Določbe tega člena se ne uporabljajo za naročniške
pogodbe o medosebnih komunikacijskih storitvah, neodvisnih od številke, in za
naročniške pogodbe o zagotavljanju storitev prenosa stroj-stroj.
191. člen
(obdobje vezave pri sklenitvi naročniške pogodbe)
(1) Naročniška pogodba z naročnikom, ki je potrošnik, ne sme
določati začetnega zavezujočega obdobja vezave, ki presega 24 mesecev.
(2) Razširitev naročniške pogodbe na dodatne storitve ali
terminalsko opremo, ki jih zagotavlja ali posreduje isti izvajalec storitev
dostopa do interneta ali javno dostopnih medosebnih komunikacijskih storitev na
podlagi številke, ne podaljša obdobja vezave prvotne pogodbe, razen če se je
potrošnik pri naročanju dodatnih storitev ali terminalske opreme s tem izrecno
strinjal.
(3) Ne glede na minimalno obdobje vezave pogoji in postopki
za prekinitev pogodbe ne smejo odvračati od zamenjave izvajalca storitev.
Potrošniku se pri prehajanju med naročniškimi paketi pri istem izvajalcu
storitev in pri prekinitvi naročniškega razmerja po poteku zavezujočega obdobja
vezave ne smejo zaračunati administrativni stroški.
(4) Prvi in drugi odstavek tega člena se ne uporabljata za
obdobje vezave pri sklepanju pogodbe na obroke, pri kateri se je potrošnik v
ločeni pogodbi zavezal k obročnim plačilom izključno za postavitev fizične
povezave, zlasti z zelo visokozmogljivimi omrežji. Izjema se ne uporablja za
terminalsko opremo ali opremo za dostop do interneta, kot so usmerjevalniki ali
modemi, ki je vključena v pogodbo na obroke.
(5) Določbe tega člena se uporabljajo tudi za naročnike, ki
so mikrodružbe ali majhne družbe, kot so opredeljene v zakonu, ki ureja
gospodarske družbe, in neprofitne organizacije, razen če so se uporabi določb
tega člena izrecno odpovedali. Mikrodružbe in majhne družbe izvajalcu storitev
predložijo izpis iz evidence Agencije Republike Slovenije za javnopravne
evidence, iz katerega izhaja, da ustrezajo kriterijem za mikrodružbe in majhne
družbe iz zakona, ki ureja gospodarske družbe.
(6) Določbe tega člena se ne uporabljajo za naročniške
pogodbe o medosebnih komunikacijskih storitvah, neodvisnih od številke, in za
naročniške pogodbe o zagotavljanju storitev prenosa stroj-stroj.
192. člen
(sprememba pogodbenih pogojev)
(1) O vsaki enostranski spremembi pogojev, določenih v
naročniški pogodbi, mora izvajalec storitev obvestiti naročnike najmanj 30 dni
pred predlagano uveljavitvijo sprememb. Pri tem morajo biti naročniki
obveščeni, da imajo pravico v roku 60 dni od prejema obvestila odstopiti od
naročniške pogodbe na način iz tretjega odstavka tega člena, če se s
predlaganimi spremembami ne strinjajo. Izvajalec storitev mora obvestilo podati
na jasen in razumljiv način na trajnem nosilcu podatkov. Agencija lahko s
splošnim aktom predpiše obliko in način objave obvestila.
(2) Naročnik nima pravice odstopa od pogodbe iz prejšnjega
odstavka, če je predlagana sprememba:
-       
izključno v korist končnega uporabnika ali
-       
zgolj administrativne narave in nima negativnih posledic za končnega
uporabnika ali
-       
je potrebna zaradi uskladitve s tem zakonom oziroma na njegovi podlagi
sprejetimi predpisi, drugimi predpisi in predpisi EU, ki se uporabljajo
neposredno.
(3) Če naročnik izkoristi možnost odstopa od pogodbe, mu ni
treba plačati kakršnih koli dodatnih stroškov (na primer stroškov prekinitve
naročniškega razmerja oziroma drugih administrativnih stroškov, pogodbenih
kazni, zneskov prejetih ugodnosti ali drugih dogovorjenih nadomestil).
(4) Določbe prejšnjega odstavka ne vplivajo in ne posegajo v
zapadle in neplačane obveznosti naročnikov.
(5) Ne glede na določbo tretjega odstavka tega člena naročnik
plača nadomestilo za terminalsko opremo, ki jo je prejel po akcijski ceni in jo
obdrži. Izvajalec storitev najkasneje ob plačilu sorazmernega dela vrednosti
terminalske opreme odpravi morebitne ovire za uporabo terminalske opreme v
drugem omrežju. Naročnik se lahko odloči, da bo izvajalcu storitev vrnil
terminalsko opremo v stanju, v kakršnem mu je bila izročena, ob upoštevanju
njene normalne rabe, in plačal uporabnino za čas uporabe terminalske opreme,
izvajalec storitev pa mu bo vrnil kupnino. Naročniku, ki želi izkoristiti
odstopno upravičenje, lahko izvajalec storitev v zameno ponudi, da ohrani
naročniško razmerje v veljavi pod pogoji, določenimi v obstoječi naročniški
pogodbi.
(6) Kadar končni uporabnik obdrži terminalsko opremo v
paketu, ki velja ob sklenitvi pogodbe, nadomestilo iz prejšnjega odstavka ne
sme presegati njene vrednosti po načelu časovne porazdelitve, izračunane na
podlagi vrednosti ob sklenitvi pogodbe, ali preostalega dela plačil za storitev
do izteka vezave, odvisno od tega, kateri znesek je nižji. Agencija s splošnim
aktom lahko uredi metodologijo izračuna sorazmernega dela vrednosti prejete
terminalske opreme.
(7) Določbe tega člena se ne uporabljajo za izvajalce medosebnih
komunikacijskih storitev, neodvisnih od številke.
(8) V primeru pogodb o zagotavljanju storitev prenosa
stroj-stroj se določbe tega člena uporabljajo za potrošnike, mikrodružbe in
majhne družbe, kot so opredeljene v zakonu, ki ureja gospodarske družbe, in
neprofitne organizacije. Mikrodružbe in majhne družbe izvajalcu storitev
predložijo izpis iz evidence Agencije Republike Slovenije za javnopravne
evidence, iz katerega izhaja, da ustrezajo kriterijem za mikrodružbe in majhne
družbe iz zakona, ki ureja gospodarske družbe.
193. člen
(nedelovanje ali slabše delovanje storitev)
(1) Če prihaja do stalnega ali pogosto ponavljajočega se
znatnega razhajanja med dejanskim izvajanjem elektronske komunikacijske
storitve, ki ni storitev dostopa do interneta ali medosebna komunikacijska
storitev, neodvisna od številke, ter ravni kakovosti, navedeni v pogodbi,
naročnik, ki je potrošnik, obvesti izvajalca storitev o razhajanju. Če
izvajalec v 15 dneh razhajanja med dejanskim izvajanjem in ravni
kakovosti, navedeni v pogodbi, ne odpravi, ima potrošnik pravico odstopiti od
pogodbe pod pogoji iz tretjega do petega odstavka prejšnjega člena.
(2) Če je naročniška pogodba sklenjena za paket storitev iz
189. člena tega zakona, se določba prejšnjega odstavka uporablja tudi
glede preostalih elementov paketa.
194. člen
(zamenjava izvajalca storitev dostopa do interneta)
(1) Izvajalci storitev dostopa do interneta morajo svoje
naročnike seznaniti z ustreznimi informacijami o zamenjavi izvajalca storitve
dostopa do interneta, vključno z informacijami o nadomestilih za primer zamude
ali zlorabe. Izvajalec mora svojemu naročniku posredovati konkretne informacije
o zamenjavi takoj, ko ga ta seznani s svojo namero, da bo prešel k drugemu
izvajalcu storitev dostopa do interneta.
(2) Prenosni izvajalec mora ves čas postopka zamenjave
zagotoviti neprekinjenost storitve, razen če dokaže, da to s tehničnega vidika
ni izvedljivo. Breme dokazovanja tehnične neizvedljivosti je na strani
prenosnega izvajalca. Dokler sprejemni izvajalec naročniku ne omogoči začetka
delovanja storitev, mora prenosni izvajalec svojo storitev naročniku še naprej
zagotavljati pod enakimi pogoji.
(3) Sprejemni izvajalec zagotovi, da se storitev dostopa do
interneta začne izvajati v najkrajšem možnem času na datum in v časovnem
okviru, kot je izrecno dogovorjen s končnim uporabnikom.
(4) Prekinitev delovanja storitve med postopkom zamenjave ne
sme biti daljša od enega delovnega dne.
195. člen
(prenosljivost številk)
(1) Končnim uporabnikom morajo izvajalci storitev, ki
temeljijo na številkah iz načrta telefonskega oštevilčenja iz 98. člena
tega zakona, omogočiti, da lahko pri zamenjavi izvajalca storitev ohranijo
svoje številke v naslednjih primerih:
1.     
pri geografskih številkah na točno določeni lokaciji,
2.     
pri negeografskih številkah na vsaki lokaciji.
(2) Ne glede na določbo prejšnjega odstavka izvajalcu ni
treba zagotoviti prenosa številke iz omrežja, ki zagotavlja storitve na fiksni
lokaciji, v mobilno omrežje ali v obratni smeri.
(3) O datumu izvedbe prenosa številke se končni uporabnik in
sprejemni izvajalec izrecno dogovorita. Številka mora biti v omrežju
sprejemnega izvajalca aktivirana v enem delovnem dnevu od dogovorjenega datuma.
(4) Prenosni izvajalec mora vse do aktivacije številke v
omrežju sprejemnega izvajalca še naprej zagotavljati storitve pod enakimi
pogoji. Prekinitev delovanja storitev ne sme biti daljša od enega delovnega
dne.
(5) Če postopek prenosa številke ni uspešen, prenosni
izvajalec ponovno aktivira številko in povezane storitve končnega uporabnika,
dokler prenos ni uspešno izveden.
(6) Zagotavljanje prenosljivosti številk je strošek
izvajalcev storitev. Cene, ki si jih v zvezi s prenosljivostjo številk med
seboj zaračunavajo izvajalci storitev, morajo biti stroškovno naravnane. Pri
postopku prenosa številke se uporabniku ne zaračunajo nobeni neposredni
stroški.
(7) Končni uporabnik lahko prenese številko na drugega
izvajalca po določbah tega člena tudi po odpovedi naročniške pogodbe, in sicer
v roku najmanj enega meseca od dneva, ko je odpoved začela učinkovati, razen če
se je tej pravici odpovedal.
(8) Operater mora do 15. januarja v tekočem letu
agenciji poslati izpis skupnega števila vseh številk po vrstah in blokih, ki so
bile prenesene k drugim operaterjem oziroma prenesene k njemu, in sicer s stanjem
na dan 31. decembra preteklega leta, kot ga je pridobil od upravljavca
centralne zbirke podatkov prenesenih številk. Za pošiljanje podatkov o
prenesenih številkah agenciji lahko operater pooblasti tudi upravljavca
centralne zbirke podatkov prenesenih številk.
196. člen
(postopek zamenjave izvajalca storitev dostopa do interneta
oziroma prenosa številke)
(1) Končni uporabnik zamenjavo izvajalca dostopa do interneta
oziroma prenos številke sproži pri sprejemnem izvajalcu. Prenosni izvajalec
mora s sprejemnim izvajalcem sodelovati v dobri veri in ne sme ovirati postopka
zamenjave oziroma prenosa. Izvajalca ne smeta povzročati zamud v postopku
zamenjave in prenosa, ne smeta zlorabljati postopka in prenesti številk ali
zamenjati končnih uporabnikov brez njihovega izrecnega soglasja.
(2) Po uspešno izvedenem postopku zamenjave izvajalca
storitev dostopa do interneta se pogodba med naročnikom in prenosnim izvajalcem
storitev dostopa do interneta samodejno šteje za razvezano.
(3) Po uspešno izvedenem prenosu številke se pogodba med
naročnikom in prenosnim izvajalcem glede storitev, ki temeljijo na številkah,
in načrta telefonskega oštevilčenja samodejno šteje za razvezano. Glede
morebitnih preostalih storitev se pogodba šteje za razvezano le, če je naročnik
to izrecno zahteval.
(4) Izvajalec, ki ne spoštuje obveznosti iz 194. do
196. člena tega zakona ter v primeru zamud in zlorab pri postopku
zamenjave, in če se storitev ne opravi v dogovorjenem roku oziroma na
dogovorjeni datum, mora končnemu uporabniku izplačati ustrezno nadomestilo.
(5) Naročnik, ki je potrošnik, lahko v primeru predplačniških
storitev od prenosnega izvajalca ob predložitvi ustreznega dokazila, iz
katerega izhaja povezava z določeno številko, zahteva povračilo morebitnega
preostalega dobroimetja. Prenosni izvajalec sme v zvezi z izplačilom zaračunati
administrativne stroške le pod pogojem, da so bili ti vnaprej dogovorjeni s
pogodbo. Pri tem višina teh stroškov ne sme presegati dejanskih stroškov, ki
jih ima prenosni izvajalec z izplačilom dobroimetja.
(6) Agencija s splošnim aktom podrobneje uredi način
zamenjave in prenosa, višino oziroma način izračuna nadomestil ter tehnične in
druge zahteve za izpolnjevanje določb 194. do 196. člena tega zakona, s
čimer zagotovi učinkovitost in enostavnost postopka zamenjave in prenosa.
Navedeno vključuje zahtevo, kadar je to tehnično izvedljivo, da se prenos
izvede na daljavo, razen če končni uporabnik zahteva drugače. Agencija s
splošnim aktom določi tudi ukrepe za zagotovitev obveščenosti in zaščite končnih
uporabnikov v postopku zamenjave oziroma prenosa.
197. člen
(preglednost in objava informacij)
(1) Agencija in organi, pristojni za nadzor nad delovanjem
trga, spodbujajo izvajalce storitev dostopa do interneta in javno dostopnih
medosebnih komunikacijskih storitev, da objavljajo pregledne, primerljive,
ustrezne informacije o veljavnih cenah in tarifah, o vseh plačilih, povezanih s
prekinitvijo pogodbe, ter o splošnih pogojih dostopa do javno dostopnih
elektronskih komunikacijskih storitev in uporabe teh storitev za končne
uporabnike. Take informacije morajo biti objavljene v jasni in razumljivi
obliki in se morajo posodabljati. 
(2) Agencija zagotovi, da so objavljene naslednje informacije
o izvajalcih storitev dostopa do interneta ali javno dostopnih medosebnih
komunikacijskih storitev:
1.     
ime ali firma in naslov ali sedež ponudnika,
2.     
opis ponujenih storitev:
a)   
obseg ponujenih storitev in glavne značilnosti posamezne ponujene
storitve, vključno z minimalnimi ravnmi kakovosti storitve, kadar se nudi, in
omejitvami, ki jih naloži izvajalec za uporabo zagotovljene terminalske opreme,
b)   
tarife z navedbo ponujenih storitev, vključno z informacijami o
komunikacijskem obsegu (kot so omejitve porabe podatkov, število minut klicev,
število sporočil) posebnih tarifnih shem in z veljavnimi tarifami za dodatne
komunikacijske enote, številke ali storitve, za katere veljajo posebni cenovni
pogoji, z dajatvami za dostop in vzdrževanje, z vrstami dajatev za uporabo,
posebnimi in ciljnimi tarifnimi shemami in tudi z vsemi dodatnimi dajatvami ter
stroški, povezanimi s terminalsko opremo,
c)   
ponujene poprodajne storitve, storitve vzdrževanja in pomoči potrošnikom
ter njihovi kontaktni podatki,
č)   splošni pogodbeni pogoji, vključno s
časovno veljavnostjo naročniške pogodbe, pristojbinami zaradi predčasne
prekinitve pogodbe, pravicami v zvezi s prekinitvijo paketnih ponudb ali
njihovih elementov in postopkom ter neposrednimi dajatvami v zvezi s
prenosljivostjo številk in drugih elementov oštevilčenja, če je to primerno,
d)   
podrobnosti o izdelkih in storitvah, vključno s funkcijami, praksami,
politikami in postopki ter spremembami pri opravljanju storitev, ki so
oblikovane posebej za končne uporabnike invalide,
e)   
v primeru ponudnikov medosebnih komunikacijskih storitev na podlagi
številke informacije o dostopu do interventnih storitev in informacije o
lokaciji kličočega ali vsakršne omejitve slednjih,
f)    
v primeru ponudnikov medosebnih komunikacijskih storitev, neodvisnih od
številke, informacije o tem, v kolikšni meri se zagotavlja dostop do interventnih
storitev, in
3.     
mehanizmi reševanja sporov, vključno s tistimi, ki jih je razvil
operater.
(3) Agencija s splošnim aktom predpiše, katere informacije iz
prejšnjega odstavka morajo izvajalci storitev dostopa do interneta ali javno
dostopnih medosebnih komunikacijskih storitev zagotavljati sami. Agencija lahko
predpiše tudi dodatne zahteve glede oblike in načina objave informacij.
(4) Informacije morajo biti zagotovljene na način in v
obliki, ki končnemu uporabniku invalidu omogoča dostop do teh informacij,
vključno z možnostjo strojnega branja.
(5) Končni uporabniki morajo imeti možnost brezplačnega
dostopa do neodvisnega orodja za primerjavo, s katerim lahko primerjajo in
ocenjujejo prednosti različnih izvajalcev storitev dostopa do interneta in
javno dostopnih medosebnih komunikacijskih storitev na podlagi številke in,
kadar je ustrezno, tudi številčno neodvisne javno dostopne medosebne
komunikacijske storitve. Objavljeni podatki morajo biti nepristranski in morajo
na enem mestu omogočati najmanj primerjavo cen, tarif in parametrov kakovosti
iz 199. člena tega zakona.
(6) Orodje za primerjavo iz prejšnjega odstavka mora
izpolnjevati naslednja merila:
1.     
biti mora operativno neodvisno od izvajalcev storitev,
2.     
jasno morata biti navedena lastnik in upravljavec orodja,
3.     
jasno morajo biti določena objektivna merila za primerjavo,
4.     
uporabljen mora biti preprost in nedvoumen jezik,
5.     
zagotovljene morajo biti točne in posodobljene informacije s časovno
določitvijo zadnje posodobitve,
6.     
vsem izvajalcem mora omogočati, da so na voljo informacije o njihovih
storitvah,
7.     
zajemati mora širok nabor ponudb, ki pokrivajo znaten del trga; kadar
informacije ne zagotavljajo popolnega pregleda nad trgom, je treba pred
prikazom rezultatov to jasno navesti,
8.     
zagotavljati mora učinkovit postopek za prijavo napačnih informacij in
9.     
omogočati mora primerjavo cen, tarif in kakovosti opravljanja storitev
med ponudbami, ki so na voljo potrošnikom.
(7) Agencija na zahtevo ponudnika orodja za primerjavo potrdi
skladnost orodja z merili iz prejšnjega odstavka.
(8) Izvajalci storitev dostopa do interneta ali javno
dostopnih medosebnih komunikacijskih storitev morajo na zahtevo omogočiti
dostop do informacij, ki jih v skladu s tem členom objavljajo v odprtih oblikah
zapisov, da se omogoči brezplačna uporaba informacij za namen priprave orodij
za primerjavo.
(9) Če na trgu ni nobenega orodja za primerjavo, ki bi
izpolnjeval merila iz šestega odstavka tega člena, takšno orodje zagotovi
agencija. Izvajalci storitev dostopa do interneta in medosebnih komunikacijskih
storitev morajo agenciji zagotoviti informacije, ki jih potrebuje za pripravo
in vzdrževanje orodja.
(10) Agencija operaterje spodbuja tudi k samoregulativnim
oziroma koregulativnim ukrepom, kot je na primer sklepanje prostovoljnih
kodeksov ravnanja.
198. člen
(spremljanje in nadzor porabe storitev)
(1) Izvajalec storitev dostopa do interneta in javno
dostopnih medosebnih komunikacijskih storitev mora naročniku, ki je potrošnik,
zagotoviti možnosti za spremljanje in nadzor porabe storitev, če naročnik za te
storitve plačuje na podlagi dejanske časovne ali količinske porabe. Izvajalec v
ta namen naročnika brezplačno obvesti pred dosegom količinske oziroma finančne
meje, ki jo določi agencija s splošnim aktom, in ob njenem dosegu. Izvajalec
mora zagotoviti tudi, da lahko naročnik možnost obveščanja kadar koli izklopi.
(2) Izvajalec mora pred sklenitvijo naročniške pogodbe in ves
čas trajanja naročniškega razmerja svojim naročnikom redno zagotavljati jasne
in razumljive informacije o možnostih iz prejšnjega odstavka.
(3) Agencija s splošnim aktom iz prvega odstavka tega člena
podrobneje uredi način izvajanja tega člena. Z namenom zagotavljanja
učinkovitega varstva končnih uporabnikov lahko agencija s splošnim aktom
predpiše tudi zagotavljanje informacij o ravni porabe v zvezi s premijskimi
storitvami in drugimi storitvami, za katere veljajo posebni pogoji oblikovanja
cen.
(4) Določbe tega člena se uporabljajo tudi za naročnike, ki
so mikrodružbe ali majhne družbe, kot so opredeljene v zakonu, ki ureja gospodarske
družbe, in neprofitne organizacije, razen če se uporabi teh določb niso izrecno
odpovedali. Mikrodružbe in majhne družbe izvajalcu storitev predložijo izpis iz
evidence Agencije Republike Slovenije za javnopravne evidence, iz katerega
izhaja, da ustrezajo kriterijem za mikrodružbe in majhne družbe iz zakona, ki
ureja gospodarske družbe.
199. člen
(kakovost javnih komunikacijskih storitev)
(1) Agencija lahko s splošnim aktom predpiše, da morajo
izvajalci storitev dostopa do interneta in javno dostopnih medosebnih
komunikacijskih storitev, ki nadzorujejo vsaj nekatere elemente omrežja,
objaviti primerljive, celovite, zanesljive, uporabniku prijazne informacije o
kakovosti svojih storitev, ki jih redno posodabljajo. Na enak način se morajo
zagotavljati tudi informacije o ukrepih za zagotovitev enakovrednosti pri
dostopu za končne uporabnike invalide. Agencija lahko predpiše, da morajo
izvajalci javno dostopnih medosebnih komunikacijskih storitev obvestiti
potrošnika, če je kakovost storitev, ki jih zagotavljajo, odvisna od zunanjih
dejavnikov, kot je nadzor prenosa signalov ali omrežna povezljivost.
(2) Izvajalci javno dostopnih medosebnih komunikacijskih
storitev pred objavo informacije na njihovo zahtevo predložijo tudi agenciji in
drugim pristojnim organom.
(3) Agencija s splošnim aktom podrobneje uredi izvajanje tega
člena, zlasti določi parametre kakovosti storitev, ki jih je treba meriti, in
ustrezne metode merjenja ter vsebino, obliko in način objave informacij,
vključno z morebitnimi mehanizmi za potrjevanje kakovosti. Pri tem v največji
možni meri upošteva smernice BEREC. 
(4) Agencija s splošnim aktom predpiše način določanja
nadomestil, ki jih izvajalci iz prvega odstavka tega člena povrnejo svojim
končnim uporabnikom ob nedelovanju ali slabši kakovosti delovanja javnih
komunikacijskih storitev.
(5) Agencija pri izvajanju tega člena sodeluje z organom,
pristojnim za nadzor na trgu.
200. člen
(komunikacije v sili)
(1) Izvajalec javno dostopnih medosebnih komunikacijskih
storitev na podlagi številke, ki omogoča opravljanje notranjih klicev na
številko ali številke iz načrta oštevilčenja iz 98. člena tega zakona ali
mednarodnega načrta oštevilčenja, mora zagotoviti, da imajo končni uporabniki
teh storitev vključno z uporabniki javnih telefonskih govorilnic brezplačno in
brez uporabe plačilnih sredstev možnost dostopa do interventnih storitev na
številkah za komunikacije v sili prek komunikacije v sili na najprimernejši
center za sprejem komunikacije v sili.
(2) Ministrstvo lahko s svojimi ukrepi spodbuja dostop do
interventnih storitev tudi iz elektronskih komunikacijskih omrežij, ki niso
javna komunikacijska omrežja, vendar omogočajo klice v javna komunikacijska
omrežja. Ukrepi veljajo zlasti za primere, ko fizične ali pravne osebe, ki
nadzirajo oziroma upravljajo to omrežje, ne zagotavljajo alternativnega in
enostavnega dostopa do interventnih storitev.
(3) Izvajalec javno dostopnih medosebnih komunikacijskih
storitev na podlagi številke mora uporabnikom invalidom omogočiti komunikacijo
v sili z uporabo govornih in znakovnih jezikov ter drugih oblik negovorjenih
jezikov. Izvajalec zagotavlja tovrstno komunikacijo v sili na način in v
obsegu, kot je to tehnično mogoče. Če izvajalec zatrjuje, da ne more
zagotavljati obveznosti v skladu s prejšnjima stavkoma, nosi breme dokazovanja
tehnične nezmožnosti zagotavljanja tovrstne komunikacije v sili.
(4) Izvajalec javno dostopnih medosebnih komunikacijskih
storitev na podlagi številke mora brezplačno zagotoviti prenos komunikacije v
sili centru za sprejem komunikacije v sili vključno z vso potrebno
komunikacijsko opremo do omrežne priključne točke centra. Zaradi zagotavljanja
neprekinjenega delovanja prenosa komunikacije v sili izvajalec do centrov
zagotovi tudi brezplačne nadomestne poti, vključno z opremo oziroma na način,
da organu ni treba izvesti programske ali strojne nadgradnje. Nadomestne poti
morajo omogočati vsaj enake kapacitete (število istočasnih zvez), enako raven
varnosti in kakovost klica ter primerljivo zanesljivost in razpoložljivost, kot
jo zagotavlja primarna komunikacijska povezava. Izvajalec nosi breme
dokazovanja obsega tehnične nezmožnosti. Za prenos in zaključevanje
komunikacije v sili operaterji lahko dogovorijo skupne prenosne poti, vključno
z nadomestnimi potmi.
(5) Izvajalec javno dostopnih medosebnih komunikacijskih
storitev na podlagi številke mora ob vsaki komunikaciji na enotno evropsko
telefonsko številko za klice v sili 112, številko policije 113 in enotno
evropsko telefonsko številko za prijavo pogrešanih otrok 116 000 najprimernejšemu
centru za sprejem komunikacije v sili takoj in brezplačno posredovati
informacije o številki in lokaciji kličočega. Informacije vključujejo
informacije iz omrežja iz podatkovnih zbirk ter, če so na voljo, informacije o
lokaciji kličočega, pridobljene z mobilnih naprav. Izvajalec posreduje vse
podatke v obsegu, kot je to tehnično mogoče. Izvajalec nosi breme dokazovanja
obsega tehnične nezmožnosti.
(6) Zaradi zagotavljanja čim bolj natančne lokacije
kličočega, še zlasti za kličoče iz večstanovanjskih stavb, se šteje kot
informacija o lokaciji kličočega iz prejšnjega odstavka, če izvajalec razpolaga
s temi informacijami, tudi:
1.     
za fizične osebe: osebno ime in naslov naročnika fiksnega priključka
oziroma naročnika mobilne storitve, vključno s številko dela stavbe,
2.     
za pravne osebe: firma in naslov naročnika fiksnega priključka, vključno
s številko dela stavbe.
(7) Izvajalec javno dostopnih medosebnih komunikacijskih
storitev na podlagi številke mora v mobilnih prizemnih omrežjih brezplačno
zagotoviti prenos govornega klica in standardizirani minimalni sklop podatkov
sistema klica v sili iz vozil (eKlic) najprimernejšemu centru za centru za
obveščanje, ki ga obravnava. Za zagotavljanje te obveznosti morajo ustrezno
nadgraditi svoje omrežje, da prepozna klic v sili iz vozil (eKlic) in ga
posreduje centru za obveščanje, ki ga obravnava.
(8) Izvajalec javno dostopnih medosebnih komunikacijskih
storitev na podlagi številke mora obveščati svoje uporabnike o obstoju in
uporabi številk za komunikacijo v sili ter tudi o načinih zagotavljanja
dostopnosti, in sicer z objavo na svojih spletnih straneh in v imeniku na
vidnem mestu. Obvestilo mora vsebovati opozorilo, da se klici na številke za
komunikacijo v sili snemajo, in informacijo o naboru podatkov, do katerih so
organi, ki obravnavajo komunikacije v sili, upravičeni v skladu s predpisi, ki
urejajo varstvo osebnih podatkov. Svoje naročnike mora ob vstopu v omrežje
druge države članice EU obvestiti o obstoju in uporabi enotne evropske številke
za klic v sili 112 ter o elementih dostopnosti s SMS-sporočilom. Ob predhodnem
dogovoru z operaterjem gostujočega uporabnika gostujočega uporabnika ob vstopu
v svoje omrežje obvesti o obstoju in uporabi številke za klic v sili 112 s
SMS-sporočilom, če je to tehnično mogoče. Vsebino obvestila določi organ,
pristojen za obravnavo komunikacije v sili na enotno evropsko številko za klic
v sili 112. Obvestila se morajo zagotoviti v obliki, ki je dostopna končnim
uporabnikom invalidom z različnimi oblikami oviranosti.
(9) Ne glede na določbo prvega odstavka 222. člena tega
zakona operaterji za odhodne klice z enotne evropske telefonske številke za
klice v sili 112, številke policije 113 in enotne evropske telefonske številke
za prijavo pogrešanih otrok 116 000, kolikor je to tehnično mogoče, omogočijo
enoznačno prikazovanje odhodnega klica v obliki trimestne številke klica 112,
113 ali 116 000. Operaterji nosijo breme dokazovanja tehnične nezmožnosti.
(10) Ne glede na določbo desetega odstavka 214. člena
tega zakona pri klicu na številko za komunikacijo v sili kličočega o snemanju
pogovora ob samem klicu ni treba obvestiti.
(11) Agencija v soglasju z ministrom, pristojnim za zaščito
in reševanje, in ministrom, pristojnim za notranje zadeve, s splošnim aktom
predpiše kakovost storitve za enotno evropsko telefonsko številko za klice v
sili 112, številko policije 113 in enotno evropsko telefonsko številko za
prijavo pogrešanih otrok 116 000, tako da zlasti določi parametre kakovosti,
njihove mejne vrednosti in metode merjenja teh parametrov ter merila za
zagotavljanje točnih in zanesljivih podatkov o lokaciji kličočega.
(12) Zloraba komunikacije v sili je prepovedana. Komunikacijo
v sili zlorabi, kdor kljub opozorilu centra za sprejem komunikacije v sili, da
zlorablja komunikacijo v sili, najmanj trikrat v enem dnevu kliče številko za
komunikacijo v sili.
201. člen
(javno obveščanje in alarmiranje)
(1) Izvajalec javno dostopnih mobilnih medosebnih
komunikacijskih storitev na podlagi številke mora proti plačilu vzpostaviti in
zagotavljati sistem, da lahko na zahtevo organa, pristojnega za zaščito in
reševanje, v primeru aktualnih ali bližajočih se naravnih in drugih nesreč prek
javnega mobilnega omrežja omogoči obveščanje in alarmiranje končnih
uporabnikov, ki so na območju, ki ga tak organ določi.
(2) Izvajalec iz prejšnjega odstavka mora zaradi
preprečevanja negativnih posledic za zdravje oziroma premoženje posameznikov
organu, pristojnemu za zaščito in reševanje, na njegovo zahtevo proti plačilu
vzpostaviti in zagotavljati sistem za posredovanje informacij o številu
uporabnikov mobilnih telefonov, ki so na območju iz prejšnjega odstavka, če je
to tehnično mogoče. Izvajalec nosi breme dokazovanja tehnične nezmožnosti.
(3) Vlada z uredbo podrobneje uredi izvajanje tega člena,
vključno z njegovim financiranjem oziroma sofinanciranjem. 
202. člen
(ukrepi za uporabnike invalide)
(1) Vlada lahko, če oceni, da je to potrebno, z uredbo določi
zahteve, ki jih morajo izpolnjevati izvajalci javno dostopnih elektronskih
komunikacijskih storitev, da se končnim uporabnikom invalidom zagotovita dostop
do elektronskih komunikacijskih storitev, vključno z zadevnimi pogodbenimi
informacijami, zagotovljenimi v skladu s 186. členom tega zakona, ki je
enakovreden dostopu večine končnih uporabnikov, in možnost, da izbirajo med
izvajalci in storitvami, ki so na voljo večini končnih uporabnikov.
(2) Republika Slovenija v skladu z zakonom, ki ureja medije,
posebej podpira ustvarjanje in razširjanje programskih vsebin, namenjenih
slepim in gluhim ter gluhoslepim v njim prilagojenih tehnikah, ter razvoj
ustrezne tehnične infrastrukture.
(3) Ministrstvo, pristojno za urejanje pogojev in zahtev za
dajanje proizvodov na trg, s svojimi ukrepi spodbuja k zagotavljanju
razpoložljivosti ustrezne terminalske opreme, ki končnim uporabnikom invalidom
nudi potrebne storitve in funkcije.
203. člen
(medobratovalnost digitalne televizijske opreme)
(1) Ministrstvo spodbuja ponudnike digitalnih televizijskih
storitev, naj, kadar je to ustrezno, omogočijo medobratovalnost digitalne
televizijske opreme, ki jo zagotovijo končnim uporabnikom svojih storitev.
(2) Končni uporabnik po izteku pogodbe s ponudnikom
digitalnih televizijskih storitev digitalno televizijsko opremo lahko vrne
ponudniku, razen če je oprema popolnoma medobratovalna z digitalnimi televizijskimi
storitvami drugih ponudnikov. Ponudnik digitalnih televizijskih storitev nosi
breme dokazovanja medobratovalnosti. Postopek za vrnitev opreme mora biti za
končnega uporabnika preprost in brezplačen.
(3) Agencija s splošnim aktom predpiše zahteve za medsebojno
delovanje digitalnih interaktivnih televizijskih storitev in digitalne
televizijske opreme, ki jo uporabljajo potrošniki.
204. člen
(radijska in terminalska oprema)
(1) Uporabniki na javno komunikacijsko omrežje ne smejo
priključiti radijske ali terminalske opreme, ki ne ustreza zahtevam iz
predpisov, ki urejajo radijsko opremo, iz predpisov o elektromagnetni
združljivosti in predpisov o nizkonapetostni električni opremi.
(2) Operaterji ne smejo zavrniti razumne zahteve za
priključitev uporabnikove radijske ali terminalske opreme, ki ustreza zahtevam
iz predpisov, ki urejajo radijsko opremo, iz predpisov o elektromagnetni
združljivosti in predpisov o nizkonapetostni električni opremi.
205. člen
(imeniki in imeniška služba)
(1) Naročniki javno dostopnih medosebnih komunikacijskih
storitev na podlagi številke imajo pravico do vpisa v univerzalni imenik iz
167. člena tega zakona.
(2) Naročniki iz prejšnjega odstavka, ki želijo biti vpisani
v univerzalni imenik, imajo pravico, da so njihove informacije na voljo
ponudnikom imeniških storitev oziroma imenikov.
(3) Izvajalci medosebnih komunikacijskih storitev končnim
uporabnikom ne smejo preprečiti dostopa prek klica ali kratkega sporočila do
ustreznih imeniških služb v drugih državah članicah EU.
(4) Izvajalci medosebnih komunikacijskih storitev na podlagi
številke, ki končnim uporabnikom dodeljujejo številke iz načrta oštevilčenja,
morajo izpolniti vse razumne zahteve, da za zagotavljanje javno dostopnih
imeniških storitev in imenikov, vključno z univerzalno imeniško službo in
univerzalnim imenikom, dajo ponudnikom imeniških storitev oziroma imenikov na
voljo ustrezne informacije v dogovorjeni obliki in pod pravičnimi,
objektivnimi, stroškovno naravnanimi in nediskriminacijskimi pogoji. V primeru spora
med izvajalci medosebnih komunikacijskih storitev na podlagi številke in
ponudniki imeniških storitev oziroma imenikov odloči agencija na podlagi 282.
in 283. člena tega zakona.
(5) Agencija lahko operaterjem, ki nadzorujejo dostop do
končnih uporabnikov, z odločbo naloži obveznosti in pogoje v zvezi z
zagotavljanjem imeniških storitev v skladu s postopkom iz 130. člena tega
zakona.
206. člen
(dodatne zmogljivosti in obveznosti)
Če agencija na podlagi posvetovanja z zainteresirano
javnostjo ugotovi, da na celotnem ozemlju Republike Slovenije ali na njegovem
delu ni zadostnega zagotavljanja spodaj naštetih zmogljivosti oziroma
upoštevanja obveznosti, lahko s splošnim aktom predpiše, da morajo izvajalci,
ki zagotavljajo storitve dostopa do interneta ali javno dostopne medosebne
komunikacijske storitve na podlagi številke:
1.     
če je to tehnično izvedljivo, omogočiti prikaz identitete kličočega
priključka in zagotoviti podatke in signale, da omogočijo identifikacijo
kličočega in tonsko izbiranje pri klicih v druge države članice EU,
2.     
če je to tehnično izvedljivo, po prekinitvi pogodbe o dostopu do
interneta na zahtevo uporabnika brezplačno omogočiti dostop do elektronske
pošte, prejete na elektronski naslov ali naslove izvajalca, v obdobju, ki ga
določi agencija kot primernega za preusmeritev elektronske pošte, ali pa v tem
obdobju preusmeriti elektronsko pošto, poslano na ta naslov ali naslove, na
novi elektronski naslov ali naslove, ki jih navede končni uporabnik,
3.     
omogočiti vse ali le nekatere izmed možnosti za nadzor stroškov iz
176. člena tega zakona, vključno z možnostmi za nadzor stroškov za
podatkovne storitve,
4.     
upoštevati obveznosti iz 178. člena tega zakona.
207. člen
(razčlenjeni račun)
(1) Vsi naročniki storitev dostopa do interneta ali
medosebnih komunikacijskih storitev na podlagi številke imajo pravico najmanj
do nerazčlenjenega računa, ki ga izvajalec storitev naročniku pošlje na način
iz šestega odstavka 177. člena tega zakona.
(2) Če izvajalci storitev iz prejšnjega odstavka v skladu s
svojimi splošnimi pogoji oziroma v skladu s splošnim aktom iz prejšnjega člena
nudijo storitev razčlenjenega računa, se zanje smiselno uporabljajo določbe
176. člena tega zakona.
(3) Vse razčlenitve računa, ki presegajo osnovno stopnjo
razčlenitve računa iz prvega odstavka 177. člena tega zakona, ki jih nudi
operater, morajo biti opredeljene v splošnih pogojih. Če jih operater nudi
odplačno, morajo biti njihove cene določene v višini dejanskih stroškov, ki jih
imajo operaterji z zahtevano dodatno razčlenitvijo. Navedeno ne posega v
možnost drugih uporabnikov in naročnikov, da posamične storitve plačujejo
posebej, kjer je to tehnično mogoče, in v tem primeru niso vključene v
razčlenjeni račun.
(4) Operater na zahtevo naročnika izda razčlenjeni račun iz
prejšnjega odstavka s takšno stopnjo členitve klicanih številk, da je
zagotovljeno varovanje zasebnosti kličočih uporabnikov, ki so fizične osebe, in
klicanih naročnikov tako, da se izpustijo ali prekrijejo zadnja tri mesta
klicanih telefonskih številk. Klicanih številk operaterju ni treba prikriti:
1.     
pri razčlenjenem računu za klice med telefonskimi številkami istega
naročnika,
2.     
če je naročnik potrošnik ali
3.     
če naročnik, ki je fizična ali pravna oseba, ki na trgu opravlja
gospodarsko ali drugo samostojno dejavnost, zahteva nezakriti razčlenjeni račun
in zahtevi priloži dokument, iz katerega je razvidno, kateremu uporabniku je
bila dodeljena številka, za katero zahteva razčlenjeni račun, in uporabnikovo
soglasje za razkritje klicanih številk, iz katerega izhaja, da je dano zaradi dokazovanja
utemeljenosti prekoračitve dogovorjenih stroškov službenega telefona. Operater
razčlenjeni račun posreduje uporabniku, ki lahko telefonske številke klicev,
opravljenih za zasebne namene, na računu prekrije.
(5) Operater mora zahtevo v zvezi s posredovanjem
razčlenjenih računov z neprikritimi klicanimi številkami v skladu s 3. točko
prejšnjega odstavka hraniti eno leto po dnevu posredovanja in jo na zahtevo
predložiti na vpogled pristojnim organom.
208. člen
(omejitev ali prekinitev zaradi razlogov na strani
operaterja)
(1) Operater lahko brez soglasja uporabnikov začasno omeji
ali prekine dostop do svojih storitev, če je to potrebno zaradi dograditve,
posodobitve ali vzdrževanja ali če je prišlo do napake ali okvare.
(2) Operater mora najaviti omejitve ali prekinitve zaradi
dograditve, posodobitve ali vzdrževanja v sredstvih javnega obveščanja vsaj en
dan vnaprej in hkrati obvestiti agencijo, o večjih omejitvah ali prekinitvah
zaradi okvar ali napak pa mora nemudoma obvestiti uporabnike in agencijo.
(3) Omejitve ali prekinitve smejo trajati le toliko časa,
kolikor je potrebno zaradi izvedbe ustreznih del oziroma odprave napake ali
okvare.
(4) Agencija s splošnim aktom podrobneje uredi način
izvajanja tega člena.
209. člen
(pravica do ugovora in spor)
(1) Vsak končni uporabnik ima pravico do ugovora zoper
odločitev ali ravnanje operaterja v zvezi s pravicami in obveznostmi, ki jih
določajo ta zakon in na njegovi podlagi izdani predpisi ter pogodbe o
zagotavljanju elektronskih komunikacijskih omrežij oziroma storitev na ustrezen
organ ali telo, ki ga ustanovi operater.
(2) Organizacije, ki lahko vložijo tožbo po zakonu, ki ureja
kolektivne tožbe, smejo vložiti ugovor zaradi kršitve splošnih pogojev in cen
operaterjev pri poslovanju z uporabniki in potrošniki kot tudi postopati po
določbah od petega do devetega odstavka tega člena.
(3) Operater mora vsako prijavo napake v zvezi s svojo
odločitvijo ali ravnanjem iz prvega odstavka tega člena, ki jo končni uporabnik
sporoči s klicem na telefonsko številko operaterja, ki je namenjena sprejemu
takih klicev, zabeležiti.
(4) Ugovor mora končni uporabnik vložiti v 15 dneh od dneva,
ko je izvedel za izpodbijano odločitev ali ravnanje iz prvega odstavka tega
člena, vendar najpozneje v 60 dneh od dne, ko se je zgodila sporna odločitev
ali ravnanje, ki je predmet ugovora, pri čemer se šteje, da je ugovor
pravočasen tudi, če je vložen zadnji dan pritožbenega roka priporočeno po
pošti. Če bi se rok iztekel na soboto, nedeljo, praznik ali dela prost dan, je
ugovor pravočasen, če je vložen prvi naslednji delovni dan.
(5) Ugovor se lahko vloži tudi s klicem na telefonsko
številko operaterja, ki je namenjena sprejemu prijav napak. Pooblaščena oseba
operaterja, ki sprejema telefonske klice v zvezi s prijavo napak, mora zabeležiti
vse podatke, ki so pomembni za vložitev tovrstnega ugovora. Šteje se, da je
operater prejel ugovor na dan, ko je bil sporočen s klicem na telefonsko
številko operaterja.
(6) Če je končni uporabnik poslal ugovor po elektronski
pošti, lahko operater pošlje svojo odločitev o ugovoru po elektronski pošti na
naslov, s katerega ga je končni uporabnik poslal, ali na elektronski naslov, ki
ga je končni uporabnik navedel v svojem elektronskem ugovoru.
(7) Operater mora v svoji odločitvi izrecno navesti, da gre za
njegovo končno odločitev, in v pravnem pouku pojasniti možnost uvedbe postopka
pred agencijo in za potrošnika tudi pred izvajalcem izvensodnega reševanja
potrošniških sporov, ki izpolnjuje pogoje in zagotavlja postopek v skladu z
zakonom, ki ureja izvensodno reševanje potrošniških sporov, če operater
priznava takšno pristojnost izvajalcev za reševanje potrošniških sporov, ter
navesti rok za vložitev tega predloga. Če operater ne priznava nobenega
izvajalca izvensodnega reševanja potrošniških sporov kot pristojnega za
reševanje potrošniškega spora, mora potrošnika na to v pravnem pouku posebej
opozoriti.
(8) Odločitev glede ugovora mora operater poslati končnemu
uporabniku na način, s katerim je mogoče dokazati njen prejem. V primeru
posredovanja odločitve po elektronski poti se dokazovanje prejema presoja po
določbah zakona, ki ureja elektronsko poslovanje in elektronski podpis.
(9) Če operater v 15 dneh po vložitvi ugovora temu ne ugodi,
lahko končni uporabnik v 15 dneh po prejemu odločitve vloži predlog za rešitev
spora na agencijo.
(10) Če operater v 15 dneh od vložitve ugovora o njem ne
odloči, lahko končni uporabnik vloži predlog za rešitev spora v 30 dneh po
vložitvi ugovora pri operaterju.
(11) Končni uporabnik lahko vloži predlog za rešitev spora na
agencijo, tudi kadar operater ugodi njegovemu ugovoru, pa nato svojih
obveznosti ne izpolni v 15 dneh od vročitve odločitve. Končni uporabnik v tem
primeru lahko vloži predlog za rešitev spora v 15 dneh po poteku roka za
izpolnitev obveznosti.
(12) Če se postopek pred izvajalcem izvensodnega reševanja
potrošniških sporov ne konča z zavezujočo odločbo v skladu z zakonom, ki ureja
izvensodno reševanje potrošniških sporov, lahko potrošnik ne glede na roke iz
devetega, desetega in enajstega odstavka tega člena v 15 dneh od dneva, ko je
bil ta postopek končan, vloži predlog za rešitev spora pred agencijo.
(13) Agencija s sklepom zavrže predlog za rešitev spora, če
predlog ni vložen v rokih iz devetega, desetega, enajstega ali dvanajstega
odstavka tega člena.
(14) Če naročnik na podlagi tega člena vloži ugovor oziroma
predlaga rešitev spora po postopku iz 283. člena tega zakona ali če
potrošnik sproži postopek po zakonu, ki ureja izvensodno reševanje potrošniških
sporov, do končne rešitve spora oziroma do dokončne odločitve agencije operater
zaradi neplačila obveznosti ne sme omejiti dostopa do svojih storitev ali
naročnika odklopiti ter prekiniti naročniške pogodbe, če je naročnik v roku
poravnal nesporni del računa ali znesek, ki ustreza povprečni vrednosti zadnjih
treh nespornih računov.
(15) Agencija obravnava predlog za rešitev spora po postopku
iz 283. člena tega zakona.
(16) Način in postopek reševanja ugovorov končnih uporabnikov
mora operater podrobneje določiti v splošnih pogojih.
210. člen
(nadzor)
Agencija nadzira izvajanje določb tega poglavja. Pri nadzoru
izvajanja prvega odstavka 204. člena tega zakona nadzira le delovanje
radijske ali terminalske opreme v delovanju ter pri tem sodeluje in usklajeno
deluje z inšpektorjem, pristojnim na nadzor blaga na trgu, ob smiselni uporabi
288. člena tega zakona.
XII. OBDELAVA OSEBNIH PODATKOV IN VARSTVO ZASEBNOSTI
ELEKTRONSKIH KOMUNIKACIJ
211. člen
(pojem uporabnika ter upravljavca in vključene storitve)
(1) Uporabnik za potrebe tega poglavja je fizična oseba, ki uporablja
javno komunikacijsko storitev v zasebne ali poslovne namene, čeprav ni nujno,
da je naročena nanjo.
(2) Upravljavec za potrebe tega poglavja pomeni upravljavca
osebnih podatkov v skladu s predpisi, ki urejajo varstvo osebnih podatkov.
(3) To poglavje ureja obdelavo osebnih podatkov v zvezi z
zagotavljanjem javnih komunikacijskih storitev v javnih komunikacijskih
omrežjih, vključno z javnimi komunikacijskimi omrežji, ki podpirajo zbiranje
podatkov in identifikacijske naprave. 
212. člen
(splošne določbe o varnosti obdelave)
(1) Izvajalci javnih komunikacijskih storitev morajo sprejeti
ustrezne tehnične in organizacijske ukrepe za zagotovitev zavarovanja svojih
storitev. Če je potrebno za zagotovitev zavarovanja svojih storitev v delu, ki
se nanaša na varnost omrežja, sprejmejo ustrezne tehnične in organizacijske
ukrepe skupaj s ponudnikom javnega komunikacijskega omrežja.
(2) Ukrepi morajo ob upoštevanju tehnološkega razvoja in
stroškov njihove izvedbe zagotoviti takšno raven varnosti in zavarovanja, ki
ustreza predvidenemu tveganju. Tveganje predstavlja zlasti vsako dejanje,
storitev ali izdelek, ki posega v tajnost, zaupnost in varnost elektronskega
komunikacijskega omrežja ali elektronske komunikacijske storitve, s tem ko
spremeni dostopnost, vsebino, ceno ali kakovost storitve, in ki ga lahko
operater sam ali skupaj z drugimi operaterji učinkovito onemogoči.
(3) Ukrepi iz prejšnjega odstavka morajo vsaj:
1.     
zagotoviti, da ima dostop do osebnih podatkov le pooblaščeno osebje za z
zakonom dovoljene namene,
2.     
varovati shranjene ali poslane osebne podatke pred nenamernim ali
nezakonitim uničenjem, nenamerno izgubo ali spremembo ter nepooblaščenim ali
nezakonitim shranjevanjem, obdelavo, dostopom ali razkritjem in
3.     
zagotavljati izvajanje varnostne politike pri obdelavi osebnih podatkov.
(4) Agencija izvaja občasne preglede ukrepov izvajalcev
javnih komunikacijskih storitev in lahko izdaja priporočila o najboljših
praksah glede ravni zavarovanja, ki bi jo ti ukrepi morali doseči.
(5) Če agencija presodi, da priporočila iz prejšnjega
odstavka ne bi ali niso dosegla ustrezne ravni varnosti in zavarovanja iz tega
člena, za njegovo izvajanje izda splošni akt. Takšen predlog lahko agenciji
poda tudi organ, pristojen za informacijsko varnost.
213. člen
(dolžnost obveščanja naročnikov pri posebnem tveganju za
varnost omrežja)
(1) Pri posebnem tveganju za varnost omrežja mora izvajalec
javnih komunikacijskih storitev takoj, ko za to tveganje izve, z objavo na
svojih spletnih straneh in na drugi primeren način obvestiti naročnike o takem
tveganju. Če tveganje presega obseg ukrepov, ki jih izvajalec storitve lahko
sprejme, mora hkrati obvestiti naročnike o vseh možnih sredstvih za odpravo
tveganja, vključno z navedbo verjetnih stroškov, ter jim omogočiti hiter in
učinkovit dostop do zaščitnih ukrepov.
(2) Pri zlorabah, ki jih storijo tretje osebe in ki niso
nastale po krivdi naročnikov ali uporabnikov, izvajalci javnih komunikacijskih
storitev prevzamejo stroške zagotavljanja javnih komunikacijskih storitev, ki
jim nastanejo kot posledica teh zlorab. Šteje se, da zloraba ni nastala po
krivdi naročnika ali uporabnika, kadar je ta uporabil vse razumne ukrepe za
zaščito in spoštoval navodila, o katerih ga je obvestil izvajalec javnih
komunikacijskih storitev v skladu s prejšnjim odstavkom.
214. člen
(zaupnost komunikacij)
(1) Zaupnost komunikacij se zagotavlja s tem zakonom z
namenom varovanja pričakovane zasebnosti na področju uporabe elektronskih
komunikacij, zagotavljanja svobode komuniciranja in svobode izražanja. Zaupnost
komunikacij se nanaša na:
1.     
vsebino komunikacij,
2.     
podatke o prometu in lokacijske podatke, povezane s komunikacijo iz
prejšnje točke,
3.     
dejstva in okoliščine v zvezi s prekinitvijo povezave ali s tem, da
povezava ni bila vzpostavljena.
(2) Operater in vsakdo, ki sodeluje pri zagotavljanju in
izvajanju njegove dejavnosti, mora varovati zaupnost komunikacij tudi po
prenehanju opravljanja dejavnosti, pri kateri je bil zavezan k varovanju
zaupnosti.
(3) Zavezanci iz prejšnjega odstavka smejo pridobiti
informacije o komunikacijah iz prvega odstavka tega člena le v obsegu, ki je
nujno potreben za izvajanje določenih javnih komunikacijskih storitev, in smejo
te informacije uporabljati ali posredovati drugim le zaradi izvajanja teh
storitev.
(4) Če morajo operaterji v skladu s prejšnjim odstavkom
pridobiti informacije o vsebini komunikacij, posneti ali shraniti komunikacije
in z njimi povezane podatke o prometu, morajo o tem ob sklenitvi naročniške
pogodbe oziroma ob začetku izvajanja javne komunikacijske storitve seznaniti naročnika
oziroma uporabnika, informacije o vsebini komunikacije oziroma komunikacijo pa
izbrisati takoj, ko je to tehnično izvedljivo in ko ti podatki niso več
potrebni za izvedbo določene javne komunikacijske storitve.
(5) Vse oblike nadzora oziroma prestrezanja komunikacij, ki
jih izvajajo tretje osebe in te niso uporabniki, udeleženi v komunikaciji, kot
so poslušanje, prestrezanje, snemanje, shranjevanje in posredovanje komunikacij
iz prvega odstavka tega člena brez soglasja zadevnih uporabnikov, so prepovedane,
razen če je to dovoljeno v skladu s prejšnjim odstavkom ali v skladu z 220. in
228. členom tega zakona oziroma če je taka oblika nadzora oziroma
prestrezanja nujno potrebna za prenos sporočil (npr. telefaks sporočila,
elektronska pošta, elektronski predali, glasovna pošta, storitev SMS).
(6) Snemanje in shranjevanje komunikacij brez predhodne
privolitve udeležencev komunikacije je prepovedano tudi uporabnikom, kadar gre
za komunikacije, kjer taka obdelava podatkov ni običajna in je udeleženci komunikacije
zaradi njene narave ne pričakujejo in ne morejo vnaprej pričakovati.
(7) Ne glede na določbe petega odstavka tega člena je
dovoljeno snemanje komunikacij in z njimi povezanih podatkov o prometu v okviru
zakonite poslovne prakse zato, da se zagotovi dokaz o tržni transakciji ali
kateri koli drugi poslovni komunikaciji, in sicer pod pogojem, da so stranke v
komunikaciji predhodno obveščene o snemanju, njegovem namenu in trajanju hrambe
posnetka (npr. avtomatski odzivniki). Posneto sporočilo je treba nemudoma
izbrisati, najpozneje do poteka dobe, v kateri se posel lahko zakonito
izpodbija.
(8) Obvestilo o snemanju mora biti dano po istovrstnem mediju
in v enaki obliki, kakor poteka snemana komunikacija.
(9) Ne glede na določbo sedmega odstavka tega člena obvestilo
o snemanju ni potrebno v primeru klicev na operativno telefonsko številko, ki
ni namenjena javnosti in s katero upravlja izvajalec bistvenih storitev, ki je
določen na podlagi zakona, ki ureja informacijsko varnost. Izvajalec bistvenih
storitev mora v varnostni dokumentaciji opredeliti pomen in način rabe
operativne telefonske številke.
(10) Ne glede na določbe petega odstavka tega člena je
snemanje vsebine komunikacij in pridobivanje povezanih podatkov iz prvega
odstavka tega člena dovoljeno tudi v okviru organizacij in državnih organov, ki
so pristojni za izvajanje obveščevalnih in varnostnih nalog, nalog policije,
obrambe in zaščite, reševanja in pomoči pod pogojem, da so kličoči uporabniki
predhodno obveščeni o snemanju, njegovem namenu in trajanju hranjenja posnetka
(npr. avtomatski odzivniki). Drugim državnim organom je dovoljeno snemanje
vsebine komunikacij, če tako določa zakon.
215. člen
(podatki o naročnikih)
(1) Izvajalci storitev lahko o svojih naročnikih zbirajo
naslednje podatke:
1.     
osebno ime oziroma firmo naročnika in njeno organizacijsko obliko,
2.     
naslov naročnika, vključno z delom stavbe,
3.     
naročniško številko in druge elemente oštevilčenja, ki se uporabljajo za
vzpostavitev zveze do naročnika,
4.     
na željo naročnika akademski, znanstveni ali strokovni naziv, naslov
njegove spletne strani in druge vrste njegovih osebnih stikov (npr. IM-naslov)
ali njegov e-naslov, 
5.     
davčno številko za fizično osebo ter davčno in matično številko za
pravno osebo,
6.     
na podlagi plačila naročnika še dodatne podatke, če to želi naročnik in
se s tem ne poseže v pravice tretjih oseb.
(2) Zbrane podatke iz prejšnjega odstavka lahko izvajalci
storitev obdelujejo le za:
1.     
sklepanje, izvajanje, spremljanje in prekinitev naročniške pogodbe,
2.     
zaračunavanje storitev,
3.     
pripravo in izdajanje imenikov po tem zakonu,
4.     
zagotavljanje informacij o lokaciji kličočega pri klicih na številke za
komunikacijo v sili,
5.     
na podlagi soglasja naročnika tudi za druge zakonite namene.
(3) Podatke iz prvega odstavka tega člena lahko izvajalci
storitev iz prvega odstavka tega člena po prenehanju naročniškega razmerja
hranijo do popolnega poplačila storitev, vendar najdlje do preteka zastaralnega
roka za svoje terjatve za izvajanje storitev, razen v primerih, ko je s tem
zakonom določen daljši rok hrambe glede spremljanja in nadzora porabe
podatkovnih storitev (198. člen tega zakona), glede javnega obveščanja in
alarmiranja (201. člen tega zakona), glede notranjih postopkov
(216. člen tega zakona), glede zavarovanja in neizbrisne registracije
posredovanja prometnih in lokacijskih podatkov v primerih varovanja življenja
in telesa (220. člen tega zakona), glede sledenja zlonamernih ali
nadležnih klicev (223. člen tega zakona) ter glede zakonitega prestrezanja
komunikacij (peti odstavek 228. člena tega zakona).
216. člen
(notranji postopki)
(1) Z namenom zagotavljanja varnosti obdelave osebnih
podatkov in ob upoštevanju tretjega odstavka 212. člena tega zakona morajo
izvajalci storitev vzpostaviti notranje postopke o odzivanju na zahteve
pristojnih organov za dostop do osebnih podatkov uporabnikov na podlagi
področnih zakonov. O odzivanju na te zahteve morajo voditi osemletno neizbrisno
evidenco, ki vključuje podatke o številu prejetih zahtev in vlagateljih, o
pravni podlagi teh zahtev in svojem odzivu nanje, to je, ali so bili podatki
posredovani ali ne.
(2) Izvajalci storitev morajo Informacijskemu pooblaščencu do
31. marca predložiti informacije za preteklo leto o notranjih postopkih iz
prejšnjega odstavka ter podatke o številu prejetih zahtev in vlagateljih, o
pravni podlagi teh zahtev in svojem odzivu nanje.
217. člen
(imeniki)
(1) Preden se naročnikovi podatki vključijo v tiskani ali
elektronski imenik, ki je dostopen javnosti ali ga uporabljajo imeniške službe,
morajo biti naročniki brezplačno obveščeni o namenu tega imenika in o vseh
nadaljnjih možnostih uporabe teh podatkov predvsem na podlagi iskalnih funkcij.
Stroške obveščanja nosi izdajatelj imenika.
(2) Naročniki morajo imeti možnost, da sami s predhodnim
soglasjem odločijo, ali bodo njihovi osebni podatki, določeni v prvem odstavku
215. člena tega zakona, vpisani v javni imenik in kateri od teh podatkov
naj bodo vpisani. Če se naročniki odločijo, da bodo njihovi osebni podatki
vpisani v javni imenik, se v tem primeru v imenik obvezno vpišejo podatki iz 1.
in 2. točke prvega odstavka 215. člena tega zakona, razen podatka o delu
stavbe iz 2. točke, in naročnikova telefonska številka. Naročniki smejo
preveriti vpisane podatke, zahtevati njihovo spremembo ali njihov izbris.
(3) Naročniki morajo imeti možnost, da prepovedo uporabo
svojih osebnih podatkov za klice, ki imajo komercialni ali raziskovalni namen.
Naročnik lahko prepove uporabo svojih osebnih podatkov za oba namena ali samo
za enega od navedenih namenov ob vpisu v imenik ali kadar koli pozneje. Izdajatelj
imenika mora prepoved uporabe naročnikovih osebnih podatkov za določen namen
nedvoumno označiti v imeniku. Če je naročnik prepoved uporabe posredoval po
vpisu v imenik ali jo je vsebinsko spremenil, mora izdajatelj imenika spremembo
v imeniku označiti takoj ob prvi naslednji izdaji.
(4) Zavrnitev vpisa v javni imenik, preverjanje, sprememba
ali izbris osebnih podatkov iz drugega odstavka tega člena kot tudi vpis
prepovedi uporabe naročnikovih osebnih podatkov za namena iz prejšnjega
odstavka ali vpisi sprememb te prepovedi morajo biti za naročnika brezplačni.
(5) Pravne ali fizične osebe, ki opravljajo klice, ki imajo
komercialni ali raziskovalni namen, morajo ob posameznem klicu upoštevati
prepoved uporabe naročnikovih osebnih podatkov, označene v zadnjem javno
objavljenem elektronskem imeniku, če se te označbe razlikujejo od označb v
tiskanem imeniku istega izdajatelja.
218. člen
(podatki o prometu)
(1) Podatki o prometu, ki se nanašajo na naročnike in
uporabnike ter jih je operater obdelal in shranil, morajo biti izbrisani ali
spremenjeni tako, da jih ni mogoče povezati z določeno ali določljivo osebo
takoj, ko niso več potrebni za prenos sporočil, razen v primerih podatkov, pri
katerih je po tem zakonu določen daljši rok hrambe glede spremljanja in nadzora
porabe podatkovnih storitev (198. člen tega zakona), glede javnega
obveščanja in alarmiranja (201. člen tega zakona), glede notranjih
postopkov (216. člen tega zakona), glede zavarovanja in neizbrisne
registracije posredovanja prometnih in lokacijskih podatkov v primerih
varovanja življenja in telesa (220. člen tega zakona), glede sledenja
zlonamernih ali nadležnih klicev (223. člen tega zakona) ter glede
zakonitega prestrezanja komunikacij (peti odstavek 228. člena tega
zakona).
(2) Ne glede na določbo prejšnjega odstavka lahko operater do
popolnega plačila storitve, vendar najdlje do preteka zastaralnega roka, hrani
in obdeluje podatke o prometu, ki jih potrebuje za obračun in za plačila v
zvezi z medomrežnim povezovanjem.
(3) Izvajalec javne komunikacijske storitve lahko zaradi
trženja elektronskih komunikacijskih storitev ali izvajanja storitev z dodano
vrednostjo obdeluje podatke iz prvega odstavka tega člena v obsegu in trajanju,
potrebnem za takšno trženje ali storitve, samo na podlagi predhodnega soglasja
naročnika ali uporabnika, na katerega se ti podatki nanašajo. Naročniki oziroma
uporabniki morajo biti pred danim soglasjem obveščeni o vrstah podatkov o
prometu, ki se obdelujejo, ter namenu in trajanju takšne obdelave. Uporabnik
ali naročnik ima pravico, da to soglasje kadar koli prekliče.
(4) Izvajalec storitve mora za namene iz drugega odstavka
tega člena zaradi seznanitve naročnikov in uporabnikov v splošnih pogojih
navesti, kateri prometni podatki se bodo obdelovali in koliko časa.
(5) Podatke o prometu smejo v skladu s prejšnjimi odstavki
tega člena obdelovati le pooblaščene osebe, ki pod nadzorstvom operaterja
skrbijo za zaračunavanje ali upravljanje prometa, odgovarjajo na vprašanja
porabnikov, odkrivajo prevare, tržijo elektronske komunikacijske storitve ali
zagotavljajo storitve z dodano vrednostjo, pri čemer mora biti ta obdelava
omejena na obseg, ki je potreben za namene takih dejavnosti.
(6) Ne glede na določbe prvega, drugega, tretjega in petega
odstavka tega člena operater na pisno zahtevo, ki je vložena zaradi reševanja
sporov, zlasti sporov v zvezi z medsebojnim povezovanjem ali zaračunavanjem, in
v skladu z veljavno zakonodajo agenciji, izvajalcu izvensodnega reševanja
potrošniških sporov v skladu z zakonom, ki ureja izvensodno reševanje
potrošniških sporov, ali pristojnemu sodišču posreduje podatke o prometu.
(7) Agencija nadzira izvajanje določb tega člena najmanj
enkrat na dve leti. 
219. člen
(lokacijski podatki, ki niso hkrati podatki o prometu)
(1) Lokacijski podatki, ki niso hkrati podatki o prometu in
se nanašajo na uporabnike ali naročnike, se smejo obdelovati le v takšni
obliki, da jih ni mogoče povezati z določeno ali določljivo osebo, ali pa na
podlagi predhodnega soglasja uporabnika ali naročnika v obsegu in trajanju, ki
sta potrebna za izvedbo storitve z dodano vrednostjo. Uporabnik ali naročnik
lahko to soglasje kadar koli prekliče.
(2) Uporabnik ali naročnik mora biti pred izdajo soglasja v
zvezi z obdelavo podatkov iz prejšnjega odstavka seznanjen z:
1.     
možnostjo zavrnitve soglasja,
2.     
vrsto teh podatkov, ki bodo obdelani,
3.     
namenom in trajanjem takšne obdelave,
4.     
možnostjo posredovanja teh lokacijskih podatkov tretji osebi zaradi
izvedbe storitve z dodano vrednostjo.
(3) Uporabnik ali naročnik, ki je soglašal z obdelavo podatkov
iz prvega odstavka tega člena, ima možnost, da na preprost in brezplačen način
začasno zavrne obdelavo takšnih podatkov pri vsaki priključitvi na omrežje ali
za vsak prenos komunikacije.
(4) Podatke iz prvega odstavka tega člena smejo v skladu s
prejšnjimi odstavki tega člena obdelovati le osebe, ki so pod nadzorom
operaterja ali tretje osebe, ki izvaja storitev z dodano vrednostjo, pri čemer
mora biti ta obdelava omejena na to, kar je potrebno za izvedbo storitve z
dodano vrednostjo.
(5) Pri klicih na enotno evropsko številko za klice v sili
112, številko policije 113 in enotno evropsko telefonsko številko za prijavo
pogrešanih otrok 116 000 mora operater v skladu s petim odstavkom
200. člena tega zakona pristojnim organom posredovati lokacijske podatke
iz prvega odstavka tega člena tudi v primerih, ko je uporabnik ali naročnik
začasno zavrnil obdelavo podatkov iz prvega odstavka tega člena ali ni izdal
soglasja za njihovo obdelavo.
(6) Določbe prvega do četrtega odstavka tega člena se ne
uporabljajo za lokacijske podatke, ki niso hkrati podatki o prometu, za potrebe
izvajanja 220. člena tega zakona.
220. člen
(posredovanje prometnih in lokacijskih podatkov v primerih
varovanja življenja in telesa)
(1) Operater mora zaradi varstva posameznikovih življenjskih
interesov policiji na podlagi njene pisne zahteve, če je to glede na okoliščine
konkretnega primera nujno, posredovati podatke, potrebne za ugotovitev zadnje
lokacije opreme za mobilno komunikacijo oziroma več zadnjih lokacij opreme, če
je to tehnično mogoče, če:
1.     
obstaja utemeljena verjetnost, da je neposredno ogroženo življenje ali
telo osebe, ki ima ali se domneva, da je imela pri sebi opremo za mobilno
komunikacijo in je pridobitev teh podatkov nujna, da se prepreči smrt ali hujša
telesna poškodba te osebe,
2.     
je pridobitev podatkov potrebna zato, da se najde oseba, ki ji je
poslovna sposobnost odvzeta ali omejena oziroma ima ugotovljene zdravstvene
težave, ki kažejo na nevarnost za njeno življenje ali telo, in ki je bila
prijavljena kot pogrešana ter ima ali se domneva, da je imela pri sebi opremo
za mobilno komunikacijo, ali
3.     
je pridobitev podatkov potrebna zato, da se najde otrok, ki so ga starši
ali zakoniti zastopniki prijavili kot pogrešanega in ima ali se domneva, da je
imel pri sebi opremo za mobilno komunikacijo.
(2) Obrazloženo zahtevo za posredovanje podatkov, potrebnih
za ugotovitev zadnje lokacije opreme za mobilno komunikacijo, policija pošlje
operaterju pisno. Zahteva mora biti podpisana lastnoročno ali elektronsko s
kvalificiranim elektronskim podpisom. Izjemoma se po elektronski poti lahko
pošlje tudi sken lastnoročno podpisanega dokumenta, če je to glede na
okoliščine zadeve nujno.
(3) Podatki, potrebni za ugotovitev zadnje lokacije opreme za
posameznikovo mobilno komunikacijo, so podatki o lokacijski oznaki (ID celice)
na začetku komunikacije in podatki, ki določajo zemljepisno lego celic z
navedbo njihovih lokacijskih oznak (ID celice) med obdobjem, za katero se
hranijo, podatki o komunikaciji ter drugi podatki, ki jih v zbirkah osebnih in
drugih podatkov obdeluje operater in lahko omogočajo natančnejšo ugotovitev
zadnje lokacije opreme za posameznikovo mobilno komunikacijo.
(4) Policija vso dokumentacijo in ugotovitve, ki so podlaga
za podajo zahteve, in samo zahtevo iz prvega odstavka tega člena hrani na način
in pod pogoji iz prvega odstavka 221. člena tega zakona ter zagotavlja
neizbrisno registracijo izvedenih ukrepov in posegov v skladu z drugim
odstavkom 221. člena tega zakona.
(5) Operater podatke, poslane na podlagi zahteve iz prvega
odstavka tega člena, hrani na način in pod pogoji iz prvega odstavka
221. člena tega zakona ter zagotavlja neizbrisno registracijo izvedenih
ukrepov in posegov v skladu z drugim odstavkom 221. člena tega zakona.
(6) Minister, pristojen za notranje zadeve, po predhodnem
mnenju Informacijskega pooblaščenca podrobneje predpiše način posredovanja
zahteve, obdelave posredovanih podatkov, notranjega nadzora glede načina
oziroma tehničnih vprašanj obdelave osebnih podatkov ter tehnične značilnosti
informacijskega sistema za izvajanje nalog iz prvega odstavka tega člena.
(7) Na podlagi prejete zahteve iz prvega odstavka tega člena
mora operater zahtevane podatke poslati vlagatelju zahteve v najkrajšem možnem
času oziroma takoj, ko je to tehnično mogoče. Operater nosi breme dokazovanja
tehnične nezmožnosti.
(8) Policija mora osebo, za katero je zahtevala in pridobila
podatke o lokaciji v skladu s tem členom, o tem takoj, ko je to mogoče, pisno
seznaniti, razen če bi to škodovalo interesom samega posameznika ali interesom
drugih, njemu bližnjih posameznikov v primerih iz prvega odstavka tega člena,
dokler traja takšno stanje, vendar ne več kot eno leto.
(9) Policija ne sme posredovati pridobljenih podatkov po tem
členu prijaviteljem pogrešanih oseb in otrok iz 2. ali 3. točke prvega
odstavka tega člena, če bi bila s posredovanjem teh podatkov ogrožena osebna
varnost ali dostojanstvo oseb ali otrok, zlasti ob upoštevanju predpisov, ki
urejajo zaščito prič, prepoved približevanja ali preprečevanje nasilja v družini.
(10) Inšpekcijski nadzor nad obdelavo podatkov iz prvega
odstavka tega člena opravlja Informacijski pooblaščenec najmanj enkrat letno.
221. člen
(zavarovanje podatkov in neizbrisna registracija)
(1) Policija mora vso dokumentacijo in ugotovitve iz četrtega
odstavka prejšnjega člena ter zahtevo iz prvega odstavka prejšnjega člena,
operaterji pa vse podatke iz petega odstavka prejšnjega člena zavarovati v
skladu s predpisi, ki urejajo varstvo osebnih podatkov. V zvezi s tem morajo
sprejeti primerne tehnične in organizacijske ukrepe, s katerimi te podatke
zaščitijo pred uničenjem, izgubo ali spremembo in nepooblaščenimi ali
nezakonitimi oblikami hrambe, obdelave, dostopa ali razkritja.
(2) Operaterji in policija, ki lahko zahtevajo dostop do
podatkov, potrebnih za ugotovitev zadnje lokacije opreme za mobilno
komunikacijo v skladu s prejšnjim členom, morajo zagotoviti desetletno
neizbrisno registracijo izvedenih ukrepov in posegov na podlagi prejšnjega
člena ter v okviru tega roka tudi hraniti pridobljene in izročene podatke od
dneva, ko so bili ti podatki sporočeni policiji, in jih varovati v skladu z
oznako stopnje tajnosti zahteve.
(3) Inšpekcijski nadzor nad izvajanjem določb tega člena
izvaja Informacijski pooblaščenec najmanj enkrat letno. 
222. člen
(prikaz identitete kličočega priključka in priključka v
zvezi)
(1) Če izvajalec storitve nudi prikaz identitete kličočega
priključka, mora imeti kličoči uporabnik pred vsakim klicem možnost, da sam, z
enostavnimi sredstvi in brezplačno prepreči prikaz identitete priključka, s
katerega kliče. Naročnik lahko od izvajalca elektronskih komunikacijskih
storitev to zahteva samodejno in brezplačno za vse klice s svojih priključkov.
(2) Ne glede na določbe prejšnjega odstavka morajo operaterji
brezplačno razveljaviti preprečitev prikaza identitete kličočega priključka pri
klicih na številko za komunikacijo v sili.
(3) Če izvajalec storitve nudi prikaz identitete kličočega
priključka, mora imeti klicani naročnik možnost, da sam z enostavnimi sredstvi
in, ob razumni uporabi te funkcije, brezplačno za dohodne klice prepreči prikaz
identitete kličočega priključka.
(4) Če izvajalec storitve nudi prikaz identitete kličočega
priključka in je identiteta kličočega priključka prikazana že pred
vzpostavitvijo zveze, mora imeti klicani naročnik možnost, da z enostavnimi
sredstvi zavrne dohodne klice, pri katerih je kličoči uporabnik ali naročnik
preprečil prikaz identitete kličočega priključka.
(5) Če izvajalec storitve nudi prikaz identitete priključka v
zvezi, mora imeti klicani naročnik možnost, da brezplačno in z enostavnimi
sredstvi kličočemu uporabniku prepreči prikaz identitete priključka v zvezi.
(6) Izvajalec storitve mora v svojih splošnih pogojih
objaviti možnost prikaza in preprečitve prikaza identitete kličočega priključka
in priključka v zvezi.
(7) Določba prvega odstavka tega člena se uporablja tudi za
klice, ki izvirajo iz držav članic EU in se zaključijo v tretjih državah.
Določbe tretjega, četrtega in petega odstavka tega člena se uporabljajo tudi za
dohodne klice, ki izvirajo iz tretjih držav.
223. člen
(sledenje zlonamernih ali nadležnih klicev)
(1) Če naročnik pisno zahteva od operaterja, da izsledi zanj
zlonamerne ali nadležne klice, sme operater začasno, vendar največ tri mesece,
beležiti izvor vseh klicev, ki se zaključijo v omrežni priključni točki tega
naročnika, tudi tistih, za katere se zahteva preprečitev prikaza identitete
kličočega priključka.
(2) Operater mora podatke o sledenju shraniti in o rezultatu
sledenja, to je identifikacijski oznaki kličočega (npr. telefonska številka),
pisno obvestiti naročnika, ki je zahteval sledenje zlonamernih ali nadležnih
klicev.
(3) Le v primeru, ko naročnik izkaže pravni interes za
zaščito svojih pravic pred sodiščem, mu operater posreduje morebitne podatke,
ki razkrijejo identiteto kličočega naročnika, o čemer pa obvesti tudi kličočega
naročnika in Informacijskega pooblaščenca.
(4) Operaterji zagotavljajo hrambo podatkov, zbranih na
podlagi tega člena, ob upoštevanju ukrepov iz tretjega odstavka 212. člena
tega zakona za obdobje treh let od njihove izročitve naročniku.
(5) Informacijski pooblaščenec nadzira izvajanje določb tega
člena.
224. člen
(preusmeritev klicev)
Operater mora naročniku omogočiti, da z uporabo preprostih
sredstev in brezplačno prepreči samodejno preusmeritev klicev od tretjih oseb
na svoj terminal.
225. člen
(piškotki)
(1) Shranjevanje podatkov ali pridobivanje dostopa do
podatkov, shranjenih v terminalski opremi naročnika ali uporabnika, je
dovoljeno samo pod pogojem, da je naročnik ali uporabnik v to privolil potem,
ko je bil predhodno jasno in izčrpno obveščen o upravljavcu in namenih obdelave
teh podatkov v skladu s predpisi, ki urejajo varstvo osebnih podatkov.
(2) Ne glede na določbe prejšnjega odstavka je dovoljeno
tehnično shranjevanje podatkov ali dostop do njih izključno zaradi prenosa
sporočila po elektronskem komunikacijskem omrežju, ali če je to nujno potrebno
za zagotovitev storitve informacijske družbe, ki jo naročnik ali uporabnik
izrecno zahtevata.
(3) Če je tehnično izvedljivo in učinkovito ter v skladu s
predpisi, ki urejajo varstvo osebnih podatkov, se šteje, da uporabnik lahko
izrazi svojo privolitev iz prvega odstavka tega člena tudi z uporabo ustreznih
nastavitev v brskalniku ali drugih aplikacijah. Privolitev uporabnika ali
naročnika pomeni osebno privolitev v skladu s predpisi, ki urejajo varstvo
osebnih podatkov.
(4) Kadar gre za kršitev pravil o obveščanju in privolitvi
posameznika iz prvega odstavka tega člena ter hkrati za kršitev predpisov, ki
urejajo varstvo osebnih podatkov, se uporabljajo določbe tega zakona.
(5) Inšpekcijski nadzor nad izvajanjem določb tega člena
opravlja Informacijski pooblaščenec.
226. člen
(neželena komunikacija)
(1) Uporaba samodejnih klicnih in komunikacijskih sistemov za
opravljanje klicev na naročnikovo telefonsko številko brez človekovega
posredovanja (npr. klicni avtomati, SMS, MMS), telefaksov ali elektronske pošte
za namene neposrednega trženja je dovoljena samo na podlagi naročnikovega ali
uporabnikovega predhodnega soglasja.
(2) Ne glede na določbe prejšnjega odstavka lahko fizična ali
pravna oseba, ki od kupca svojih izdelkov ali storitev pridobi njegov
elektronski naslov za elektronsko pošto, ta naslov uporablja za neposredno
trženje svojih podobnih izdelkov ali storitev pod pogojem, da kupcu ponuja jasno
in izrecno možnost, da brezplačno in enostavno zavrne takšno uporabo svojega
elektronskega naslova takrat, ko so ti podatki za stike pridobljeni, in ob
vsakem sporočilu, če kupec ni zavrnil takšne uporabe že na začetku.
(3) Uporaba drugačnih sredstev za neposredno trženje z
uporabo elektronskih komunikacij, kot so določena v prejšnjih dveh odstavkih,
je dovoljena le s soglasjem naročnika ali uporabnika. Zavrnitev soglasja mora
biti za zadevnega naročnika ali uporabnika brezplačna. Pri uporabi govorne komunikacijske
storitve je treba upoštevati tudi določbe tretjega, četrtega in petega odstavka
217. člena tega zakona.
(4) Prvi in tretji odstavek tega člena se uporabljata za
naročnike, ki so fizične osebe.
(5) Prepovedano je pošiljanje elektronske pošte za namene
neposrednega trženja v nasprotju z zakonom, ki ureja elektronsko poslovanje na
trgu, tako da se skrije ali prikrije identiteta pošiljatelja, v imenu katerega
se sporočilo pošilja, in brez veljavnega naslova, na katerega lahko prejemnik
pošlje zahtevo za prenehanje pošiljanja takih sporočil. Prav tako je
prepovedano pošiljanje elektronske pošte za namene neposrednega trženja, ki
vabi prejemnike, da obiščejo spletne strani, ki so v nasprotju s prej navedenim
zakonom.
(6) Fizična ali pravna oseba lahko uporabi elektronski naslov
fizičnih oseb za elektronsko pošto, če ta elektronski naslov pravna oseba javno
objavi kot svoj kontaktni elektronski naslov.
(7) Ne glede na morebitni postopek nadzora zaradi kršitev
določb tega člena ima pravni interes za vložitev civilne tožbe oziroma začasne
odredbe zoper kršitelja določb tega člena vsaka s kršitvijo oškodovana fizična
ali pravna oseba, tudi izvajalec storitev, ki ščiti svoje poslovne interese in
interese svojih strank. 
227. člen
(kršitev varnosti osebnih podatkov)
(1) Ob kršitvah varnosti osebnih podatkov mora izvajalec
javnih komunikacijskih storitev o tem nemudoma obvestiti agencijo.
(2) Če je verjetno, da kršitev varnosti osebnih podatkov
škodljivo vpliva na osebne podatke in zasebnost naročnika ali posameznika, mora
izvajalec iz prejšnjega odstavka brez neupravičenega odlašanja o tej kršitvi
obvestiti tudi zadevnega naročnika ali posameznika.
(3) Obveščanje iz prejšnjega odstavka ni potrebno, kadar je
izvajalec javne komunikacijske storitve agenciji zadovoljivo dokazal, da je
izvedel ustrezne tehnične zaščitne ukrepe in so bili ti ukrepi uporabljeni za
podatke, na katere se je nanašala kršitev varnosti. Z uporabo teh ukrepov mora
izvajalec javne komunikacijske storitve zagotoviti, da so ti podatki nerazpoznavni
vsem, ki jim dostop do njih ni dovoljen.
(4) Kadar izvajalec javne komunikacijske storitve zadevnega
naročnika ali posameznika ni obvestil o kršitvi varnosti osebnih podatkov, mu
lahko agencija po preučitvi morebitnih škodljivih učinkov takšne kršitve
naloži, da o tej kršitvi obvesti zadevnega naročnika ali posameznika. O
izpolnitvi te obveznosti izvajalec javne komunikacijske storitve obvesti
agencijo.
(5) Obvestilo naročniku ali posamezniku iz drugega ali
četrtega odstavka tega člena mora vsebovati najmanj opis kršitve varnosti
osebnih podatkov, naslove za stike za pridobitev več informacij in priporočene
ukrepe za ublažitev morebitnih škodljivih učinkov kršitve varnosti osebnih
podatkov. Obvestilo agenciji iz prvega odstavka tega člena pa mora poleg
navedenega vsebovati tudi opis posledic kršitve varnosti osebnih podatkov in
ukrepov, ki jih je izvajalec javne komunikacijske storitve predlagal ali
sprejel za obravnavanje tovrstne kršitve.
(6) Za izvrševanje določb tega člena agencija lahko izda splošni
akt glede okoliščin, v katerih morajo izvajalci javnih komunikacijskih storitev
izdati obvestilo o kršitvi varnosti osebnih podatkov, oblike takega obvestila
in načina obveščanja. Agencija mora pri tem upoštevati morebitne zadevne
tehnične izvedbene ukrepe, ki jih je sprejela Evropska komisija.
(7) Izvajalci javnih komunikacijskih storitev morajo hraniti
zadosten popis podatkov o kršitvah varnosti osebnih podatkov. Popis podatkov
mora zato vključevati dejstva, ki se nanašajo na kršitve, njihove učinke, vključno
z oceno števila oškodovanih oseb, in sprejete popravne ukrepe, kar agenciji
omogoča, da preveri izpolnjevanje določb tega člena. Popis lahko vključuje samo
informacije, ki so potrebne za ta namen.
228. člen
(zakonito prestrezanje komunikacij)
(1) Operater mora omogočiti zakonito prestrezanje komunikacij
na določeni točki javnega komunikacijskega omrežja takoj, ko prejme prepis
tistega dela izreka odredbe pristojnega organa, v katerem so navedba točke
javnega komunikacijskega omrežja, na kateri naj se izvaja zakonito prestrezanje
komunikacij, odrejeno trajanje tega ukrepa ter drugi podatki, povezani z
načinom in obsegom tega ukrepa.
(2) Prepis odredbe iz prejšnjega odstavka opravi organ, ki je
odredbo izdal.
(3) Operater mora omogočiti zakonito prestrezanje komunikacij
na način, v obsegu in trajanju, kakor je določeno v prepisu izreka odredbe iz
prvega odstavka tega člena.
(4) Izjemoma mora operater omogočiti zakonito prestrezanje
komunikacij na podlagi ustne odredbe, če je tako določeno v zakonu, v katerem
so določeni tudi pogoji in okoliščine za izdajo ustne odredbe. Pisni odpravek
ustne odredbe se operaterju vroči čim prej, vendar najkasneje v roku 48 ur po
njegovi izdaji.
(5) Operaterji morajo zagotoviti tridesetletno neizbrisno
registracijo vsakega zakonitega prestrezanja komunikacij, ki vključuje podatke
iz prvega oziroma četrtega odstavka tega člena in podatke o izvršitvi odredbe
(kdo jo je izvršil, trajanje prestrezanja), ter jih v okviru tega roka varovati
v skladu z oznako stopnje tajnosti prepisa odredbe. Organ, ki v skladu z
odredbo iz tretjega odstavka tega člena izvaja nadzor komunikacij, hrani te
podatke v skladu s predpisom, ki ureja njegovo delovanje.
(6) Operater mora v svojem omrežju na svoje stroške
zagotoviti ustrezno opremo in primerne vmesnike, ki v njegovem omrežju
omogočajo zakonito prestrezanje komunikacij. Pri prestrezanju komunikacij v
mednarodnih elektronskih komunikacijskih omrežjih v skladu z zakonom, ki ureja
Slovensko obveščevalno varnostno agencijo, mora operater omrežja na svoje
stroške zagotoviti ustrezno opremo in izročilne vmesnike, ki v njegovem omrežju
omogočajo zakonito prestrezanje mednarodnih komunikacij, ali ustrezne prenosne
poti do izročilnih vmesnikov v nadzornem centru pristojnega organa.
(7) Minister v soglasju z ministrom, pristojnim za notranje
zadeve, ministrom, pristojnim za obrambo, in direktorjem Slovenske
obveščevalno-varnostne agencije predpiše funkcionalnost opreme in določi
primerne vmesnike iz prejšnjega odstavka.
(8) Agencija nadzira izpolnitev obveznosti operaterjev iz
tega člena, kar ne posega v pristojnosti nadzora zakonitega prestrezanja s
strani pristojnih organov na podlagi drugih zakonov.
229. člen
(nadzor)
Agencija ob upoštevanju omejitev iz 228. člena tega
zakona nadzira izvajanje določb tega poglavja, razen določb 216., 220., 221.,
223. in 225. člena tega zakona, kjer nadzor izvaja Informacijski
pooblaščenec.
XIII. AGENCIJA
1. Splošne določbe
1.1 Splošno
230. člen
(agencija)
(1) Agencija za komunikacijska omrežja in storitve Republike
Slovenije (v nadaljnjem besedilu: agencija) je pravna oseba javnega prava.
(2) Agencija je pri izvajanju nalog iz svoje pristojnosti
samostojna.
(3) V imenu Republike Slovenije pravice in obveznosti
ustanovitelja izvršuje vlada.
231. člen
(delovanje agencije)
(1) Agencija izvaja naloge, ki so določene s tem zakonom in
drugimi zakoni s področja njenega delovanja ter na njihovi podlagi sprejetimi
podzakonskimi akti. Pri tem zasleduje razvojne cilje, ki izhajajo iz strateških
dokumentov Republike Slovenije s področja njenega delovanja.
(2) Agencija mora naloge iz svoje pristojnosti izvajati
nepristransko, pregledno in pravočasno v okviru zakonsko določenih rokov.
(3) Agencija pri izvajanju nalog zagotavljanja konkurence iz
IX. poglavja tega zakona, reševanja sporov iz prvega odstavka 282. člena
tega zakona, oblikovanju trga in konkurence v postopkih dodelitve pravic
uporabe radijskih frekvenc, izvajanju nalog, s katerimi se prispeva k varstvu
pravic končnih uporabnikov, izvajanju nalog iz 268. člena tega zakona, izvajanju
nalog iz 171. in 172. člena tega zakona in zagotavljanju prenosljivosti
številk iz 195. in 196. člena tega zakona ne sme zaprositi ali prejemati
navodil od drugih državnih organov. Navedeno ne vpliva na možnost njenega
posvetovanja z organom, pristojnim za varstvo konkurence, organom, pristojnim
za varstvo potrošnikov, in na sodelovanje z drugimi regulativnimi organi,
Evropsko komisijo, BEREC in RSPG v skladu s tem zakonom.
(4) Organizacijo in poslovanje agencije ureja statut. 
232. člen
(akti agencije)
(1) Agencija izdaja splošne akte o vprašanjih s področja
svojih pristojnosti.
(2) Agencija lahko s splošnim aktom podrobneje uredi
vprašanja, ki se pojavijo pri izvrševanju posameznih določb zakonov, in sicer s
področij v njeni pristojnosti.
(3) Agencija lahko izda splošni akt za izvrševanje neposredno
uporabljivih predpisov Evropske unije na področju elektronskih komunikacij, če
so s temi predpisi neposredno določene naloge nacionalnih regulativnih organov.
(4) Agencija v okviru svojih regulativnih pristojnosti izdaja
priporočila, s katerimi naslovnikom nezavezujoče priporoča določena ravnanja.
(5) Agencija odloča o posamičnih zadevah s področja svojih
pristojnosti z odločbo ali sklepom.
(6) Statut in splošni akti agencije za izvajanje javnih
pooblastil se objavijo v Uradnem listu Republike Slovenije, priporočila pa na
spletni strani agencije.
233. člen
(organi agencije)
Organa agencije sta svet agencije in direktor agencije.
1.2 Svet agencije
234. člen
(sestava in imenovanje članov sveta agencije)
(1) Svet agencije sestavlja pet članov.
(2) Člane sveta agencije imenuje vlada z odločbo na podlagi
javnega poziva, ki ga izvede ministrstvo.
(3) Predsednika sveta agencije izvolijo člani sveta agencije
med seboj z večino glasov in na tajnem glasovanju.
(4) Vlada pri imenovanju kandidatov za člane sveta agencije
uporablja merilo strokovnosti in usposobljenosti osebe.
235. člen
(mandat in pogoji za člane sveta agencije)
(1) Člani sveta agencije so imenovani za dobo petih let in so
lahko ponovno imenovani.
(2) Za člana sveta agencije je lahko imenovana oseba, ki
1.     
je državljan države članice Evropske unije in ima v Republiki Sloveniji
prijavljeno stalno prebivališče,
2.     
je poslovno sposobna,
3.     
ima najmanj izobrazbo ustrezne smeri, pridobljeno po študijskih
programih druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
4.     
ima najmanj pet let delovnih izkušenj na delovnem mestu, ki zahteva
izobrazbo iz prejšnje točke,
5.     
je strokovnjak na vsaj enem področju delovanja oziroma poslovanja
agencije,
6.     
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kakor
šest mesecev,
7.     
predloži izjavo o interesih in povezavah iz prvega odstavka
236. člena tega zakona.
236. člen
(izjava o interesih in povezavah člana sveta agencije)
(1) Kandidat za člana sveta agencije mora podati izjavo, s
katero razkrije svoje interese in povezave, ki jih ima kot samostojni podjetnik
posameznik, imetnik lastniškega deleža v gospodarski družbi oziroma član v
upravnih in nadzornih organih družb, ki opravljajo dejavnost na področju, ki ga
je pristojna urejati agencija, ali so njihovi dobavitelji elektronske
komunikacijske opreme. Pri tem mora razkriti zlasti informacije o statusu
samostojnega podjetnika posameznika, lastniških deležih v gospodarskih družbah
in o članstvu v upravnih in nadzornih organih teh družb. Prav tako mora razkriti
kakršne koli druge okoliščine, ki bi lahko vplivale na objektivno in
nepristransko opravljanje nalog člana sveta agencije.
(2) Član sveta agencije mora izjavo iz prejšnjega odstavka v
30 dneh po imenovanju posredovati agenciji, ki jo objavi na svoji spletni
strani.
(3) Ob vsaki spremembi interesov in povezav iz prvega
odstavka tega člena je član sveta agencije dolžan obvestiti agencijo, ki to
objavi na način iz prejšnjega odstavka, o tem takoj pisno obvestiti svet
agencije ter prenehati z delom v zadevah, v katerih bi ti interesi in povezave
lahko vplivali na objektivno in nepristransko opravljanje njegovih nalog.
(4) Če kateri koli član sveta agencije oceni, da obstajajo
povezave in interesi člana sveta agencije iz prvega odstavka tega člena, ki jih
ni navedel kot kandidat za člana sveta agencije ali o katerih ni obvestil sveta
agencije v skladu s prejšnjim odstavkom ali o katerih je v skladu s prejšnjim
odstavkom obvestil svet agencijo, bi pa lahko vplivale na objektivno in
nepristransko opravljanje njegovih nalog, predlaga svetu agencije, da o tem
obvesti Komisijo za preprečevanje korupcije. V postopku odločanja sveta
agencije o tem predlogu ne sme sodelovati član sveta agencije, na katerega se
ti interesi in povezave nanašajo. Pred odločitvijo svet agencije pridobi mnenje
člana sveta agencije, o katerem teče postopek.
237. člen
(nezdružljivost)
Člani sveta agencije ne morejo biti:
1.     
člani organov političnih strank,
2.     
funkcionarji po zakonu, ki ureja sistem plač v javnem sektorju,
3.     
osebe, ki so zaposlene ali so člani upravnega ali nadzornega organa
pravne osebe, ki opravlja dejavnost na področju, ki ga je pristojna urejati
agencija, ali imajo lastninske deleže v pravnih osebah, ki opravljajo dejavnost
na področju, ki ga je pristojna urejati agencija, ali so člani upravnega ali
nadzornega organa v pravnih osebah, ki imajo lastninski delež v takih pravnih
osebah,
4.     
osebe, katerih zakonec, zunajzakonski partner in sorodnik v ravni vrsti
do vključno drugega kolena je član upravnega ali nadzornega organa pravne
osebe, ki opravlja dejavnost na področju, ki ga je pristojna urejati agencija,
ali ima lastninske deleže v pravnih osebah, ki opravljajo dejavnost na
področju, ki ga je pristojna urejati agencija, ali je član upravnega ali
nadzornega organa v pravnih osebah, ki ima lastninski delež v takih pravnih
osebah.
238. člen
(pristojnosti in odgovornosti sveta agencije)
(1) Svet agencije:
1.     
sprejema svoj poslovnik,
2.     
sprejema program dela in finančni načrt ter letno poročilo,
3.     
spremlja uresničevanje programa dela in finančnega načrta,
4.     
daje soglasje k statutu, ki ga sprejeme direktor agencije,
5.     
predlaga razrešitev direktorja agencije,
6.     
predlaga začasno prepoved opravljanja nalog direktorja agencije,
7.     
predlaga predčasno razrešitev članov sveta agencije.
(2) Člani sveta agencije oziroma osebe, ki jih svet agencije
pooblasti, lahko pregledujejo poslovne knjige, kot so opredeljene v slovenskih
računovodskih standardih, in knjigovodske listine agencije.
(3) Člani sveta agencije varujejo zaupnost podatkov agencije
v skladu s tem zakonom in drugimi zakoni s področja njenega delovanja, vključno
s poslovnimi skrivnostmi drugih pravnih oseb, do katerih imajo dostop pri
izvajanju svojih nalog. 
(4) Direktor mora svetu agencije vedno na njegovo zahtevo
predložiti poročilo o poslovanju agencije in druge informacije, ki jih svet
agencije potrebuje za izvajanje svojih pristojnosti.
(5) Svet agencije lahko direktorju predlaga izboljšave
poslovanja agencije, opozori na morebitne nepravilnosti poslovanja agencije
oziroma o tem obvesti pristojne organe.
(6) Svet agencije pri izvajanju svojih pristojnosti iz prvega
odstavka tega člena ne sme posegati v vsebino in postopke sprejemanja drugih
splošnih in posamičnih aktov ter priporočil agencije ter v z njimi povezane
strokovne naloge.
239. člen
(predčasna razrešitev člana sveta)
(1) Član sveta agencije je predčasno razrešen, če:
1.     
to zahteva sam,
2.     
ne izpolnjuje več z zakonom določenih pogojev za imenovanje,
3.     
če trajno izgubi delovno možnost za opravljanje dela,
4.     
če nastopi položaj nezdružljivosti iz 237. člena tega zakona,
5.     
če več kot pol leta ne opravlja svojih nalog.
(2) Člane sveta agencije z upravno odločbo predčasno razreši
vlada, in sicer na lastno pobudo ali na obrazloženi predlog sveta agencije.
(3) Če razrešitev člana sveta agencije predlaga svet
agencije, svet agencije sprejme obrazloženi predlog za predčasno razrešitev
člana sveta agencije po postopku, ki je določen s statutom agencije. Pri
odločanju o predčasni razrešitvi ne sme sodelovati član agencije, katerega
razrešitev se predlaga. Pred odločitvijo svet agencije pridobi mnenje člana
sveta agencije, katerega razrešitev je predlagana.
(4) Zoper odločitev o razrešitvi je zagotovljeno sodno
varstvo v upravnem sporu.
240. člen
(sklic seje in odločanje sveta agencije)
(1) Svet agencije dela in odloča najmanj štirikrat letno na
sejah, ki jih sklicuje predsednik sveta agencije na lastno pobudo, na zahtevo
vsaj dveh članov sveta agencije ali na zahtevo direktorja agencije. Zahteva
članov sveta agencije in direktorja mora biti posebej obrazložena.
(2) Svet agencije sprejema odločitve po posvetovanju z
glasovanjem na seji. Odločitev je sprejeta, če zanjo glasuje večina vseh članov
sveta agencije. O seji sveta agencije se sestavi zapisnik.
241. člen
(pravice in obveznosti članov sveta agencije)
(1) Člani sveta morajo pri svojem delu ravnati nepristransko
in s skrbnostjo dobrega gospodarstvenika ter varovati poslovno skrivnost
agencije.
(2) Člani sveta agencije so upravičeni do sejnin in povračil
drugih stroškov v skladu s predpisom vlade, izdanim na podlagi zakona, ki ureja
javne agencije. Sredstva, pogoje za delo in informiranje zagotovi agencija.
(3) Člani sveta so odgovorni za škodo, ki je nastala kot
posledica kršitve njihove dolžnosti.
1.3 Direktor agencije
242. člen
(imenovanje direktorja in vršilca dolžnosti direktorja)
(1) Direktorja agencije imenuje vlada na predlog ministra po
predhodno izvedenem javnem natečaju.
(2) Javni natečaj se objavi na spletnih straneh agencije in
spletnih straneh ministrstva, pristojnega za upravo, lahko pa tudi v dnevnem
tisku oziroma v Uradnem listu Republike Slovenije. Javni natečaj mora biti
objavljen največ 90 in najmanj 60 dni pred potekom mandata trenutnega
direktorja agencije.
(3) Javni natečaj, ki se začne na predlog ministra, izvede
posebna natečajna komisija, ki jo imenuje uradniški svet.
(4) Zoper odločbo o imenovanju ni pritožbe, zagotovljeno pa
je sodno varstvo v upravnem sporu, pri čemer pristojno sodišče o tem odloča
prednostno.
(5) Če direktor umre, je razrešen ali mu je potekel mandat in
novi direktor še ni imenovan, vlada brez javnega natečaja imenuje vršilca
dolžnosti direktorja do imenovanja novega direktorja, vendar najdlje za šest
mesecev. Glede pogojev za imenovanje in razlogov za predčasno razrešitev se za
vršilca dolžnosti direktorja uporabljajo določbe 243. in 248. člena tega
zakona.
(6) Pri začasni prepovedi opravljanja nalog direktorja iz
249. člena tega zakona je imenovan vršilec dolžnosti do prenehanja tega
ukrepa.
243. člen
(mandat in pogoji za imenovanje direktorja)
(1) Za direktorja je lahko imenovana oseba, ki:
1.     
je državljan Republike Slovenije,
2.     
je poslovno sposobna,
3.     
ima najmanj izobrazbo ustrezne smeri, pridobljeno po študijskih
programih druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
4.     
ima najmanj deset let delovnih izkušenj na delovnem mestu, ki zahteva
izobrazbo iz prejšnje točke,
5.     
je priznan strokovnjak na področjih, ki so v pristojnosti delovanja
agencije,
6.     
ima mednarodne izkušnje in vodstvene ter organizacijske spretnosti in
izkušnje,
7.     
ima višjo raven znanja angleškega jezika,
8.     
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kakor
šest mesecev oziroma ni bila pravnomočno obsojena zaradi kaznivega dejanja
zoper uradno dolžnost, javna pooblastila in javna sredstva,
9.     
zoper njo ni uveden kazenski postopek zaradi naklepnega kaznivega
dejanja, ki se preganja po uradni dolžnosti,
10.  
izpolnjuje zahteve iz 244. in 245. člena zakona,
11.  
predloži izjavo o interesih in povezavah iz prvega odstavka
246. člena tega zakona.
(2) Direktor je imenovan za dobo petih let in je lahko
ponovno imenovan po predhodno izvedenem javnem natečaju.
(3) Vlada ob upoštevanju določb tretjega odstavka
231. člena tega zakona sklene z direktorjem pogodbo o zaposlitvi, v kateri
se določijo tudi pričakovani cilji in rezultati direktorja.
244. člen
(opravljanje drugih dejavnosti in nasprotje interesov)
(1) Za vse javne uslužbence agencije veljajo omejitve glede
opravljanja drugih dejavnosti in nasprotja interesov, kot je to za uradnike
določeno v zakonu, ki ureja javne uslužbence.
(2) Direktor in njegovi namestniki, njihov zakonec ali
zunajzakonski partner ter sorodnik v ravni vrsti do vključno drugega kolena ne
smejo:
1.     
sami kot fizične osebe opravljati dejavnosti na področju, ki ga je
pristojna urejati agencija,
2.     
biti člani upravnega ali nadzornega organa pravne osebe, ki opravlja
dejavnost na področju, ki ga je pristojna urejati agencija,
3.     
imeti lastniških deležev v pravnih osebah, ki opravljajo dejavnost na
področju, ki ga je pristojna urejati agencija, ali v pravnih osebah, ki imajo
lastniški delež v takih pravnih osebah. 
245. člen
(omejitev poslovanja)
(1) Direktor in njegovi namestniki ne smejo:
1.     
sami kot fizične osebe poslovno sodelovati s fizičnimi ali pravnimi
osebami, ki opravljajo dejavnost na področju, ki ga je pristojna urejati
agencija,
2.     
biti člani upravnega ali nadzornega organa pravne osebe, ki poslovno sodeluje
s fizičnimi ali pravnimi osebami, ki opravljajo dejavnost na področju, ki ga je
pristojna urejati agencija,
3.     
imeti lastniških deležev v pravnih osebah, ki poslovno sodelujejo s
fizičnimi ali pravnimi osebami, ki opravljajo dejavnost na področju, ki ga je
pristojna urejati agencija, ali v pravnih osebah, ki imajo lastniški delež v
takih pravnih osebah.
(2) Prepovedano poslovno sodelovanje iz prejšnjega odstavka
ne vključuje poslovnega sodelovanja zaradi uporabe javno dostopnih storitev, ki
jih zagotavljajo fizične ali pravne osebe, ki opravljajo dejavnost na področju,
ki ga je pristojna urejati agencija.
246. člen
(izjava o interesih in povezavah kandidata za direktorja)
(1) Kandidat za direktorja mora podati izjavo, s katero
razkrije svoje interese in povezave, ki jih ima kot samostojni podjetnik
posameznik, imetnik lastniškega deleža v gospodarski družbi oziroma član v
upravnih in nadzornih organih družb, ki opravljajo dejavnost na področju, ki ga
je pristojna urejati agencija, ali ki so njihovi dobavitelji elektronske
komunikacijske opreme. Pri tem mora razkriti zlasti informacije o statusu
samostojnega podjetnika posameznika, o lastniških deležih v gospodarskih
družbah in o članstvu v upravnih in nadzornih organih teh družb. Prav tako mora
razkriti kakršne koli druge okoliščine, ki bi lahko vplivale na objektivno in
nepristransko opravljanje njegovih nalog.
(2) Direktor mora izjavo iz prejšnjega odstavka v 30 dneh po
imenovanju posredovati agenciji, ki izjavo objavi na svoji spletni strani.
(3) Ob vsaki spremembi interesov in povezav iz prvega
odstavka tega člena je direktor dolžan obvestiti agencijo, ki to objavi na
način iz prejšnjega odstavka, o tem takoj pisno obvestiti svet agencije in
vlado ter prenehati z delom v zadevah, v katerih bi ti interesi in povezave
lahko vplivali na objektivno in nepristransko opravljanje njegovih nalog.
(4) Če kateri koli član sveta agencije oceni, da obstajajo
povezave in interesi direktorja iz prvega odstavka tega člena, ki jih ni
navedel kot kandidat za direktorja ali o katerih ni obvestil sveta agencije in
vlade v skladu s prejšnjim odstavkom ali o katerih je v skladu s prejšnjim
odstavkom obvestil svet agencije in vlado, bi pa lahko vplivale na objektivno
in nepristransko opravljanje njegovih nalog, predlaga svetu agencije, da o tem
obvesti Komisijo za preprečevanje korupcije Republike Slovenije. Pred
odločitvijo svet agencije pridobi mnenje direktorja. Komisijo za preprečevanje
korupcije lahko, če oceni, da obstajajo takšne povezave in interesi direktorja,
obvesti tudi vlada.
247. člen
(pristojnosti in odgovornosti direktorja agencije)
(1) Direktor agencije:
1.     
zastopa in predstavlja agencijo,
2.     
vodi njeno poslovanje in organizira njeno delo ter sprejme statut
agencije,
3.     
vodi postopke in daje pooblastila za vodenje postopkov v zadevah iz
pristojnosti agencije,
4.     
izdaja posamične akte ter sprejema splošne akte in priporočila iz
pristojnosti agencije,
5.     
varuje zaupnost podatkov agencije v skladu s tem zakonom in drugimi
zakoni s področja njenega delovanja, vključno s poslovnimi skrivnostmi drugih
pravnih oseb, do katerih ima dostop pri izvajanju svojih nalog,
6.     
pripravi in predloži svetu agencije v sprejem predlog programa dela,
finančnega načrta in letnega poročila ter sodeluje s svetom agencije v skladu z
njunimi pristojnostmi,
7.     
sodeluje s posvetovalnimi sveti s področja delovanja agencije v skladu z
njihovimi pristojnostmi.
(2) Direktor lahko izmed vodij sektorjev v agenciji imenuje
do dva namestnika, ki v odsotnosti direktorja ter v primeru prenehanja z delom
iz tretjega odstavka prejšnjega člena na podlagi njegovega pooblastila vodita,
predstavljata in zastopata agencijo.
(3) Direktor agenciji odgovarja za škodo, ki jo je povzročil
s svojim nevestnim ali protipravnim ravnanjem, po splošnih pravilih
odškodninske odgovornosti.
248. člen
(predčasna razrešitev direktorja)
(1) Direktor je predčasno razrešen le, če:
1.     
to sam zahteva,
2.     
ne izpolnjuje več pogojev za imenovanje iz prvega odstavka
243. člena tega zakona, razen pogoja iz 9. točke prvega odstavka
243. člena tega zakona,
3.     
če trajno izgubi delovno zmožnost za opravljanje dela na delovnem mestu
direktorja.
(2) Direktor je lahko predčasno razrešen tudi, če Računsko
sodišče Republike Slovenije v skladu s svojimi pristojnostmi po zakonu, ki
ureja računsko sodišče, da poziv za njegovo razrešitev.
(3) Direktorja razreši vlada na lastno pobudo ali na predlog
sveta agencije, če obstajajo razlogi iz prvega in drugega odstavka tega člena.
(4) O razlogih za predčasno razrešitev mora biti direktor
obveščen, hkrati pa mora imeti možnost zagovora.
(5) Vlada razreši direktorja z upravno odločbo, v kateri mora
obrazložiti razloge za svojo odločitev.
(6) Zoper odločbo iz prejšnjega odstavka ni pritožbe,
zagotovljeno pa je sodno varstvo v upravnem sporu, pri čemer pristojno sodišče
odloča prednostno.
(7) Informacijo o razrešitvi direktorja vlada javno objavi.
Če ta informacija ne vsebuje utemeljitve vseh razlogov za razrešitev, mora
vlada na zahtevo razrešenega direktorja odločbo iz petega odstavka v celoti
javno objaviti na svojih spletnih straneh.
(8) Razrešeni direktor, ki je imel pred imenovanjem v
agenciji sklenjeno pogodbo o zaposlitvi, je razporejen na prosto delovno mesto
v agenciji, ki ustreza njegovi delovni usposobljenosti, za čas, za katerega je
imel sklenjeno pogodbo o zaposlitvi. Če takšnega delovnega mesta ni, mu vlada v
skladu z zakonom, ki ureja delovna razmerja, odpove pogodbo o zaposlitvi v
skladu z določbami o redni odpovedi.
(9) Če je direktor predčasno razrešen, ker ne izpolnjuje več
pogojev za njegovo imenovanje iz 8. ali 10. točke prvega odstavka
243. člena tega zakona, gre za razrešitev iz krivdnih razlogov in za
odpoved pogodbe o zaposlitvi iz krivdnih razlogov v skladu z zakonom, ki ureja
delovna razmerja.
249. člen
(začasna prepoved opravljanja nalog direktorja)
(1) Vlada na lastno pobudo ali na predlog sveta agencije z
upravno odločbo odloči o začasni prepovedi opravljanja nalog direktorja, če je
zoper njega:
1.     
v zvezi z njegovim delom uveden kazenski postopek zaradi utemeljenega
suma storitve kaznivega dejanja iz 257., 257.a, 261. ali 263. člena
Kazenskega zakonika (Uradni list RS, št. 50/12 – uradno prečiščeno
besedilo, 6/16 – popr., 54/15, 38/16, 27/17, 23/20, 91/20, 95/21, 186/21 in
105/22 – ZZNŠPP) ali
2.     
vložena pravnomočna obtožnica zaradi naklepnega kaznivega dejanja, ki se
preganja po uradni dolžnosti, za katerega je kot glavna kazen predpisana
zaporna kazen najmanj šest mesecev. 
(2) V primerih iz prvega odstavka tega člena se direktorju
začasno odvzamejo pooblastila, hkrati pa se mu ponudi sklenitev pogodbe o
zaposlitvi za drugo delovno mesto v agenciji. Le v primerih, ko ni mogoče
drugače zagotoviti zakonitosti poslovanja agencije oziroma nepristranskosti
njenega odločanja, se direktorju začasno odvzamejo pooblastila direktorja in se
mu hkrati prepove delo v agenciji.
(3) Začasna prepoved opravljanja nalog direktorja iz prvega
odstavka tega člena traja do:
1.     
dokončne odločitve vlade o njegovi razrešitvi,
2.     
poteka njegovega mandata ali
3.     
pravnomočno končanega kazenskega postopka.
(4) O razlogih za začasno prepoved opravljanja nalog direktorja
mora biti direktor obveščen, hkrati pa mora imeti možnost zagovora.
(5) Vlada o začasni prepovedi opravljanja nalog direktorja
odloči z upravno odločbo, zoper katero je zagotovljeno sodno varstvo v upravnem
sporu.
(6) Če je direktorju začasno v celoti prepovedano opravljanje
dela v agenciji, mu v času prepovedi pripada 50 % osnovne plače, ki bi jo
prejemal, če bi opravljal naloge direktorja agencije. Če je direktorju ponujena
sklenitev pogodbe o zaposlitvi za drugo delovno mesto v agenciji in to sprejme,
mu v tem času pripada plača za to delovno mesto. Če takšno ponudbo zavrne,
pravice iz tega odstavka nima.
(7) Če se postopek zaradi kaznivega dejanja iz prvega
odstavka tega člena pred kazenskim sodiščem pravnomočno konča tako, da ni
podlage za razrešitev direktorja po tem zakonu, se z dnem pravnomočnosti sodne
odločbe odpravijo posledice ukrepa iz prvega odstavka tega člena.
1.4 Delovanje agencije
250. člen
(število zaposlenih)
Agencija za izvajanje svojih pristojnosti v programu dela
določi ustrezno število zaposlenih glede na njene potrebe dela.
251. člen
(plače zaposlenih)
Za plače zaposlenih v agenciji veljajo predpisi, ki urejajo
sistem plač v javnem sektorju.
252. člen
(financiranje agencije)
Agencija se financira izključno s prihodki od plačil, ki so
določena s tem zakonom in z drugimi zakoni s področij njenega delovanja.
253. člen
(postopek sprejemanja programa dela in finančnega načrta)
(1) Ministrstva, pristojna za posamezna področja delovanja
agencije, lahko agenciji do 31. maja tekočega leta pošljejo strateške
usmeritve za pripravo programa dela in finančnega načrta za prihodnje
koledarsko leto.
(2) Agencija osnutek programa dela in finančnega načrta za
prihodnje koledarsko leto najpozneje do 31. julija tekočega leta predloži
v javno obravnavo v skladu z 269. členom tega zakona.
(3) Direktor najpozneje do 30. septembra tekočega leta
svetu agencije v sprejem predloži predlog programa dela in finančni načrt za
prihodnje koledarsko leto.
(4) Svet agencije do 31. oktobra tekočega leta predloži
sprejeti program dela v seznanitev in finančni načrt v soglasje vladi.
254. člen
(nadzor nad delom agencije)
(1) Statut agencije potrdi vlada.
(2) K finančnemu načrtu agencije daje soglasje vlada.
(3) Agencija mora voditi računovodstvo ločeno po področjih
svojega urejanja v skladu z zakonom, ki ureja računovodstvo, in predpisi,
izdanimi na njegovi podlagi. Računovodske izkaze in poslovno poročilo agencije
pregleda pooblaščeni revizor. Revizor mora podati soglasje tudi k delitvi
splošnih stroškov na posamezno ločeno področje.
(4) Agencija mora vsako leto pripraviti letno poročilo, h
kateremu vlada da soglasje, in z njima pa nato seznani državni zbor. Letno
poročilo je sestavljeno iz poročila o delu in poslovnega poročila.
(5) Nadzor nad zakonitostjo dela agencije opravlja
ministrstvo, pristojno za posamezno delovno področje, na katerem deluje
agencija. Ta nadzor ne zajema možnosti poseganja v vsebino splošnih ali
konkretnih pravnih aktov, ki jih je izdala agencija v zvezi z izvajanjem njenih
pristojnosti na podlagi tega ali drugih zakonov s področij njenega delovanja.
(6) Nadzor nad zakonitostjo, namembnostjo, učinkovito in
uspešno rabo sredstev agencije opravlja računsko sodišče. Računsko sodišče
poročilo o opravljenem nadzoru objavi na svojih spletnih straneh.
(7) Ministrstvo, pristojno za upravo, izvaja nadzor nad
izvajanjem predpisov o upravnem postopku.
255. člen
(postopek pred agencijo)
(1) Agencija vodi postopek in izdaja odločbe ter druge
posamične akte po zakonu, ki ureja splošni upravni postopek, če s tem zakonom
ni določeno drugače. Kadar ta zakon določa, da se odločba ali drugi posamični
akt izda po javnem razpisu, agencija pred uvedbo upravnega postopka izvede
postopek javnega razpisa po tem zakonu.
(2) Za odločanje v posamičnih zadevah lahko direktor
pooblasti osebo v agenciji, ki izpolnjuje pogoje za odločanje v splošnem
upravnem postopku.
(3) Odločba ali drugi posamični akt agencije, izdan v
upravnem postopku, sta dokončna, če ta ali drugi zakon s področja njenega
delovanja ne določa drugače.
(4) Zoper odločbo ali drugi posamični akt agencije iz
prejšnjega odstavka so dovoljena le tista izredna pravna sredstva po zakonu, ki
ureja splošni upravni postopek, za katera je pristojna agencija.
(5) Agencija sama opravlja upravno izvršbo svojih izvršljivih
odločb in lahko pri tem izreka ustrezne globe ter uporablja prisilne ukrepe, ki
so predpisani z zakonom, ki ureja splošni upravni postopek. Upravno izvršbo
denarnih obveznosti opravi davčni organ po postopku, predpisanem za izvršbo
davčnih obveznosti.
256. člen
(sodno varstvo)
(1) Zoper dokončne odločbe ali druge posamične akte agencije
je zagotovljeno sodno varstvo v skladu z zakonom, ki ureja upravni spor.
(2) Tožba v upravnem sporu zoper akte, ki jih izda agencija
na podlagi tega zakona, se vloži pri Upravnem sodišču Republike Slovenije v
Ljubljani. V sporu odloča upravno sodišče s sedežem v Ljubljani.
(3) Postopki v zvezi s tožbami zoper akte, izdane na podlagi
določb IX. poglavja tega zakona, so prednostni.
257. člen
(zbiranje podatkov v zvezi s postopkom pred upravnim
sodiščem)
(1) Upravno sodišče zbira podatke o številu in splošnem
predmetu tožb v upravnem sporu, trajanju postopkov pred sodiščem od vložitve
tožbe do pravnomočne sodne odločbe ter o številu odločitev o začasnih odredbah,
ki jih je izdalo sodišče v zvezi z elektronskimi komunikacijami.
(2) Upravno sodišče pošlje podatke iz prejšnjega odstavka za
tekoče leto ministrstvu, pristojnemu za pravosodje, najpozneje do
31. januarja naslednje leto. 
(3) Ministrstvo, pristojno za pravosodje, prejete podatke
posreduje Evropski komisiji in BEREC na njuno utemeljeno zahtevo.
2. Cilji agencije na področju elektronskih komunikacij
258. člen
(splošni cilji in načela)
(1) Agencija mora pri opravljanju svojih nalog sprejeti vse
ukrepe, ki so primerni za dosego ciljev iz 259. do 261. člena tega zakona,
pri čemer morajo biti ukrepi sorazmerni ciljem, ki se zasledujejo.
(2) Ukrepi, ki jih sprejema agencija, morajo biti čim bolj
tehnološko nevtralni, razen če je z določbami tega zakona in na njegovi podlagi
sprejetimi podzakonskimi predpisi, ki urejajo radiofrekvenčni spekter, določeno
drugače.
(3) Agencija mora v okviru svojih pristojnosti prispevati k
uresničevanju usmeritev, ki so namenjene spodbujanju svobode izražanja in
obveščanja, kulturne in jezikovne raznolikosti ter pluralnosti medijev.
(4) Agencija in drugi državni organi po potrebi pomagajo
Evropski komisiji pri določanju referenčnih meril in poročanju o učinkovitosti
držav članic EU za dosego ciljev iz 259. do 261. člena tega zakona.
259. člen
(spodbujanje konkurence in povezljivosti ter dostopa do zelo
visokozmogljivih omrežij)
(1) Agencija pospešuje učinkovito konkurenco pri
zagotavljanju elektronskih komunikacijskih omrežij in pripadajočih
zmogljivosti, vključno z učinkovito konkurenco na področju infrastrukture, ter
pri zagotavljanju elektronskih komunikacijskih storitev in pripadajočih
storitev.
(2) Agencija in ministrstvo spodbujata povezljivost in dostop
do zelo visokozmogljivih omrežij, vključno s fiksnimi, mobilnimi in brezžičnimi
omrežji, ter njihovo uporabo za državljane in podjetja v EU.
260. člen
(spodbujanje razvoja notranjega trga)
Agencija prispeva k razvoju notranjega trga med drugim tako,
da:
1.     
odpravi preostale ovire in omogoči usklajene pogoje za naložbe in
zagotavljanje elektronskih komunikacijskih omrežij, pripadajočih zmogljivosti
in storitev ter elektronskih komunikacijskih storitev na ravni EU,
2.     
daje prednost dejanski, učinkoviti in koordinirani uporabi
radiofrekvenčnega spektra, odprtim inovacijam, vzpostavitvi in razvoju
vseevropskih omrežij, zagotavljanju, razpoložljivosti in medobratovalnosti
vseevropskih storitev in povezljivosti med obema koncema,
3.     
sodeluje pri oblikovanju skupnih pravil in predvidljivih regulativnih
pristopov.
261. člen
(podpiranje interesov državljanov)
Agencija podpira interese državljanov med drugim tako, da
zlasti:
1.     
spodbuja povezljivost ter splošno razpoložljivost in uporabo zelo
visokozmogljivih omrežij, vključno s fiksnimi, mobilnimi in brezžičnimi
omrežji, ter elektronskih komunikacijskih storitev,
2.     
omogoči čim večje koristi pri izbiri, ceni in kakovosti na podlagi
učinkovite konkurence,
3.     
zagotovi visoko in enotno zaščito končnih uporabnikov s posebnimi
sektorskimi pravili,
4.     
zagotovi možnosti izbire in enakovrednega dostopa za končne uporabnike
invalide,
5.     
poskrbi za visoko raven varstva potrošnikov pri poslovanju z operaterji,
zlasti z zagotovitvijo preprostega postopka reševanja sporov, obravnava potrebe
posebnih družbenih skupin, še posebej uporabnikov invalidov, starejših
uporabnikov in uporabnikov s posebnimi socialnimi potrebami,
6.     
poskrbi za ohranjanje celovitosti javnih komunikacijskih omrežij ter
varnosti teh omrežij in javnih komunikacijskih storitev,
7.     
spodbuja ohranitev odprtega in nevtralnega značaja interneta.
262. člen
(regulativna načela)
Agencija pri uresničevanju ciljev iz 258. do 261. člena
tega zakona uporabi nepristranska, objektivna, pregledna, nediskriminacijska in
sorazmerna regulativna načela, kot so:
1.     
spodbujanje regulativne predvidljivosti z izvajanjem doslednega
regulativnega pristopa v primernih obdobjih pregleda ter s sodelovanjem z
drugimi nacionalnimi regulativnimi organi in drugimi pristojnimi organi, BEREC,
RSPG in Evropsko komisijo,
2.     
zagotavljanje, da v podobnih razmerah ni diskriminacije pri obravnavi
fizičnih in pravnih oseb, ki zagotavljajo elektronska komunikacijska omrežja in
storitve,
3.     
uporaba predpisov na tehnološko nevtralen način, kolikor je to v skladu
z doseganjem ciljev iz 258. do 261. člena tega zakona,
4.     
spodbujanje učinkovitega vlaganja in inovacij na področju novih in
izboljšanih infrastruktur, vključno z zagotavljanjem, da vse obveznosti dostopa
ustrezno upoštevajo tveganje, ki ga sprejmejo podjetja, ki vlagajo, in z
omogočanjem različnih dogovorov o sodelovanju med vlagatelji in strankami, ki
iščejo dostop, da razpršijo naložbeno tveganje in hkrati zagotovijo, da se
ohranita konkurenčnost na trgu in načelo nediskriminacije,
5.     
ustrezno upoštevanje različnih pogojev glede konkurence in uporabnikov,
ki obstajajo na različnih geografskih območjih države, vključno z lokalno
infrastrukturo, ki jo na nepridobitni podlagi uporabljajo fizične osebe,
6.     
nalaganje predhodnih regulativnih obveznosti le, če ni učinkovite in
trajnostne konkurence, in z omilitvijo in odpravo teh obveznosti takoj, ko je
ta pogoj izpolnjen.
263. člen
(neodvisnost delovanja)
Agencija mora pristojnosti na področju elektronskih
komunikacij izvajati neodvisno od fizičnih in pravnih oseb, ki zagotavljajo
elektronska komunikacijska omrežja oziroma izvajajo elektronske komunikacijske
storitve.
3. Pristojnosti agencije na področju elektronskih
komunikacij
264. člen
(uradne evidence)
(1) Agencija vodi uradne evidence:
1.     
operaterjev,
2.     
imetnikov odločb o dodelitvi radijskih frekvenc,
3.     
imetnikov odločb o dodelitvi elementov oštevilčenja,
4.     
imetnikov radioamaterskih dovoljenj.
(2) Uradne evidence iz prejšnjega odstavka vodi agencija kot
med seboj povezano informatizirano zbirko podatkov.
(3) V uradni evidenci operaterjev agencija vodi naslednje
podatke:
1.     
ime, naslov, davčno številko za fizične osebe,
2.     
firmo, sedež, matično številko, registrsko številko za pravne osebe,
3.     
o obvestilu, javnem komunikacijskem omrežju oziroma javni komunikacijski
storitvi,
4.     
o datumu začetka, spremembe ali prenehanja zagotavljanja javnih
komunikacijskih omrežij in izvajanja javnih komunikacijskih storitev, 
5.     
o odločbi o ugotovitvi, da gre za operaterja s pomembno tržno močjo,
6.     
o poravnavanju obveznosti operaterjev, ki izvirajo iz tega zakona,
7.     
o kaznovanju zaradi kršitev določil tega zakona.
(4) V uradni evidenci imetnikov odločb o dodelitvi radijskih
frekvenc agencija vodi naslednje podatke:
1.     
ime, naslov, davčno številko za fizične osebe,
2.     
firmo, sedež, matično številko, registrsko številko za pravne osebe,
3.     
o odločbi o dodelitvi radijskih frekvenc, o elektronskem komunikacijskem
omrežju oziroma elektronski komunikacijski storitvi, za katero se uporablja
dodeljena radijska frekvenca, o datumu prenehanja veljavnosti te odločbe in
druge podatke iz te odločbe,
4.     
o poravnavanju obveznosti imetnika odločbe o dodelitvi radijskih
frekvenc, ki izvirajo iz tega zakona,
5.     
o kaznovanju imetnika odločbe o dodelitvi radijskih frekvenc zaradi
kršitev določil tega zakona.
(5) V uradni evidenci imetnikov odločb o dodelitvi elementov
oštevilčenja agencija vodi naslednje podatke:
1.     
ime, naslov, davčno številko za fizične osebe,
2.     
firmo, sedež, matično številko, registrsko številko za pravne osebe,
3.     
o odločbi o dodelitvi elementov oštevilčenja, o elektronskem
komunikacijskem omrežju oziroma elektronski komunikacijski storitvi, za katero
se uporabljajo dodeljeni elementi oštevilčenja, o datumu prenehanja veljavnosti
te odločbe ter druge podatke iz te odločbe,
4.     
o poravnavanju obveznosti imetnika ali imetnikov odločb o dodelitvi
elementov oštevilčenja, ki izvirajo iz tega zakona,
5.     
o kaznovanju imetnikov odločb o dodelitvi elementov oštevilčenja zaradi
kršitev določil tega zakona.
(6) V uradni evidenci imetnikov radioamaterskih dovoljenj
agencija vodi naslednje podatke:
1.     
ime, naslov, davčno številko za fizične osebe,
2.     
firmo, sedež, matično številko za pravne osebe,
3.     
o dodeljenem klicnem znaku.
(7) Agencija lahko v tem členu navedene podatke pridobiva
tudi iz uradnih evidenc drugih državnih organov in neposredno po elektronski
poti.
(8) Agencija vodi podatke iz tretjega odstavka tega člena,
dokler operater zagotavlja javna komunikacijska omrežja oziroma izvaja javne
komunikacijske storitve na podlagi tega zakona, nato pa jih hrani trajno.
Podatke iz četrtega in petega odstavka tega člena agencija vodi ves čas, dokler
ima fizična ali pravna oseba pravico uporabljati radijske frekvence oziroma
uporabljati številke, nato pa jih hrani trajno.
265. člen
(obveznost dajanja podatkov in informacij agenciji)
(1) Vse fizične in pravne osebe, ki zagotavljajo elektronska
komunikacijska omrežja oziroma izvajajo elektronske komunikacijske storitve,
pripadajoče zmogljivosti ali pripadajoče storitve, morajo dati agenciji na
podlagi njene pisne zahteve na voljo vse podatke in informacije, s katerimi
razpolagajo, vključno z listinami in finančnimi podatki, ki jih agencija
potrebuje za izvajanje svojih pristojnosti po tem zakonu, med drugim za:
1.     
sistematično ali posamično preverjanje izpolnjevanja zahtev, povezanih z
učinkovito uporabo radijskih frekvenc ali elementov oštevilčenja, s prispevki
za financiranje univerzalne storitve ali plačil na podlagi obvestila, za
uporabo radijskih frekvenc, za uporabo elementov oštevilčenja oziroma plačil za
učinkovito rabo omejene naravne dobrine,
2.     
posamično preverjanje izpolnjevanja določb tega zakona ali posamičnih
aktov agencije,
3.     
oceno varnosti storitev in omrežij operaterjev, vključno z dokumentiranimi
varnostnimi politikami,
4.     
reševanje sporov po določbah tega zakona,
5.     
izvedbo postopkov, povezanih z vlogami za dodelitev pravic uporabe
omejenih dobrin na podlagi tega zakona,
6.     
objavo primerjalnih pregledov kakovosti in cen storitev v korist
potrošnikov,
7.     
jasno opredeljene statistične namene,
8.     
izvedbo analiz upoštevnih trgov in izvajanje drugih pristojnosti na
področju zagotavljanja konkurence,
9.     
izvedbo njenih pristojnosti na področju gradnje, vključno s
poizvedovanjem o napovedih postavitev omrežij iz 18. in 19. člena tega
zakona,
10.  
varovanje učinkovite uporabe radiofrekvenčnega spektra in elementov
oštevilčenja ter zagotavljanja njihovega učinkovitega upravljanja,
11.  
ocenjevanje prihodnjega razvoja omrežij ali storitev, ki bi lahko
vplival na veleprodajne storitve, ki so na voljo konkurentom, na ozemeljsko
pokritost, povezljivost, ki je na voljo končnim uporabnikom, ali na določitev
območij v skladu s četrtim odstavkom 18. člena tega zakona,
12.  
odgovarjanje na obrazložene zahteve BEREC po informacijah.
(2) V zvezi s pravicami uporabe radiofrekvenčnega spektra se
podatki in informacije iz prejšnjega odstavka nanašajo zlasti na uspešno in
učinkovito uporabo radiofrekvenčnega spektra ter na izpolnjevanje obveznosti
glede pokritosti in kakovosti storitev, povezanih s pravicami uporabe
radiofrekvenčnega spektra in njihovim preverjanjem.
(3) Pri izvajanju pristojnosti iz prvega odstavka tega člena
ima agencija predvsem pravico, da od fizičnih in pravnih oseb iz prejšnjega
odstavka zahteva, da ji morajo predložiti tudi informacije in podatke o
prihodnjem razvoju omrežja ali storitev, če bi ta lahko vplival na veleprodajne
storitve, ki jih dajo na voljo konkurentom, ter podatke in informacije o
elektronskih komunikacijskih omrežjih in pripadajočih zmogljivostih, ki so
razčlenjene na lokalni ravni in so dovolj natančne, da omogočajo izvajanje
nalog v skladu z 18. in 19. členom tega zakona. Agencija lahko od
operaterjev s pomembno tržno močjo na veleprodajnih trgih tudi zahteva, da
predložijo računovodske podatke o maloprodajnih trgih, ki so povezani s temi
veleprodajnimi trgi.
(4) Agencija lahko od drugih regulativnih organov ali drugih
pristojnih organov zahteva podatke in informacije, ki jih potrebuje za
izvajanje svojih pristojnosti.
(5) Zahtevani podatki in informacije morajo biti sorazmerni
namenu, za katerega bodo uporabljeni. Agencija mora v zahtevi navesti namen
uporabe zahtevanih podatkov in informacij in jih obravnavati v skladu s četrtim
odstavkom 266. člena tega zakona.
(6) Osebe iz prvega odstavka tega člena morajo agenciji
predložiti podatke in informacije brezplačno ter v obsegu in nemudoma oziroma v
roku, določenem v zahtevi agencije. Nepravočasno sporočanje podatkov in
informacij ter sporočanje napačnih, nepopolnih podatkov ali informacij v
nasprotju z zahtevo agencije se štejeta za kršitev dolžnosti dajanja zahtevanih
podatkov in informacij.
(7) Določbe tega člena se uporabljajo tudi za druga podjetja,
ki delujejo v sektorju elektronskih komunikacij ali sorodnih sektorjih, če
agencija na podlagi podatkov in informacij, zbranih v skladu s prvim odstavkom
tega člena, ne more zadovoljivo opravljati svojih nalog v skladu s tem zakonom
in predpisi EU.
(8) Agencija ne sme zahtevati podatkov in informacij, ki jih
je od oseb iz prvega odstavka tega člena zahteval že BEREC na podlagi
40. člena Uredbe (EU) 2018/1971 Evropskega parlamenta in Sveta z dne
11. decembra 2018 o ustanovitvi Organa evropskih regulatorjev za
elektronske komunikacije (BEREC) in Agencije za podporo BEREC-u (Urad BEREC),
spremembi Uredbe (EU) 2015/2120 ter razveljavitvi Uredbe (ES)
št. 1211/2009 (UL L št. 321 z dne 17. 12. 2018, str.1) in jih
dal na voljo agenciji. 
266. člen
(posredovanje podatkov in ravnanje z njimi)
(1) Agencija mora Evropski komisiji na njeno utemeljeno
zahtevo poslati podatke in informacije iz prejšnjega člena, ki jih Evropska
komisija potrebuje za izvajanje svojih nalog in so sorazmerne izvajanju teh
nalog.
(2) Če je agencija zahtevane podatke in informacije predhodno
pridobila od določene osebe iz prvega oziroma sedmega odstavka prejšnjega člena
ali organa iz četrtega odstavka prejšnjega člena, mora to osebo oziroma organ
pred izročitvijo teh podatkov in informacij o tem obvestiti in ji pojasniti, da
Evropska komisija lahko te podatke in informacije posreduje tudi drugim
regulativnim organom. Če ta oseba oziroma organ utemeljeno nasprotuje, da bodo
ti podatki in informacije posredovani drugim organom urejanja, mora agencija o
tem obvestiti Evropsko komisijo.
(3) Agencija lahko da podatke in informacije, pridobljene od
oseb iz prvega oziroma sedmega odstavka prejšnjega člena ali organov iz
četrtega odstavka prejšnjega člena, na voljo drugim regulativnim organom ali
drugim pristojnim organom, BEREC in drugim pristojnim mednarodnim organizacijam
na njihovo utemeljeno zahtevo, če jih potrebujejo za izvajanje svojih nalog in
so sorazmerne izvajanju teh nalog. Drugi regulativni organi in drugi pristojni
organi morajo poskrbeti, da se ohrani stopnja njihove zaupnosti.
(4) Pri posredovanju in uporabi zaupnih podatkov in
informacij, vključno s podatki in informacijami, zbranimi pri izvajanju nalog v
skladu z 18. in 19. členom tega zakona, mora agencija poskrbeti, da se
ohrani stopnja njihove zaupnosti. Zaupne podatke in informacije, ki jih
agencija pridobi od drugega regulativnega organa, lahko uporabi le za namen, za
katerega jih je zahtevala.
(5) Agencija na svoji spletni strani objavi podatke in
informacije, ki jih zbira in ki prispevajo k odprtosti in konkurenčnosti trga,
v skladu z zakonom, ki ureja dostop do informacij javnega značaja, zakonom, ki
ureja poslovno skrivnost, in v skladu z zakonom, ki ureja varstvo osebnih
podatkov ter v skladu s predpisi EU o poslovni tajnosti in varstvu osebnih
podatkov.
(6) Agencija s splošnim aktom podrobneje uredi način
izvajanja prejšnjega in tega člena. Pri tem zlasti uredi način zbiranja
podatkov in informacij, varovanja poslovnih skrivnosti in način dostopa do
objav iz prejšnjega odstavka.
267. člen
(uporaba standardov in specifikacij)
(1) Za zagotavljanje storitev, tehničnih vmesnikov in
omrežnih funkcij in kadar je to nujno potrebno za zagotovitev medsebojnega
vzajemnega delovanja storitev, povezljivosti med koncema, lažje zamenjave
ponudnikov in prenosljivosti elementov oštevilčenja ter boljše izbire za
uporabnike, agencija in drugi pristojni državni organi spodbujajo uporabo
standardov in specifikacij s seznama neobveznih standardov in specifikacij, ki
ga sestavi Evropska komisija ter objavi v Uradnem listu EU.
(2) Do objave standardov in specifikacij v skladu s prejšnjim
odstavkom agencija in drugi pristojni državni organi spodbujajo uporabo
standardov in specifikacij, ki so jih sprejele evropske organizacije za
standarde, kot so Evropski odbor za standardizacijo (CEN), Evropski odbor za
elektrotehnično standardizacijo (CENELEC) in Evropski inštitut za telekomunikacijske
standarde (ETSI).
(3) Če standardi in specifikacije iz prejšnjega odstavka ne
obstajajo, agencija in drugi pristojni državni organi spodbujajo uvedbo
mednarodnih standardov ali priporočil, ki jih sprejme ITU, CEPT, Mednarodna
organizacija za standardizacijo (ISO) ali Mednarodna komisija za elektrotehniko
(IEC).
(4) Noben standard ali specifikacija iz tega člena ne
preprečuje dostopa, ki ga je mogoče, kadar je to izvedljivo, zahtevati na
podlagi tega zakona.
268. člen
(nevtralnost interneta)
(1) Agencija spodbuja ohranitev odprtega in nevtralnega
značaja interneta ter možnost dostopa in razširjanja informacij ali uporabe
aplikacij in storitev po lastni izbiri končnih uporabnikov.
(2) Operaterji omrežij in izvajalci storitev dostopa do
interneta si kar najbolj prizadevajo za ohranitev odprtega in nevtralnega
značaja interneta, s tem da ne smejo omejevati, zadrževati ali upočasnjevati
internetnega prometa na ravni posameznih storitev ali aplikacij, jih neenako
obravnavati ali izvajati ukrepov za njihovo razvrednotenje, razen v primeru:
1.     
nujnih ukrepov v primeru stanj ogroženosti v skladu s 124. členom
tega zakona,
2.     
nujnih ukrepov za omejevanje neželenih komunikacij v skladu z
226. členom tega zakona,
3.     
odločbe sodišča.
(3) Ukrepi iz 1. in 2. točke prejšnjega odstavka morajo biti
sorazmerni, nediskriminacijski, časovno omejeni in v obsegu, ki je nujno
potreben.
4. Javnost dela na področju elektronskih komunikacij
269. člen
(vpliv javnosti)
(1) Agencija in drugi državni organi morajo pri oblikovanju
politike na trgu elektronskih komunikacij pred sprejetjem ukrepov, ki bodo
pomembno vplivali na ta trg, in pri sprejemanju predpisov ter strateških
dokumentov pridobiti in primerno upoštevati mnenje zainteresirane javnosti.
(2) Agencija in drugi državni organi morajo pred sprejetjem
aktov in predpisov ter strateških dokumentov iz prejšnjega odstavka njihove
predloge objaviti in zbirati mnenja v objavljenem roku, ki ne sme biti krajši
od 30 dni.
(3) Po poteku roka iz drugega odstavka tega člena in pred
sprejetjem akta, predpisa ali strateškega dokumenta iz prvega odstavka tega
člena mora agencija ali drugi državni organ na spletnih straneh objaviti
pridobljena mnenja in pripombe ter v objavi navesti način, kako so bila
upoštevana, ali razloge, zaradi katerih niso bila upoštevana. Pri tem se
informacije in podatki, ki so zaupne narave, ne objavijo.
(4) Državni organi agencijo obvestijo o svojih javnih
posvetovanjih iz drugega odstavka tega člena. Agencija na svojih spletnih
straneh objavi povezavo na javno posvetovanje teh organov.
(5) Vse informacije in dokumenti iz tega člena morajo biti
objavljeni na spletnih straneh, ki so v skladu z zakonom, ki ureja dostopnost
spletišč in mobilnih aplikacij, dostopne končnim uporabnikom invalidom.
270. člen
(javnost dela agencije)
(1) Delovanje agencije je javno.
(2) Program dela agencije, njen finančni načrt in letno
poročilo ter letno poročilo o stanju trga elektronskih komunikacij se objavijo
na spletnih straneh agencije.
(3) Agencija mora v statutu z namenom izvajanja določbe
prvega odstavka podrobneje določiti:
1.     
pravila v zvezi s postopkom za zbiranje mnenj na podlagi prejšnjega
člena tega zakona, v katerem opredeli vsaj način in mesto objave aktov iz
prvega odstavka prejšnjega člena tega zakona in rezultatov posvetovanja ter
obliko sprejemanja mnenj zainteresirane javnosti,
2.     
način dostopa do podatkov in informacij, ki jih mora agencija
objavljati, ter drugih javnih podatkov in informacij,
3.     
obliko sodelovanja s predstavniki potrošniških in invalidskih
organizacij ter organizacij drugih uporabnikov javnih komunikacijskih storitev.
(4) Agencija zagotavlja informacije javnega značaja v skladu
z zakonom, ki ureja dostop do informacij javnega značaja. 
(5) Ne glede na določbe prejšnjega odstavka so podatki, ki so
si jih stranke izmenjale v postopkih posredovanja iz 285. člena tega
zakona, izvzeti od dostopa, razen če se vpletene stranke z razkritjem teh
podatkov izrecno strinjajo.
271. člen
(objava podatkov in informacij)
(1) Agencija mora na svojih spletnih straneh objavljati
podatke in informacije najmanj o:
1.     
sklenjenih pogodbah o medomrežnem povezovanju operaterjev s pomembno
tržno močjo,
2.     
vzorčnih ponudbah tistih operaterjev omrežij, ki jih morajo oblikovati
in objaviti,
3.     
izračunih nadomestila in stroškov za zagotavljanje univerzalne storitve,
4.     
odločbah o pravicah uporabe radijskih frekvenc in elementov
oštevilčenja,
5.     
izdanih radioamaterskih dovoljenjih,
6.     
nameravanem in izvedenem prenosu pravice do uporabe radijskih frekvenc
in elementov oštevilčenja,
7.     
javnih pozivih za pridobitev mnenj zainteresirane javnosti na podlagi
tega zakona,
8.     
javnih razpisih, ki jih vodi agencija na podlagi tega zakona,
9.     
odločbah, ki se nanašajo na spore med fizičnimi in pravnimi osebami, ki
zagotavljajo elektronska komunikacijska omrežja oziroma storitve,
10.  
odločbah, ki se nanašajo na spore med fizičnimi in pravnimi osebami, ki
zagotavljajo elektronska komunikacijska omrežja oziroma storitve, in končnimi
uporabniki,
11.  
končanih postopkih nadzora,
12.  
strategijah, ki jih sprejme na podlagi tega zakona.
(2) Agencija na svojih spletnih straneh spodbuja ozaveščenost
uporabnikov o obstoju in pomenu številk za komunikacijo v sili in drugih
telefonskih številk z dodano družbeno vrednostjo, ki se začnejo s 116.
(3) Agencija na svojih spletnih straneh objavi povezavo do
informacij o pogojih in postopkih za izdajo dovoljenj, potrebnih za postavitev
elektronskih komunikacijskih omrežij, objavljenih v informacijskem sistemu za
podporo poslovnim subjektom, ki ga upravlja ministrstvo, pristojno za zagotavljanje
elektronskih storitev javne uprave, ter do evidence iz prvega odstavka
15. člena tega zakona.
(4) Ne glede na način objave iz prvega odstavka tega člena
mora agencija zagotoviti objavo tudi kako drugače, če tako določa drugi zakon.
(5) Agencija mora pri objavi podatkov in informacij primerno
upoštevati prepoved razkritja poslovnih skrivnosti in osebnih podatkov.
5. Sodelovanje agencije z drugimi organi na področju
elektronskih komunikacij
5.1 Vloga Evropske komisije in BEREC
272. člen
(obveznost upoštevanja priporočil Evropske komisije)
Agencija mora pri opravljanju svojih nalog upoštevati
priporočila Evropske komisije, izdana za uskladitev uporabe določb direktiv iz
drugega odstavka 2. člena tega zakona. Če se agencija odloči, da ne bo
upoštevala priporočil, o tem obvesti Evropsko komisijo in navede razloge za
svoje stališče.
273. člen
(upoštevanje mnenj in stališč BEREC)
Agencija pri spodbujanju boljšega regulativnega usklajevanja
in večje skladnosti ter ob sprejemanju odločitev o svojih nacionalnih trgih
podpira in v kar največjem obsegu upošteva mnenja in skupna stališča BEREC.
5.2 Sodelovanje agencije z drugimi regulativnimi organi,
Evropsko komisijo in BEREC
274. člen
(sodelovanje in posvetovanje)
(1) Zaradi skladne uporabe evropskega regulativnega okvira za
elektronske komunikacije agencija sodeluje z drugimi regulativnimi organi,
Evropsko komisijo in BEREC. Agencija lahko med drugim BEREC predloži
obrazloženo zahtevo za izvedbo analize čeznacionalnega povpraševanja v skladu s
prvim odstavkom 66. člena Direktive 2018/1972/EU.
(2) Agencija se mora posvetovati z drugimi regulativnimi
organi, Evropsko komisijo in BEREC pred sprejetjem ukrepa, ki bi lahko vplival
na trgovinsko menjavo med državami članicami EU in se nanaša na:
1.     
določitev upoštevnega trga ali
2.     
postopek tržne analize ali
3.     
naložitev, spremembo ali preklic določenih obveznosti iz poglavja o
zagotavljanju konkurence.
(3) V ta namen mora agencija obrazloženi osnutek ukrepa iz
prejšnjega odstavka hkrati z uradnim obvestilom sporočiti drugim regulativnim
organom, Evropski komisiji in BEREC, ter jim omogočiti, da v enem mesecu
sporočijo svoje pripombe. Osnutku ukrepa priloži tudi morebitno odločbo o
zavezah iz petega odstavka 160. člena tega zakona.
(4) Agencija opravi posvetovanje iz drugega odstavka tega
člena po končanem posvetovanju z zainteresirano javnostjo iz 269. člena
tega zakona in predloži drugim regulativnim organom, Evropski komisiji in BEREC
tudi že pridobljena mnenja in pripombe javnosti, razen če je drugače določeno v
priporočilih ali smernicah Evropske komisije, v katerih so opredeljeni oblika,
štetje rokov, vsebina in podrobne informacije v zvezi z uradnim obvestilom iz
prejšnjega odstavka ter okoliščine, v katerih uradno obvestilo ni potrebno.
(5) Agencija lahko po poteku roka iz tretjega odstavka tega
člena sprejme osnutek ukrepa, pri čemer mora v kar največjem obsegu upoštevati
pripombe, prejete od drugih regulativnih organov, Evropske komisije in BEREC.
(6) Agencija lahko osnutek ukrepa kadar koli umakne.
(7) Agencija mora vse sprejete končne ukrepe iz drugega
odstavka tega člena sporočiti Evropski komisiji in BEREC.
275. člen
(postopek sodelovanja in posvetovanja pred sprejetjem
ukrepa, ki se nanaša na določitev upoštevnega trga ali postopek tržne analize)
(1) Če Evropska komisija v enomesečnem roku iz tretjega odstavka
prejšnjega člena sporoči, da bi predlagani osnutek ukrepa iz 1. ali 2. točke
drugega odstavka prejšnjega člena oviral delovanje enotnega trga ali da resno
dvomi o njegovi združljivosti z veljavno zakonodajo EU, mora agencija sprejetje
predlaganega ukrepa odložiti za dodatna dva meseca.
(2) Če Evropska komisija v tem času sprejme odločitev, na
podlagi katere mora agencija umakniti osnutek ukrepa, agencija osnutek ukrepa
spremeni ali umakne v šestih mesecih po izdaji odločitve Evropske komisije. Če
je osnutek ukrepa spremenjen, začne agencija v skladu s postopki iz
269. člena tega zakona javno posvetovanje in Evropsko komisijo v skladu z
določbo iz drugega odstavka prejšnjega člena ponovno uradno obvesti o osnutku
ukrepa.
276. člen
(postopek sodelovanja in posvetovanja pred sprejetjem
ukrepa, ki se nanaša na naložitev, spremembo ali preklic določenih obveznosti)
(1) Če Evropska komisija v enomesečnem roku iz tretjega
odstavka 274. člena tega zakona sporoči, da bi predlagani ukrep iz 3.
točke drugega odstavka 274. člena tega zakona oviral delovanje enotnega
trga ali da resno dvomi o njegovi združljivosti z veljavno zakonodajo EU, mora
agencija za dodatne tri mesece odložiti sprejetje predlaganega ukrepa. 
(2) V obdobju treh mesecev agencija tesno sodeluje z Evropsko
komisijo in BEREC, da se opredeli najustreznejši in najučinkovitejši ukrep
glede na cilje, ki se zasledujejo na notranjem trgu za elektronske
komunikacije.
(3) V obdobju iz prejšnjega odstavka lahko agencija
predlagani ukrep spremeni ali umakne, pri čemer v kar največjem obsegu upošteva
sporočilo Evropske komisije in morebitno mnenje ali nasvet BEREC, lahko pa
predlagani ukrep ohrani.
(4) Če po poteku obdobja treh mesecev iz drugega odstavka
tega člena Evropska komisija izda priporočilo, naj agencija spremeni ali umakne
predlagani ukrep, agencija na podlagi tega priporočila v enem mesecu sprejme
končni ukrep in ga sporoči Evropski komisiji in BEREC. Enomesečni rok se lahko
podaljša, če je to potrebno za ponovno izvedbo javnega posvetovanja.
(5) Ne glede na določbo prejšnjega odstavka se lahko agencija
odloči, da priporočila Evropske komisije ne bo upoštevala in predlaganega
ukrepa ne bo spremenila ali umaknila, kar mora ustrezno obrazložiti.
277. člen
(priglasitev nujnih in izrednih ukrepov)
(1) Če je to potrebno zaradi takojšnega varstva konkurence
ali pravic uporabnikov, lahko agencija izjemoma brez posvetovanja v skladu z
drugim do četrtim odstavkom 274. člena in prvim odstavkom 275. člena
tega zakona sprejme začasni ukrep, ki pa mora biti sorazmeren s cilji, ki jih
želi doseči. Agencija mora začasni ukrep skupaj z vsemi razlogi za njegovo
sprejetje nemudoma poslati drugim regulativnim organom, Evropski komisiji in
BEREC.
(2) Če želi agencija začasni ukrep iz prejšnjega odstavka
spremeniti v stalnega ali podaljšati njegovo veljavnost, mora upoštevati drugi
do četrti odstavek 274. člena in prvi odstavek 275. člena tega
zakona.
278. člen
(forum za medsebojni strokovni pregled)
(1) Kadar je predmet javnega razpisa podelitev radijskih
frekvenc, za katere so bili v skladu z Odločbo 676/2002/ES določeni
harmonizirani pogoji za njihovo uporabo za brezžična širokopasovna omrežja in
storitve, agencija ob objavi osnutka javnega razpisa obvesti RSPG ter navede,
ali bo oziroma kdaj bo zahtevala sklic foruma za medsebojni strokovni pregled.
(2) Agencija med forumom iz prejšnjega odstavka pojasni, kako
osnutek javnega razpisa:
1.     
podpira razvoj notranjega trga in čezmejno opravljanje storitev,
zagotavlja čim večje koristi za potrošnike in dosega cilje iz 258. do
262. člena tega zakona ter cilje iz V. poglavja tega zakona, iz
Odločbe 676/2002/ES in Sklepa št. 243/2012/EU Evropskega parlamenta in
Sveta z dne 14. marca 2012 o vzpostavitvi večletnega programa politike
radijskega spektra (UL L št. 81 z dne 21. 3. 2012, str. 7),
2.     
zagotavlja dejansko in učinkovito uporabo radiofrekvenčnega spektra,
3.     
zagotavlja stabilne in predvidljive naložbene pogoje za obstoječe in
potencialne uporabnike radiofrekvenčnega spektra pri postavitvi omrežij za
zagotavljanje elektronskih komunikacijskih storitev, ki temeljijo na
radiofrekvenčnem spektru.
(3) Agencija lahko od RSPG zahteva, da sprejme poročilo o
izpolnjevanju ciljev iz prejšnjega odstavka in o predstavitvi mnenj, izmenjanih
v forumu.
(4) Agencija lahko po forumu od RSPG zahteva, da sprejme
mnenje o osnutku javnega razpisa.
5.3 Sodelovanje agencije in drugih pristojnih državnih
organov
279. člen
(splošno)
(1) Kadar so za določeno področje, za katero je na podlagi
tega zakona pristojna agencija, pristojni tudi drugi državni organi, morajo agencija
in pristojni drugi državni organi med seboj sodelovati in se posvetovati.
(2) Organi iz prejšnjega odstavka z namenom spodbujanja
regulativnega sodelovanja pri opravljanju svojih pristojnosti sodelujejo tudi z
drugimi regulativnimi organi in pristojnimi organi drugih držav članic EU.
280. člen
(sodelovanje agencije z organom, pristojnim za varstvo
konkurence)
(1) Agencija in organ, pristojen za varstvo konkurence, si
morata izmenjavati podatke in informacije, ki jih potrebujeta za izvajanje
svojih pristojnosti. Pri tem morata ohraniti stopnjo njihove zaupnosti in
upoštevati predpise o varstvu podatkov.
(2) Podatki in informacije iz prejšnjega odstavka morajo biti
omejeni le na to, kar je primerno in sorazmerno namenu, zaradi katerega pride
do njihove izmenjave.
(3) Pri analiziranju upoštevnih trgov in določanju pomembne
tržne moči po tem zakonu agencija sodeluje z organom, pristojnim za varstvo
konkurence, kar pa ne posega v njeno izključno pristojnost sprejemanja
odločitev na tem področju.
281. člen
(sodelovanje z Informacijskim pooblaščencem)
Informacijski pooblaščenec lahko v postopkih, ki so po tem
zakonu v njegovi pristojnosti, agencijo zaprosi za sodelovanje.
XIV. REŠEVANJE SPOROV
282. člen
(pristojnost za reševanje sporov)
(1) Agencija rešuje spore med subjekti na trgu elektronskih
komunikacij v Republiki Sloveniji, kakršni so:
1.     
spori med fizičnimi in pravnimi osebami, ki zagotavljajo elektronska
komunikacijska omrežja oziroma storitve, oziroma spori med fizičnimi in
pravnimi osebami, ki zagotavljajo elektronska komunikacijska omrežja oziroma
storitve, in med ponudniki pripadajočih zmogljivosti, če se spori nanašajo na
pravice in obstoječe obveznosti, ki jih določajo ta zakon, na njegovi podlagi
izdani predpisi, splošni in posamični akti (medoperaterski spori),
2.     
spori med fizičnimi in pravnimi osebami, ki zagotavljajo elektronska
komunikacijska omrežja in storitve, ter končnimi uporabniki, če se spori
nanašajo na pravice in obveznosti, ki jih določajo ta zakon, na njegovi podlagi
izdani predpisi, ter pravice in obveznosti iz pogodb o zagotavljanju
elektronskih komunikacijskih omrežij oziroma storitev (spori končnih
uporabnikov),
3.     
spori med operaterji multipleksa ter spori med operaterji multipleksa in
ponudniki vsebin.
(2) Spori med fizičnimi in pravnimi osebami, ki zagotavljajo
elektronska komunikacijska omrežja oziroma storitve, in drugimi fizičnimi in
pravnimi osebami, ki imajo koristi od obveznosti dostopa oziroma medomrežnega
povezovanja, ki je bila naložena ali dogovorjena v skladu s tem zakonom ali na
njegovi podlagi izdanim splošnim ali posamičnim aktom agencije, se rešujejo kot
medoperaterski spori.
(3) Med spore končnih uporabnikov iz 2. točke prvega odstavka
tega člena sodijo tudi spori glede terminalske opreme, ki je v lasti in pod
upravljavskim nadzorom operaterja in je potrebna za zagotavljanje storitev,
določenih v naročniški pogodbi. Agencija ne rešuje sporov glede nakupa
terminalske opreme in uveljavljanja stvarnih napak terminalske opreme.
(4) Reševanje sporov iz prejšnjih odstavkov ne posega v
morebitno sodno pristojnost. 
283. člen
(postopek reševanja spora)
(1) Agencija reši spor s posredovanjem v skladu z določili
postopka iz 285. člena tega zakona.
(2) Če rešitev spora s posredovanjem ni mogoča, ker katera od
strank nasprotuje posredovanju agencije ali to ne pripelje do poravnave ali
sporazuma med strankami, agencija nadaljuje postopek reševanja spora ter po
opravljeni ustni obravnavi o sporu odloči z odločbo.
(3) Če stranka v predlogu za rešitev spora uveljavlja dva ali
več zahtevkov, ki so v medsebojni zvezi, lahko agencija ugodi naslednjemu
zahtevku, če spozna, da tisti zahtevek, ki ga stranka uveljavlja pred njim, ni
utemeljen.
(4) Stranka lahko predlog za rešitev spora spremeni oziroma
razširi ves čas posredovalnega postopka iz 285. člena tega zakona, ne more
pa tega storiti po koncu ustne obravnave. Agencija lahko spremembo oziroma
razširitev dovoli tudi po koncu ustne obravnave, če presodi, da bi bilo to
koristno za rešitev spora med strankama.
(5) V postopku reševanja sporov agencija uporablja določbe
zakona, ki ureja splošni upravni postopek, kadar s tem zakonom ni določeno
drugače.
(6) Ne glede na določbe drugih predpisov v postopku reševanja
sporov iz druge točke prvega odstavka prejšnjega člena vsaka stranka nosi
stroške, ki so ji nastali v postopku.
(7) Če stranka med postopkom reševanja spora pred agencijo
zahtevek za rešitev spora umakne, se postopek reševanja spora pred agencijo
ustavi.
(8) Če stranka med postopkom reševanja spora pred agencijo o
isti zadevi začne pravdni postopek pred sodiščem, o tem nemudoma obvesti
agencijo, ki postopek reševanja spora prekine do odločitve sodišča. Če se
sodišče izreče za nepristojno in tožbo stranke zavrže, se postopek pred
agencijo nadaljuje, ko postane sklep sodišča, s katero se je izreklo za
nepristojno, pravnomočen. Če sodišče odloči o zahtevku stranke, agencija
zahtevek stranke zavrže, ko postane sodba sodišča, s katero je odločilo o
zahtevku stranke pravnomočna.
(9) Če stranka, ki je zahtevala začetek postopka, ne pride na
ustno obravnavo, čeprav je bila nanjo pravilno vabljena, in v določenem roku ne
odgovori na prejeti zapisnik o opravljeni ustni obravnavi, se šteje, da je
umaknila zahtevek. Agencija mora vlagatelja zahteve za rešitev spora opozoriti
na posledice, ki ga doletijo, če v določenem roku ne odgovori na predloženi
zapisnik.
(10) Agencija izda odločbo čim prej, najpozneje pa v štirih
mesecih od uvedbe postopka reševanja spora.
(11) Agencija mora odločiti na podlagi zakona, podzakonskih
predpisov in splošnih aktov ter v skladu s cilji, ki jih na podlagi 258., 259.,
260. in 261. člena tega zakona zasleduje na trgu, zlasti glede
zagotavljanja učinkovite konkurence in zaščite interesov uporabnikov. V
postopku reševanja sporov morajo stranke polno sodelovati z agencijo. Fizične
in pravne osebe, ki zagotavljajo elektronska komunikacijska omrežja oziroma
storitve, ali druge stranke v sporu morajo v skladu s 4. točko prvega odstavka
265. člena tega zakona agenciji na njeno pisno zahtevo dati na voljo vse
potrebne informacije, s katerimi razpolagajo.
(12) Agencija mora odločbe, ki se nanašajo na spore iz 1. in
3. točke prvega odstavka in iz drugega odstavka 282. člena tega zakona in
spore iz prvega odstavka 286. člena tega zakona, javno objaviti v obliki,
ki upošteva prepoved objave poslovnih skrivnosti strank, razen če stranke
predlagajo objavo svojih poslovnih skrivnosti. Agencija na svojih spletnih
straneh objavlja tudi informacije o sporih iz druge točke prvega odstavka
prejšnjega člena tega zakona, ki jih obravnava, pri čemer pa ne sme objaviti
osebnih podatkov ali poslovnih skrivnosti.
284. člen
(reševanje čezmejnih sporov)
(1) V sporu med subjekti na trgu elektronskih komunikacij, ki
nastane v različnih državah članicah EU, lahko vsaka stranka spor predloži
agenciji.
(2) Za postopek reševanja sporov po tem členu se smiselno
uporabljajo določbe 282. in 283. člena tega zakona.
(3) Kadar je v sporih iz 2. točke prvega odstavka
282. člena tega zakona vključena stranka iz druge države članice EU,
agencija pri reševanju spora sodeluje z nacionalnim regulativnim organom ali
drugim pristojnim organom te države članice.
(4) Kadar se spor iz prvega odstavka tega člena nanaša na
trgovino med državami članicami, agencija o sporu uradno obvesti BEREC.
(5) Agencija pred sprejetjem ukrepov za rešitev spora počaka
na mnenje BEREC, ki ga upošteva v čim večji meri. Agencija izda odločbo v enem
mesecu od prejema mnenja BEREC.
(6) Ne glede na določbo prejšnjega odstavka agencija v
izjemnih okoliščinah, ko je treba takoj ukrepati za zavarovanje konkurence ali
zaščito interesov končnih uporabnikov, lahko na predlog stranke ali po uradni
dolžnosti sprejme začasne ukrepe.
(7) Določbe tega člena se ne uporabljajo za spore, povezane s
koordinacijo radiofrekvenčnega spektra iz 33. člena tega zakona.
285. člen
(posredovanje)
(1) Agencija v osmih dneh po prejemu predloga za rešitev
spora ene od sprtih strani ali v primeru 130. člena tega zakona tudi po
uradni dolžnosti pisno obvesti sprti strani o uvedbi posredovalnega postopka in
pogojih za reševanje spora z odločbo agencije iz drugega odstavka
283. člena tega zakona, če ne pride do sporazuma.
(2) Agencija ima v posredovalnem postopku vlogo posrednika in
vodi celoten postopek tako, da upošteva načela nepristranskosti, enakosti,
zakonitosti, pravičnosti in zaupnosti ter cilje, ki jih zasleduje v skladu z
258., 259., 260. in 261. členom tega zakona.
(3) Če agencija končnemu uporabniku, ki je vlagatelj zahteve
za rešitev spora iz 2. točke prvega odstavka 282. člena tega zakona,
predloži predlog sporazumne rešitve, ki ga je pripravila fizična ali pravna
oseba, ki zagotavlja elektronska komunikacijska omrežja in storitve, in s
katerim ta v celoti ugodi zahtevku končnega uporabnika, vlagatelj pa na ta
predlog v za to določenem roku ne odgovori, se šteje, da se strinja s ponujeno
rešitvijo in je umaknil zahtevek. Agencija mora v predloženem predlogu
sporazumne rešitve vlagatelja zahteve za rešitev spora opozoriti na posledice,
če ne odgovori v roku, določenem v predloženem predlogu.
(4) Posredovalni postopek je zaupne narave, kar mora
spoštovati vsakdo, kdor v njem kakor koli sodeluje.
(5) Agencija lahko pravila posredovanja natančneje opredeli v
splošnem aktu.
286. člen
(reševanje sporov zaradi znižanja stroškov elektronskih
komunikacijskih omrežij)
(1) Agencija z namenom spodbujanja učinkovitejše gradnje in
postavitve elektronskih komunikacijskih omrežij ter souporabe obstoječe fizične
infrastrukture v primerih, določenih v šestem odstavku 11. člena, drugem
odstavku 12. člena, šestem odstavku 16. člena, petem odstavku 137. člena
in sedmem odstavku 139. člena tega zakona (spori zaradi znižanja stroškov
elektronskih komunikacijskih omrežij) po določbah tega člena rešuje:
1.     
spore med operaterji omrežij,
2.     
spore med operaterji omrežij in drugimi infrastrukturnimi operaterji,
3.     
spore med operaterji omrežij in investitorji v javna komunikacijska
omrežja oziroma investitorji v druge vrste gospodarske javne infrastrukture,
4.     
spore med operaterji omrežja in imetniki pravice do uporabe razdelilne
točke in stavbne fizične infrastrukture ter
5.     
spore med operaterji omrežja in lastniki oziroma upravljavci fizične
infrastrukture iz drugega odstavka 76. člena tega zakona. 
(2) Reševanje sporov iz prejšnjega odstavka ne posega v
morebitno sodno pristojnost.
(3) Agencija odloči o sporu z odločbo ob uporabi tretjega,
četrtega, petega, sedmega, osmega in devetega odstavka 283. člena tega
zakona.
(4) Pri reševanju sporov iz 2. in 3. točke prvega odstavka
tega člena se lahko agencija posvetuje z regulativnimi organi s področja
delovanja drugih infrastrukturnih operaterjev.
(5) V primeru uvedbe spora iz drugega odstavka 12. člena
tega zakona agencija na predlog zainteresiranega soinvestitorja izda začasno
odredbo, s katero se do izdaje odločbe, vendar največ za dva meseca zadrži
izvajanje gradbenih del. Agencija izdajo začasne odredbe lahko veže na pogoj,
da zainteresirani soinvestitor da zavarovanje za škodo, ki utegne nastati
investitorju, če ne pride do skupne gradnje.
(6) Agencija izda odločbo čim prej, najpozneje pa v štirih
mesecih od uvedbe postopka reševanja spora v primeru spora na podlagi drugega
odstavka 76. člena tega zakona in spora na podlagi sedmega odstavka
139. člena tega zakona glede dostopa do obstoječe fizične infrastrukture
ter v dveh mesecih od uvedbe postopka reševanja spora v primerih, kot so
določeni v šestem odstavku 11. člena, drugem odstavku 12. člena,
šestem odstavku 16. člena in petem odstavku 137. člena tega zakona.
(7) Agencija v postopku reševanja spora lahko uporabi
postopek iz prejšnjega člena, pri čemer mora biti odločba v vsakem primeru
izdana v rokih iz prejšnjega odstavka.
(8) V postopku reševanja sporov morajo stranke dosledno
sodelovati z agencijo in ji na njeno pisno zahtevo dati na voljo vse potrebne
informacije, s katerimi razpolagajo.
XV. NADZOR
287. člen
(pristojnost za nadzor)
(1) Agencija nadzira izvajanje določb tega zakona in na
njegovi podlagi izdanih predpisov ter splošnih aktov, razen v primerih, ki
spadajo v pristojnosti Informacijskega pooblaščenca na podlagi 229. člena
tega zakona ali organa, pristojnega za informacijsko varnost, na podlagi
128. člena tega zakona. Agencija opravlja tudi nadzor nad izvajanjem vseh
posamičnih aktov in ukrepov, ki jih sprejema na podlagi tega zakona ter na
njegovi podlagi sprejetih predpisov in splošnih aktov. Organ, pristojen za
informacijsko varnost opravlja nadzor nad izvajanjem posamičnih aktov in
ukrepov, ki jih sprejema na podlagi tretjega odstavka 120. člena in na
podlagi četrtega odstavka 121. člena tega zakona.
(2) Ne glede na prejšnji odstavek agencija ne nadzira določb
IV. poglavja tega zakona, razen tretjega, petega in devetega odstavka
27. člena in drugega odstavka 29. člena.
(3) Agencija na ozemlju Republike Slovenije nadzira tudi
izvajanje določb predpisov EU s področja elektronskih komunikacij, ki imajo
neposredni učinek v pravnem redu Republike Slovenije in hkrati določajo nadzor
njihovega izvajanja s strani nacionalnih regulativnih organov s področja
elektronskih komunikacij kot tudi sankcioniranje na ravni držav članic.
288. člen
(sodelovanje med organi nadzora)
Agencija, Informacijski pooblaščenec ter organ, pristojen za
informacijsko varnost, se morajo obveščati o izvedenih ukrepih nadzora po tem
zakonu, drug drugemu zagotavljati podatke, potrebne za izvajanje nadzora, in
medsebojno strokovno sodelovati.
289. člen
(postopek nadzora)
(1) V postopku nadzora po tem zakonu se uporabljajo določbe
zakona, ki ureja inšpekcijski nadzor, če s tem zakonom ni določeno drugače.
(2) Če izvaja nadzor Informacijski pooblaščenec, se v
postopku nadzora uporabljajo tudi določbe predpisov, ki urejajo varstvo osebnih
podatkov.
(3) Če izvaja nadzor organ, pristojen za informacijsko
varnost, se v postopku nadzora smiselno uporabljajo tudi določbe prvega in
četrtega odstavka 31. člena Zakona o informacijski varnosti (Uradni list
RS, št. 30/18 in 95/21), kot tudi določbe 290. člena tega zakona, ki
veljajo za agencijo.
290. člen
(postopek nadzora fizičnih in pravnih oseb, ki zagotavljajo
elektronska komunikacijska omrežja oziroma storitve)
(1) Če agencija pri nadzoru fizičnih in pravnih oseb, ki
zagotavljajo elektronska komunikacijska omrežja oziroma storitve, ugotovi
nepravilnosti pri izvajanju določb tega zakona ter na njegovi podlagi izdanih
predpisov, splošnih aktov in posamičnih aktov ali ukrepov, ki jih sprejema
sama, te osebe o tem pisno obvesti in jim da možnost, da se o zadevi izrečejo v
razumnem roku.
(2) Agencija lahko po prejemu odgovora ali po poteku roka za
odgovor iz prejšnjega odstavka zahteva ustavitev kršitve iz prejšnjega odstavka
tega člena takoj ali v razumnem roku ter hkrati sprejme ustrezne in sorazmerne
ukrepe za zagotovitev odprave nepravilnosti.
(3) Z odločbo, izdano v postopku nadzora, ki vsebuje ukrepe
in razloge za odpravo nepravilnosti ter razumen rok za izpolnitev naloženih
ukrepov, lahko agencija naloži tudi prekinitev ali odložitev zagotavljanja
storitev ali paketa storitev, ki bi lahko, če bi se nadaljevale, zelo škodile
konkurenci, vse dokler oseba iz prvega odstavka tega člena ne izpolni
obveznosti dostopa na podlagi analize trga, ki se izvede v skladu s 147. členom
tega zakona.
(4) Agencija lahko izda odločbo o ugotovitvi obstoja kršitve
določb tega zakona ter na njegovi podlagi izdanih predpisov, splošnih aktov ali
ukrepov, ki jih sprejme sama, tudi v primerih, ko je kršitev že prenehala. Z
odločbo, izdano v postopku nadzora, lahko agencija fizični ali pravni osebi
naloži ukrepe, ki so potrebni za odpravo kršitve oziroma odpravo njenih
posledic, med njimi še zlasti povrnitev preveč zaračunanih zneskov ali
retroaktivno ureditev pogodbenega razmerja.
(5) V primeru kršitev 149. člena in 1. in 2. točke
prvega odstavka 265. člena tega zakona se ne uporabljajo določbe prvega in
drugega odstavka tega člena.
(6) Če ukrepi iz drugega odstavka tega člena v določenem roku
niso bili izpolnjeni, lahko agencija ob resnih in ponavljajočih se kršitvah
osebi iz prvega odstavka tega člena z odločbo prepove nadaljnje zagotavljanje
elektronskih komunikacijskih omrežij ali storitev ali pa začasno ali trajno
odvzame pravico uporabe radijskih frekvenc ali elementov oštevilčenja.
(7) Agencija lahko v primeru kršitve iz prejšnjega odstavka
osebi iz prvega odstavka tega člena izreče globo za prekršek za obdobje
kršitve, četudi je bila kršitev morebiti pozneje odpravljena.
(8) Ne glede na določbo prvega, drugega in petega odstavka
tega člena lahko agencija, če ima dokaze o kršitvi, ki pomeni takojšnjo in
resno grožnjo za javni red, javno varnost in življenje ter zdravje ljudi ali bo
povzročila resne gospodarske ali obratovalne težave drugim izvajalcem ali
uporabnikom elektronskih komunikacijskih omrežij ali storitev ali drugim
uporabnikom radijskega spektra, sprejme nujne začasne ukrepe za odpravo tega
stanja pred sprejetjem končne odločbe in ne da bi prej določila rok za odpravo
nepravilnosti ali dala možnost izreči se o zadevi. V tem primeru dobi oseba iz
prvega odstavka tega člena možnost, da se o zadevi izreče in predlaga rešitev,
vendar šele po sprejetju nujnih začasnih ukrepov.
291. člen
(trajanje začasnih ukrepov)
Začasni ukrepi iz osmega odstavka prejšnjega člena veljajo
največ tri mesece, ki pa se lahko, če izvršilni postopki niso bili končani,
podaljšajo za nadaljnje obdobje do treh mesecev.
292. člen
(pooblaščene osebe agencije)
(1) Naloge nadzora agencije na podlagi tega poglavja
opravljajo osebe, ki so zaposlene v agenciji in imajo za to pooblastilo ministra
(v nadaljnjem besedilu: pooblaščene osebe agencije).
(2) Pooblastilo za opravljanje nalog nadzora se izkazuje s
službeno izkaznico, ki jo izda minister.
(3) Pooblaščene osebe agencije morajo izpolnjevati pogoje, ki
jih predpisuje zakon, ki ureja inšpekcijski nadzor, za inšpektorje.
(4) Osebe iz prvega odstavka tega člena samostojno opravljajo
naloge nadzora po tem zakonu, vodijo upravni postopek ter izdajajo odločbe in
sklepe v upravnem postopku. Za druga pooblastila, pristojnosti, postopek in
ukrepanje se smiselno uporabljajo določbe zakona, ki ureja inšpekcijski nadzor.
293. člen
(pravna sredstva)
(1) Odločba agencije in Informacijskega pooblaščenca, izdana
v postopku nadzora na podlagi tega zakona, je v upravnem postopku dokončna.
Zoper odločbo se lahko vloži tožba v upravnem sporu.
(2) Tožba v upravnem sporu zoper dokončno odločbo, izdano v
postopku nadzora po tem zakonu, se vloži na sedežu Upravnega sodišča Republike
Slovenije.
(3) Agencija na svojih spletnih straneh objavlja informacije
o odločitvah sodišč iz prejšnjega odstavka o vloženih pravnih sredstvih zoper
odločbe agencije iz prvega odstavka tega člena.
294. člen
(prekrškovni postopki)
Prekrškovni postopki po tem zakonu se rešujejo po hitrem
postopku v skladu z zakonom, ki ureja prekrške.
XVI. SVET ZA ELEKTRONSKE KOMUNIKACIJE
295. člen
(Svet za elektronske komunikacije Republike Slovenije)
(1) Svet za elektronske komunikacije Republike Slovenije (v
nadaljnjem besedilu: svet) je organ za svetovanje pri usmerjanju razvoja
elektronskih komunikacij in pri varstvu interesov potrošnikov na področju
elektronskih komunikacij v Republiki Sloveniji, ki ga ustanovi državni zbor.
(2) Svet ima 11 članov, ki jih za dobo petih let imenuje
državni zbor. Pri tem štiri člane imenuje izmed predstavnikov potrošniških,
reprezentativnih invalidskih organizacij na predlog nacionalnega sveta
invalidskih organizacij in izobraževalnih institucij, tako da je imenovan
najmanj po en predstavnik iz omenjenih organizacij, preostalih sedem članov pa
izmed različnih strokovnjakov s področja elektronskih komunikacij.
(3) Predsednika ali predsednico (v nadaljnjem besedilu:
predsednik sveta) in namestnika ali namestnico predsednika sveta imenujejo
člani sveta izmed sebe.
(4) Člani sveta ne smejo biti:
1.     
člani organov političnih strank,
2.     
funkcionarji po zakonu, ki ureja sistem plač v javnem sektorju,
3.     
javni uslužbenci v državnih organih,
4.     
osebe, ki so zaposlene pri operaterju ali so člani nadzornega sveta ali
upravnega odbora organizacije, ki opravlja dejavnost s področja urejanja iz
pristojnosti agencije, ali imajo lastninske deleže v organizacijah, ki
opravljajo dejavnost, ki je neposredno predmet urejanja iz pristojnosti
agencije, ali v organizacijah, ki imajo lastninski delež v takih organizacijah,
5.     
osebe, katerih zakonec, zunajzakonski partner ter sorodnik v ravni vrsti
do vključno drugega kolena je član nadzornega sveta ali upravnega odbora
organizacije, ki opravlja dejavnost s področja urejanja iz pristojnosti
agencije, ali ima lastninske deleže v organizaciji, ki opravlja dejavnost, ki
je neposredno predmet urejanja iz pristojnosti agencije, ali v organizaciji, ki
ima lastninski delež v taki organizaciji.
(5) Člani sveta imajo pravico do povračila stroškov in do
nagrade za svoje delo. Višino nagrade določi državni zbor. Sredstva, pogoje za
delo in informiranje sveta zagotovi agencija.
(6) Svet ima sekretarja, ki pomaga predsedniku sveta pri
pripravi in izvedbi seje ter opravlja druge strokovne in administrativne
naloge, ki so potrebne za nemoteno delo sveta. Sekretarja na predlog direktorja
agencije imenuje svet izmed zaposlenih v agenciji. Sekretar je upravičen do 70
odstotkov sejnine člana sveta iz prejšnjega odstavka.
296. člen
(delovanje sveta)
(1) Svet sprejme svoj poslovnik.
(2) Svet se mora sestati na seji najmanj dvakrat letno. Seja
se skliče, če direktor agencije ali vsaj štirje člani pisno zahtevajo sklic.
Predsednik sveta lahko kadar koli skliče sejo.
(3) Sejam sveta lahko prisostvujeta direktor agencije oziroma
njegovi pooblaščenci in minister oziroma predstavniki ministrstva.
(4) Seja sveta je sklepčna, če je navzoča več kot polovica
članov. Sklepi se sprejemajo z navadno večino navzočih članov.
297. člen
(naloge sveta)
(1) Svet daje mnenja, priporočila in predloge glede zadev na
področju elektronskih komunikacij, vključno glede varstva potrošnikov,
invalidov in uporabnikov s posebnimi socialnimi potrebami na tem področju.
Agencija lahko glede zadev s področja elektronskih komunikacij svet zaprosi za
mnenje. Mnenja, priporočila in predlogi sveta za agencijo niso zavezujoči, mora
pa se do njih opredeliti.
(2) Svet sme zahtevati informacije, razen osebnih podatkov,
od agencije, državnih organov in drugih akterjev na področju elektronskih
komunikacij. Pri uporabi zaupnih informacij mora svet poskrbeti, da se ohrani
stopnja njihove zaupnosti.
(3) Mnenja, priporočila in predloge iz prvega odstavka tega
člena agencija objavi na svojih spletnih straneh.
XVII. KAZENSKE DOLOČBE
298. člen
(prekrški)
(1) Z globo do pet odstotkov letnega prometa, ustvarjenega na
trgu javnih komunikacijskih omrežij oziroma javnih komunikacijskih storitev v
predhodnem poslovnem letu, se za prekršek kaznuje pravna oseba, samostojni
podjetnik posameznik ali posameznik, ki samostojno opravlja dejavnost, če:
1.     
ne izpolni naloženih obveznosti zagotavljanja preglednosti glede
medomrežnega povezovanja oziroma operaterskega dostopa, ali ne ravna v skladu z
objavljeno vzorčno ponudbo za medomrežno povezovanje oziroma operaterski dostop
ali ne izpolni obveznosti objave vzorčne ponudbe (prvi, četrti in peti odstavek
149. člena tega zakona),
2.     
ne izpolni naloženih obveznosti zagotavljanja enakega obravnavanja v
zvezi z medomrežnim povezovanjem oziroma operaterskim dostopom (prvi odstavek
150. člena tega zakona),
3.     
ne izpolni naloženih obveznosti vodenja ločene računovodske evidence za
določene dejavnosti (prvi, tretji in peti odstavek 151. člena tega
zakona), 
4.     
ne izpolni naloženih obveznosti omogočanja dostopa do komunikacijskih
objektov (prvi odstavek 152. člena tega zakona),
5.     
ne izpolni naloženih obveznosti ugoditve vsem razumnim zahtevam za
operaterski dostop do in uporabo določenih omrežnih elementov in pripadajočih
zmogljivosti (prvi, drugi in peti odstavek 153. člena tega zakona),
6.     
ne izpolni naloženih obveznosti v zvezi s pokrivanjem stroškov in kontrolo
cen (prvi, sedmi in osmi odstavek 154. člena tega zakona),
7.     
ne upošteva določenih najvišjih cen zaključevanja klicev (prvi in drugi
odstavek 155. člena tega zakona),
8.     
ne izpolni naloženih obveznosti, povezanih z regulacijo storitev (prvi,
tretji in četrti odstavek 157. člena tega zakona),
9.     
ne izpolni naloženih obveznosti v zvezi s prenosom dejavnosti na
poslovno enoto, ki deluje neodvisno (prvi in peti odstavek 158. člena tega
zakona),
10.  
ne izpolni naloženih obveznosti, povezanih s prehodom z obstoječe infrastrukture
(prvi in drugi odstavek 162. člena tega zakona).
(2) Z globo od 1.000 do 10.000 eurov se kaznuje odgovorna
oseba pravne osebe ali odgovorna oseba samostojnega podjetnika posameznika
oziroma posameznika, ki samostojno opravlja dejavnost, ki stori prekršek iz
prejšnjega odstavka.
(3) Z globo od 500 do 5.000 eurov se kaznuje posameznik, ki
stori prekršek iz prvega odstavka tega člena.
299. člen
(prekrški)
(1) Z globo od 1.000 do 20.000 eurov se za prekršek kaznuje
pravna oseba, z globo od 50.000 do 400.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če:
1.     
pisno ne obvesti agencije pred začetkom, spremembo ali prenehanjem
zagotavljanja javnih komunikacijskih omrežij oziroma izvajanja javnih
komunikacijskih storitev (prvi in deveti odstavek 5. člena tega zakona),
2.     
ne zagotavlja elektronskih komunikacijskih omrežij oziroma ne izvaja
elektronskih komunikacijskih storitev v pravno samostojni družbi ali ne vodi
ločenih računovodskih evidenc za dejavnosti, povezane z izvajanjem in
zagotavljanjem elektronskih komunikacijskih storitev ali omrežij (prvi odstavek
8. člena tega zakona),
3.     
ne sporoči agenciji namere o načrtovani gradnji in poziva
zainteresiranim soinvestitorjem v skladu s prvim odstavkom 11. člena tega
zakona,
4.     
ne predloži informacij pod sorazmernimi, nediskriminacijskimi in
preglednimi pogoji v roku in pod pogoji iz petega odstavka 11. člena tega
zakona,
5.     
zainteresiranim soinvestitorjem ne ponudi sklenitve ustrezne pogodbe v
skladu z drugim odstavkom 12. člena tega zakona,
6.     
ne načrtuje svojega omrežja v skladu s četrtim odstavkom 12. člena
tega zakona,
7.     
pri gradnji gospodarske javne infrastrukture ne položi dovolj zmogljive
proste kabelske kanalizacije oziroma je pod enakimi pogoji ne da na voljo vsem
fizičnim ali pravnim osebam, ki zagotavljajo elektronska komunikacijska omrežja
in pripadajočo infrastrukturo (osmi odstavek 12. člena tega zakona),
8.     
ne pošlje podatkov ali pošlje napačne podatke organu, pristojnemu za
geodetske zadeve, v skladu s prvim, četrtim in sedmim odstavkom 15. člena
tega zakona,
9.     
ne odobri dostopa v roku in pod pogoji iz drugega odstavka
16. člena tega zakona,
10.  
ne odobri prošnje za pregled v roku in pod pogoji iz četrtega odstavka
16. člena tega zakona,
11.  
s podatki, ki jih pridobi na podlagi 16. člena tega zakona ne ravna
v skladu s predpisi s področja tajnih podatkov, predpisi, ki urejajo varovanje
poslovnih skrivnosti, in predpisi, ki urejajo varstvo osebnih podatkov, oziroma
ne sprejme ustreznih tehničnih in organizacijskih ukrepov za varovanje
zaupnosti, tajnosti ter operativnih in poslovnih skrivnosti (peti odstavek
16. člena tega zakona),
12.  
naklepno ali iz zavestne malomarnosti posreduje zavajajoče, napačne ali
nepopolne informacije v okviru poizvedovanja po tržnem interesu za gradnjo
visokozmogljivih omrežij iz drugega, tretjega, šestega in sedmega odstavka
19. člena tega zakona,
13.  
ne uporablja radijskih frekvenc v skladu z določili splošnega akta iz
prvega in drugega odstavka 35. člena tega zakona,
14.  
uporablja radijske frekvence v nasprotju z določili splošnega akta, ki
ga izda agencija na podlagi prvega do četrtega odstavka 39. člena tega
zakona,
15.  
ne deluje v skladu z odločbo o dodelitvi radijskih frekvenc iz prvega
odstavka 64. člena tega zakona,
16.  
pravna oseba ne deluje v skladu z odločbo, izdano na podlagi skupnega
izbirnega postopka, ki so ga izvedle pristojne institucije EU na podlagi
predpisa EU (tretji odstavek 64. člena in 11. točka prvega odstavka
65. člena tega zakona),
17.  
je imetnik odločbe o dodelitvi radijskih frekvenc in brez predhodnega
soglasja agencije prenese pravico do uporabe teh radijskih frekvenc ali odda
pravico do uporabe teh radijskih frekvenc v najem (prvi odstavek 69. člen
tega zakona),
18.  
kopiči radijske frekvence z namenom omejevanja konkurence na trgu (74. člen
tega zakona),
19.  
uporablja elemente oštevilčenja brez veljavne odločbe o dodelitvi
elementov oštevilčenja (99. člen tega zakona),
20.  
dodeljene številke na podlagi pravnega posla dodeljuje v uporabo
izvajalcem storitev in pri tem zaračuna več kot le dejanske stroške oziroma
dela razlike med izvajalci storitev glede blokov številk, ki se uporabljajo za
dostop do njihovih storitev (sedmi odstavek 101. člena tega zakona),
21.  
imetnik odločbe o dodelitvi elementov oštevilčenja brez predhodnega
soglasja agencije prenese pravico do uporabe teh elementov oštevilčenja (prvi
odstavek 106. člena tega zakona),
22.  
ne sprejme sistema upravljanja varnosti v skladu s prvim odstavkom
115. člena tega zakona, vključno z ukrepi, ki vključujejo SUVI iz drugega
odstavka 115. člena tega zakona in SUNP iz četrtega odstavka
115. člena tega zakona,
23.  
ne določi SUVI ali SUNP kot poslovno skrivnost ali ju ne izvaja,
spremlja in redno izboljšuje vključno s pripadajočimi ukrepi, ki jih vsebujeta,
v skladu z drugim in četrtim odstavkom 115. člena tega zakona,
24.  
ne sprejme, pregleduje ali posodobi SUNP v delu, ki se nanaša na
komunikacije v sili, s predhodno odobritvijo pristojnih organov, ki so
odgovorni za delovanje centrov za sprejem komunikacije v sili v skladu s petim
odstavkom 115. člena tega zakona,
25.  
ne upošteva dodatnih varnostnih zahtev in omejitev iz 116. člena
tega zakona,
26.  
na predpisani način ne obvesti določenih subjektov v skladu s prvim
odstavkom 118. člena tega zakona o varnostnih incidentih,
27.  
v primeru posebne in resne grožnje varnostnega incidenta brezplačno ne
obvesti svojih uporabnikov o morebitnih zaščitnih ali popravnih ukrepih v
skladu z osmim odstavkom 118. člena tega zakona,
28.  
v primeru težjega ali kritičnega incidenta ali v primeru kibernetskega
napada ne izvede ukrepov, naloženih s pisno odločbo iz tretjega odstavka
120. člena tega zakona,
29.  
v stanju povečane ogroženosti ne izvede ukrepov, naloženih s pisno
odločbo iz četrtega odstavka 121. člena tega zakona,
30.  
ne omogoči izvedbe revizije varnosti v skladu z zahtevo agencije in
predpisanim postopkom za revizijo varnosti iz prvega odstavka 123. člena
tega zakona,
31.  
za primere stanj ogroženosti ne vzpostavi, dokumentira, izvaja ali
vzdržuje procesov, postopkov in kontrole za zagotavljanje SUNP, vključno z
zagotavljanjem nadomestnih poti v skladu s prvim odstavkom 124. člena tega
zakona, 
32.  
ne vzpostavi in vzdržuje ustrezne zmogljivosti, ukrepov in dogovorov z
drugimi operaterji v skladu z drugim odstavkom 124. člena tega zakona,
33.  
ne izvaja, spremlja ali redno ne izboljšuje ukrepov, načrtov in zmogljivosti
v skladu s tretjim odstavkom 124. člena tega zakona,
34.  
v delu, ko se SUNP za primer stanj ogroženosti nanaša na komunikacije v
sili, ga ne sprejme, ne pregleda ali po potrebi ne posodobi s predhodno
odobritvijo določenih organov v skladu s četrtim odstavkom 124. člena tega
zakona,
35.  
v primeru stanj ogroženosti ne zagotavlja prednostnega delovanja delov
omrežja, storitev in povezav v skladu s prvim odstavkom 125. člena tega
zakona,
36.  
ne prilagodi svojega omrežja tako, da omogoča funkcijo prednosti v skladu
z drugim odstavkom 125. člena ali ne zagotavlja prednosti uporabnikom, ki
imajo pravico do omrežnih priključnih točk s prednostjo v skladu z uredbo iz
tretjega odstavka 125. člena tega zakona,
37.  
ob naravnih in drugih nesrečah, razglašeni epidemiji ali ob
katastrofalnem izpadu omrežja ne izvede drugih ukrepov oziroma omejitev ali
prekinitev delovanja v skladu s sprejetimi ukrepi vlade (četrti odstavek
125. člena tega zakona),
38.  
ne sprejme ustreznih tehničnih in organizacijskih ukrepov, ki omogočajo,
da so njihove dejavnosti v primeru stanj ogroženosti čim manj motene, ter jih
ne izvaja ves čas trajanja okoliščin, zaradi katerih so bili sprejeti (prvi
odstavek 126. člena tega zakona),
39.  
ne zagotavlja neprekinjenega dostopa do številk za komunikacijo v sili
in uporabe teh številk (drugi odstavek 126. člena tega zakona),
40.  
ne sprejme notranjega akta v skladu s prvim odstavkom 127. člena
tega zakona,
41.  
se ne pogaja o medomrežnem povezovanju (prvi odstavek 130. člena
tega zakona),
42.  
ne varuje zaupnosti podatkov pri sklepanju pogodb o medomrežnem
povezovanju oziroma operaterskem dostopu (tretji odstavek 130. člena tega
zakona),
43.  
ne izvrši odločbe agencije iz četrtega odstavka 130. člena tega
zakona,
44.  
ne izpolni obveznosti iz odločbe iz prvega odstavka 131. člena tega
zakona,
45.  
ne izpolni obveznosti iz odločbe iz 132. člena tega zakona v zvezi
z zagotovitvijo dostopa do vmesnikov aplikacijskega programa ali elektronskega
programskega vodnika ali tega ne zagotovi pod poštenimi, upravičenimi in
nediskriminacijskimi pogoji,
46.  
ne izpolni obveznosti, povezanih s souporabo pasivne infrastrukture
oziroma sklenitvijo lokalno omejenih sporazumov o nacionalnem gostovanju (prvi
odstavek 133. člena tega zakona),
47.  
ne zagotovi tehničnih storitev pod poštenimi, upravičenimi in
nediskriminacijskimi pogoji (prvi odstavek 134. člena tega zakona),
48.  
pri zagotavljanju pogojno dostopnih storitev teh računovodsko ne loči od
drugih dejavnosti (drugi odstavek 134. člena tega zakona),
49.  
pravic industrijske lastnine za izdelke in sisteme s pogojnim dostopom
pod pravičnimi, upravičenimi in nediskriminacijskimi pogoji ne podeli
proizvajalcem uporabniške opreme (tretji odstavek 134. člena tega zakona),
50.  
s kakršnimi koli pogoji prepreči izdelovalcu, da v isti izdelek vključi
skupni vmesnik, ki dopušča priključitev na druge dostopne sisteme, ali
elemente, ki so značilni za druge dostopne sisteme (tretji odstavek
134. člena tega zakona),
51.  
ne razvršča programov v skladu s 135. členom tega zakona,
52.  
ne izvrši odločbe agencije o odreditvi skupne uporabe iz prvega odstavka
136. člena ali odločbe o naložitvi obveznosti skupne uporabe iz prvega in
drugega odstavka 138. člena tega zakona,
53.  
ne ponudi sklenitve ustreznega dogovora v zvezi z dostopom do razdelilne
točke in stavbne fizične infrastrukture pod poštenimi in nediskriminacijskimi
pogoji, vključno s ceno, kjer je to primerno (drugi odstavek 137. člena
tega zakona),
54.  
uporablja fizično infrastrukturo drugega infrastrukturnega operaterja za
postavitev elementov elektronskih komunikacijskih omrežij brez sklenitve
dogovora o pogojih dostopa ali odločbe agencije iz 139. člena tega zakona;
55.  
na prošnjo operaterja omrežja ne pripravi ponudbe za skupno uporabo
zmogljivosti pod poštenimi in razumnimi pogoji (četrti odstavek 139. člena
tega zakona in 140. člen tega zakona),
56.  
ne uresničuje pravice skupne uporabe v skladu s 141. členom tega
zakona,
57.  
ne obvesti agencije v skladu s prvim odstavkom 159. člena tega
zakona,
58.  
ne izpolni zavez, ki so v odločbi iz petega odstavka 160. člena
tega zakona določene kot zavezujoče,
59.  
ne obvesti agencije o spremembi okoliščin v skladu s četrtim odstavkom
161. člena tega zakona,
60.  
pisno ne obvesti agencije v skladu s prvim odstavkom 162. člena
tega zakona,
61.  
cene storitev, ki jih izvaja kot univerzalno storitev, niso enake na
celotnem ozemlju Republike Slovenije (četrti odstavek 166. člena tega
zakona),
62.  
ne zagotavlja univerzalne storitve, ki ji je bila naložena z odločbo
agencije (prvi in četrti odstavek 169. člena tega zakona),
63.  
je izvajalec univerzalne storitve in pred prenosom sredstev krajevnega
dostopovnega omrežja na drugo pravno osebo z drugim lastnikom pisno ne obvesti
agencije (prvi odstavek 170. člena tega zakona),
64.  
svojega prispevka izračunane obveznosti ne plača v kompenzacijski sklad
v roku in višini, ki ju z odločbo določi agencija (peti odstavek
172. člena tega zakona),
65.  
v roku, ki je določen s tem zakonom, ne obvesti agencije o prihodkih iz
zagotavljanja javnih komunikacijskih omrežij oziroma izvajanja javnih
komunikacijskih storitev (šesti odstavek 172. člena tega zakona),
66.  
ovira agencijo pri pregledu podatkov in oceni prihodkov (sedmi odstavek
172. člena tega zakona),
67.  
cene posameznih storitev, ki se izvajajo kot univerzalna storitev, in z
njimi povezani pogoji niso javno objavljeni, pregledni in nediskriminacijski
(drugi odstavek 173. člena tega zakona),
68.  
ne spoštuje odločbe agencije iz tretjega odstavka 173. člena tega
zakona o zagotavljanju posebnih cenovnih opcij ali paketov za potrošnike z
nizkimi dohodki oziroma posebnimi potrebami,
69.  
cen in splošnih pogojev ni določila tako, da naročnikom neke storitve,
ki se izvaja kot univerzalna storitev, ni treba plačati še za zmogljivosti ali
storitve, ki pri tej storitvi niso potrebne ali zahtevane (prvi odstavek
176. člena tega zakona),
70.  
svojim naročnikom ne omogoči prenosljivosti številk (prvi odstavek
195. člena tega zakona),
71.  
ne izvede prenosa številke in njenega aktiviranja v roku, določenem v
tretjem odstavku 195. člena tega zakona,
72.  
prenos številke drugemu operaterju naročniku zaračuna v nasprotju s
šestim odstavkom 195. člena tega zakona,
73.  
cene medomrežnega povezovanja niso stroškovno naravnane (šesti odstavek
195. člena tega zakona),
74.  
povzroči zamude v postopku zamenjave izvajalca dostopa do interneta ali
prenosa številke, zlorabi postopek ali prenese številko ali zamenja končne
uporabnike brez njihovega izrecnega soglasja (prvi odstavek 196. člena
tega zakona),
75.  
naročniku, ki je potrošnik, ne povrne preostalega dobroimetja v skladu s
petim odstavkom 196. člena tega zakona,
76.  
ne zagotavlja informacij glede storitev dostopa do interneta ali javno
dostopnih medosebnih komunikacijskih storitev v skladu s splošnim aktom iz
tretjega odstavka 197. člena tega zakona, 
77.  
informacij ne zagotovi na način in v obliki, ki končnemu uporabniku
invalidu omogoča dostop do teh informacij (četrti odstavek 197. člena tega
zakona),
78.  
ne spoštuje določb splošnega akta iz prvega odstavka 199. člena
tega zakona,
79.  
uporabnikom ne omogoči brezplačnega dostopa do interventnih storitev na
številkah za komunikacije v sili prek komunikacije v sili (prvi odstavek
200. člena tega zakona),
80.  
ne omogoči uporabnikom invalidom klicev v sili z uporabo govornih in
znakovnih jezikov ter drugih oblik negovorjenih jezikov na način in v obsegu,
kakor je to tehnično mogoče (tretji odstavek 200. člena tega zakona),
81.  
brezplačno ne zagotovi prenosa komunikacije v sili in nadomestnih poti v
skladu s četrtim odstavkom 200. člena tega zakona,
82.  
v skladu s tehničnimi zmožnostmi najprimernejšemu centru za sprejem
komunikacije v sili ne pošlje podatkov o številki in lokaciji kličočega (peti
odstavek 200. člena tega zakona),
83.  
ne zagotovi prenosa govornega klica ter standardiziranega minimalnega
sklopa podatkov sistema klica v sili iz vozil (e-klic) najprimernejšemu centru
za sprejem komunikacije v sili (sedmi odstavek 200. člena tega zakona),
84.  
ne obvešča uporabnikov v skladu z osmim odstavkom 200. člena tega
zakona,
85.  
za odhodne klice z enotne evropske telefonske številke za klice v sili
112, številke policije 113 in enotne evropske telefonske številke za prijavo
pogrešanih otrok 116 000 v skladu s tehničnimi možnostmi ne omogoči enoznačnega
prikazovanja odhodnega klica v obliki trimestne številke klica 112, 113 ali 116
(deveti odstavek 200. člena tega zakona),
86.  
ne zagotovi obveščanja in alarmiranja končnih uporabnikov prek javnega
mobilnega omrežja na območju, ki ga določi organ, pristojen za zaščito in
reševanje (prvi odstavek 201. člena tega zakona),
87.  
ne spoštuje predpisanih zahtev za medsebojno delovanje digitalnih
interaktivnih televizijskih storitev in digitalne televizijske opreme, ki jo
uporabljajo potrošniki (tretji odstavek 203. člena tega zakona),
88.  
ne najavi omejitve ali prekinitve dostopa do svojih storitev ali ne
obvesti uporabnikov in agencije o večjih omejitvah ali prekinitvah zaradi okvar
ali napak (drugi odstavek 208. člena tega zakona),
89.  
naročniku, ki je v roku poravnal nesporni del računa ali znesek, ki
ustreza povprečni vrednosti zadnjih treh nespornih računov, pred končno
rešitvijo spora oziroma pred dokončno odločitvijo agencije zaradi neplačila
obveznosti omeji dostop do svojih storitev ali naročnika odklopi ter prekine
naročniško razmerje, čeprav je naročnik vložil ugovor oziroma predlagal rešitev
spora ali če je potrošnik sprožil postopek po zakonu, ki ureja izvensodno
reševanje potrošniških sporov (štirinajsti odstavek 209. člena tega
zakona),
90.  
ne sprejme ustreznih tehničnih in organizacijskih ukrepov za zagotovitev
zavarovanja svojih storitev (prvi odstavek 212. člena tega zakona),
91.  
ne sprejme takih ukrepov, ki zagotovijo takšno raven varnosti in
zavarovanja, ki ustreza predvidenemu tveganju (drugi odstavek 212. člena
tega zakona),
92.  
ne opozori uporabnikov na posebna tveganja za varnost omrežja ali
storitev takoj, ko za tveganje izve, ali jih ne obvesti o vseh mogočih
sredstvih za odpravo tveganja in verjetnih stroških ali uporabnikom ne omogoči
hitrega in učinkovitega dostopa do zaščitnih ukrepov (prvi odstavek
213. člena tega zakona),
93.  
ne varuje zaupnosti elektronskih komunikacij tudi po prenehanju
opravljanja dejavnosti, pri kateri je bil zavezan k varovanju zaupnosti (drugi
odstavek 214. člena tega zakona),
94.  
sebi ali komu drugemu pridobi informacije o komunikacijah v obsegu, ki
presega nujno potrebnost za izvajanje določenih javnih komunikacijskih storitev
in teh informacij ne uporablja ali posreduje drugim le zaradi izvajanja teh
storitev (tretji odstavek 214. člena tega zakona),
95.  
ne seznani naročnika oziroma uporabnika in ne izbriše informacij o
vsebini komunikacije oziroma komunikacije v skladu s četrtim odstavkom
214. člena tega zakona,
96.  
nadzoruje oziroma prestreza komunikacije, kadar to ni izrecno dovoljeno
s tem zakonom (peti odstavek 214. člena tega zakona),
97.  
snema in shranjuje komunikacije v nasprotju s šestim odstavkom
214. člena tega zakona,
98.  
stranke v komunikaciji niso bile predhodno pravilno obveščene o
snemanju, njegovem namenu in trajanju hrambe posnetka ali posneto sporočilo ni
bilo pravočasno izbrisano v skladu s sedmim odstavkom 214. člena tega
zakona,
99.  
obvestilo o snemanju ni dano po istovrstnem mediju in v enaki obliki,
kot poteka snemana komunikacija (osmi odstavek 214. člena tega zakona),
100.ne vzpostavi svojih notranjih postopkov in ne
zagotavlja neizbrisne evidence o odzivanju na zahteve za dostop do osebnih
podatkov naročnikov v skladu s prvim odstavkom 216. člena tega zakona,
101.podatkov o prometu po končani zvezi ne izbriše ali ne
naredi tako, da jih ni mogoče povezati z določeno ali določljivo osebo (prvi
odstavek 218. člena tega zakona),
102.v nasprotju s tretjim odstavkom 218. člena tega
zakona ne pridobi naročnikovega oziroma uporabnikovega predhodnega soglasja ali
pred danim soglasjem naročnika oziroma uporabnika ne obvesti o vrstah podatkov
o prometu, ki se obdelujejo, ter namenu in trajanju takšne obdelave,
103.podatke o prometu namesto oseb, ki so pod nadzorstvom
operaterja, obdeluje kdo drug (peti odstavek 218. člena tega zakona),
104.na pisno zahtevo, ki je vložena zaradi reševanja
sporov, in v skladu z veljavno zakonodajo agenciji, izvajalcu izvensodnega
reševanja potrošniških sporov ali pristojnemu sodišču ne pošlje podatkov o
prometu (šesti odstavek 218. člena tega zakona),
105.ne obdeluje lokacijskih podatkov le v takšni obliki,
da jih ni mogoče povezati z določeno ali določljivo osebo, ali pa na podlagi
predhodnega soglasja uporabnika ali naročnika v obsegu ali trajanju, ki sta
potrebna za izvedbo storitve z dodano vrednostjo (prvi odstavek 219. člena
tega zakona),
106.uporabniku ali naročniku krši pravico do preklica
podanega soglasja za obdelavo lokacijskih podatkov za namene izvajanja storitve
z dodano vrednostjo (prvi odstavek 219. člena tega zakona),
107.lokacijske podatke ne obdelujejo le osebe, ki so pod
nadzorom operaterja, ali tretje osebe, ki izvajajo storitev z dodano vrednostjo
(četrti odstavek 219. člena tega zakona),
108.ne hrani podatkov iz prvega odstavka 220. člena
tega zakona na način in pod pogoji iz 221. člena tega zakona ali ne
zagotavlja neizbrisne registracije izvedenih ukrepov in posegov v skladu z
drugim odstavkom 221. člena tega zakona (peti odstavek 220. člena
tega zakona),
109.na podlagi prejete zahteve vlagatelja temu podatkov ne
pošlje v najkrajšem možnem času oziroma takoj, ko je to tehnično mogoče (sedmi
odstavek 220. člena tega zakona),
110.ob kršitvah varnosti osebnih podatkov o tem nemudoma
ne obvesti agencije (prvi odstavek 227. člena tega zakona),
111.brez neupravičenega odlašanja ne obvesti zadevnega
naročnika ali posameznika o kršitvi varnosti osebnih podatkov, če je verjetno,
da ta kršitev škodljivo vpliva na osebne podatke in zasebnost naročnika ali
posameznika (drugi odstavek 227. člena tega zakona),
112.ne izpolni s strani agencije naložene obveznosti
obveščanja zadevnega naročnika ali posameznika o kršitvi varnosti osebnih
podatkov oziroma o izpolnitvi ne obvesti agencije (četrti odstavek
227. člena tega zakona),
113.obvestilo naročniku ali posamezniku o kršitvi varnosti
osebnih podatkov ne vsebuje predpisane vsebine (peti odstavek 227. člena
tega zakona), 
114.ne hrani zadostnega popisa podatkov o kršitvah
varnosti osebnih podatkov (sedmi odstavek 227. člena tega zakona),
115.ne začne zakonitega prestrezanja komunikacij po
prejemu prepisa izreka odredbe pristojnega organa oziroma ustne odredbe (prvi
in četrti odstavek 228. člena tega zakona),
116.ne izvaja zakonitega prestrezanja komunikacij na
način, v obsegu in trajanju, kot je določeno v prepisu izreka odredbe ali v
ustni odredbi (tretji in četrti odstavek 228. člena tega zakona),
117.ne zagotovi tridesetletne neizbrisne registracije prestrezanja
ali podatkov ne varuje v skladu z oznako stopnje tajnosti prepisa odredbe (peti
odstavek 228. člena tega zakona),
118.ne zagotovi ustrezne opreme in primernih vmesnikov ali
ustreznih prenosnih poti do izročilnih vmesnikov v nadzornem centru pristojnega
organa (šesti odstavek 228. člena tega zakona),
119.ovira pooblaščene osebe agencije oziroma
informacijskega pooblaščenca pri opravljanju nalog upravnega nadzora (287. in
289. do 291. člen tega zakona).
(2) Z globo od 1.000 do 20.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 500 do 10.000 eurov se kaznuje odgovorna oseba
pravne osebe, odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 500 do 10.000 eurov se kaznuje odgovorna oseba
v državnem organu ali samoupravni lokalni skupnosti, ki stori prekršek iz 3.,
4. ali 5. točke prvega odstavka tega člena.
(5) Z globo od 1.000 do 5.000 eurov se kaznuje posameznik, ki
stori prekršek iz prvega odstavka tega člena.
(6) Pri določanju globe za prekršek iz 12. točke prvega
odstavka tega člena se upošteva, ali je imelo ravnanje storilca negativne
posledice za konkurenco in zlasti ali je storilec v nasprotju s prvotno
posredovanimi informacijami ali njihovimi posodobitvami postavil, razširil ali
nadgradil omrežja oziroma omrežja ni postavil ter spremembe načrta ni
objektivno utemeljil.
300. člen
(prekrški)
(1) Z globo od 500 do 15.000 eurov se za prekršek kaznuje
pravna oseba, z globo od 20.000 do 50.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če:
1.     
gradi komunikacijska omrežja in pripadajočo infrastrukturo v nasprotju s
šestim odstavkom 10. člena tega zakona,
2.     
pri gradnji ali rekonstrukciji večstanovanjskih in nestanovanjskih stavb
stavbne fizične infrastrukture ne projektira in gradi v skladu s sedmim
odstavkom 10. člena tega zakona,
3.     
sklenjena pogodba o služnosti ne vsebuje vseh obveznih sestavin iz
tretjega, petega in devetega odstavka 27. člena tega zakona,
4.     
operaterjem pod preglednimi, poštenimi in nediskriminacijskimi pogoji ne
omogoči dostopa do fizične infrastrukture v svoji lasti ali upravljanju, ki je
tehnično primerna za namestitev maloobmočnih brezžičnih dostopovnih točk ali je
potrebna za povezovanje takih dostopovnih točk s hrbteničnim omrežjem (drugi
odstavek 76. člena tega zakona),
5.     
končnim uporabnikom enostransko omeji ali prepreči dostopanje po lastni
izbiri do radijskih lokalnih omrežij, ki jih zagotavljajo tretje osebe, ali da
prek radijskih lokalnih omrežij drugim končnim uporabnikom dovolijo vzajemno
ali splošnejše dostopanje do omrežij takšnih ponudnikov (peti odstavek
77. člena tega zakona),
6.     
gradi omrežje v nasprotju z 80. členom tega zakona,
7.     
ne izpolni obveznosti, povezanih z ločitvijo računovodskih evidenc,
oziroma dejavnosti, povezanih z upravljanjem multipleksa ne zagotavlja v ločeni
pravno organizacijski enoti (prvi odstavek 83. člena tega zakona),
8.     
ne omogoča enakih in nediskriminacijskih pogojev za dostop do
multipleksa (prvi odstavek 84. člena tega zakona),
9.     
uporablja radijske frekvence za multipleks brez veljavne odločbe o
dodelitvi radijskih frekvenc ali v nasprotju z odločbo o dodelitvi radijskih
frekvenc za multipleks (85. člen tega zakona),
10.  
razpolaga s prostimi kapacitetami multipleksa, namenjenega javni
radioteleviziji, v nasprotju z drugim odstavkom 86. člena tega zakona,
11.  
da na trg radijski sprejemnik, ki ne ustreza zahtevam iz 94. člena
tega zakona,
12.  
ne pošlje vseh podatkov o pravnih poslih v zvezi z dodeljenimi
številkami agenciji (sedmi odstavek 101. člena tega zakona),
13.  
ne deluje v skladu z odločbo o dodelitvi številk iz prvega odstavka
102. člena tega zakona,
14.  
svojih naročnikov ne obvesti v skladu s prvim odstavkom 109. člena
tega zakona,
15.  
končnim uporabnikom ne omogoči, da lahko kličejo na vse številke, ki se
zagotavljajo v EU, vključno z enotnimi mednarodnimi številkami brezplačnih
telefonskih klicev, ter dostopajo do storitev z uporabo negeografskih številk
znotraj EU in jih uporabljajo, kadar je to ekonomsko izvedljivo (prvi odstavek
113. člena tega zakona),
16.  
agencije ne obvešča redno o podrobnostih cenovnih opcij in paketov v
skladu s petim odstavkom 173. člena tega zakona,
17.  
svojim naročnikom ne zagotavlja možnosti za nadzor stroškov v skladu z
drugim odstavkom 176. člena tega zakona,
18.  
ne omogoča take stopnje razčlenitve računa, ki omogoča preverjanje in
nadzor uporabe in zaračunanega zneska (prvi odstavek 177. člena in drugi
odstavek 207. člena tega zakona),
19.  
naročnikom osnovne stopnje razčlenitve računa ne omogoča brezplačno
(drugi odstavek 177. člena in drugi odstavek 207. člena tega zakona),
20.  
ne upošteva naročnikove zahteve o neprejemanju razčlenjenega računa
(drugi odstavek 177. člena in drugi odstavek 207. člena tega zakona),
21.  
osnovna stopnja razčlenitve računa ne vsebuje elementov, določenih s
splošnim aktom iz tretjega odstavka 177. člena tega zakona,
22.  
omeji dostop do svojih storitev ali naročnika odklopi ter prekine
naročniško pogodbo iz razlogov, ki niso določeni v njenih splošnih pogojih
(prvi odstavek 178. člena tega zakona),
23.  
ukrep, ki ga izvede, ni določen v splošnih pogojih oziroma ni sorazmeren
s kršitvami ali je diskriminacijski (prvi odstavek 178. člena tega
zakona),
24.  
uporabnika ne opozori v skladu z drugim odstavkom 178. člena tega
zakona,
25.  
zaradi neplačevanja računov izvede ukrep iz tretjega odstavka
178. člena tega zakona brez vnaprejšnjega obvestila,
26.  
uporabnika ne odklopi le od neplačane ali premalo plačane storitve,
čeprav je tak odklop tehnično izvedljiv (četrti odstavek 178. člena tega
zakona),
27.  
naročniku omeji dostop do elektronskih komunikacijskih storitev v
nasprotju s petim odstavkom 178. člena tega zakona,
28.  
ne ravna v skladu s 183. členom tega zakona,
29.  
pred sklenitvijo pogodbe ne zagotovi informacij iz prvega do četrtega
odstavka 186. člena tega zakona,
30.  
informacij pred sklenitvijo ne zagotovi v skladu s petim in šestim
odstavkom 186. člena tega zakona,
31.  
ne zagotovi povzetka pogodbe ali povzetek ne vsebuje vseh informacij iz
prvega odstavka 187. člena tega zakona,
32.  
naročniška pogodba ne vsebuje vseh predpisanih elementov (prvi odstavek
188. člena tega zakona),
33.  
ne spoštuje najdaljšega trajanja pogodbe, sklenjene za določen čas, iz
drugega odstavka 190. člena tega zakona, ali začetnega zavezujočega
obdobja vezave iz prvega odstavka 191. člena tega zakona, 
34.  
naročnika ne obvesti o prenehanju pogodbene obveznosti in o načinih
odpovedi pogodbe na jasen način in na trajnem nosilcu podatkov oziroma mu ne
svetuje glede najboljših cenovnih možnosti v zvezi s storitvami, ki jih ima
naročene (drugi odstavek 190. člena tega zakona),
35.  
svojih naročnikov ne obvešča v skladu s prvim odstavkom 192. člena
tega zakona,
36.  
naročnikom ob odstopu od naročniške pogodbe ne omogoči izbire v skladu s
petim odstavkom 192. člena tega zakona,
37.  
naročniku, ki je potrošnik, ne zagotovi možnosti za spremljanje in
nadzor porabe storitev v skladu s prvim odstavkom 198. člena tega zakona,
38.  
svojim naročnikom ne zagotavlja redno jasnih in razumljivih informacij o
možnostih za spremljanje in nadzor porabe storitev (drugi odstavek
198. člena tega zakona),
39.  
ne omogoči predpisanega tonskega izbiranja oziroma prikaza identitete
kličočega priključka, kjer je to tehnično izvedljivo (1. točka 206. člena
tega zakona),
40.  
po prekinitvi pogodbe o dostopu do interneta na zahtevo uporabnika
brezplačno ne omogoči dostopa do elektronske pošte (2. točka 206. člena
tega zakona),
41.  
ne omogoči predpisanih možnosti za nadzor stroškov (3. točka
206. člena tega zakona),
42.  
ne upošteva predpisanih obveznosti v zvezi z omejitvijo ali odklopom
zaradi razlogov na strani naročnika (4. točka 206. člena tega
zakona),
43.  
v splošnih pogojih ne opredeli razčlenitev računa, ki presegajo osnovno
stopnjo razčlenitve računa v skladu s tretjim odstavkom 207. člena tega
zakona,
44.  
pri izdaji razčlenjenega računa ne upošteva pravil za varovanje
zasebnosti (četrti odstavek 207. člena tega zakona),
45.  
zahteve v zvezi s posredovanjem razčlenjenih računov z neprekritimi
klicanimi številkami ne hrani v skladu s petim odstavkom 207. člena tega
zakona,
46.  
operater ustrezno ne zabeleži prijave napake končnega uporabnika (tretji
odstavek 209. člena tega zakona),
47.  
zbrane podatke uporablja v nasprotju z drugim ali tretjim odstavkom
215. člena tega zakona,
48.  
naročnikov predhodno in brezplačno ne obvesti o namenu imenika iz prvega
odstavka 217. člena tega zakona in nadaljnjih možnostih uporabe
naročnikovih podatkov (prvi odstavek 217. člena tega zakona),
49.  
naročnikom ne da možnosti za odločitev o vpisu v javni imenik (drugi
odstavek 217. člena tega zakona),
50.  
v zakonskem roku ne označi prepovedi uporabe naročnikovih osebnih
podatkov za komercialne ali raziskovalne namene (tretji odstavek
217. člena tega zakona),
51.  
zavrnitev vpisa v javni naročniški imenik, preverjanje, sprememba ali
izbris osebnih podatkov oziroma vpis prepovedi uporabe naročnikovih osebnih
podatkov za namen iz tretjega odstavka 217. člena tega zakona niso
brezplačni (četrti odstavek 217. člena tega zakona),
52.  
kljub naročnikovi prepovedi uporabe njegovih osebnih podatkov za klice,
ki imajo komercialni ali raziskovalni namen, te podatke uporablja za ta namen
(peti odstavek 217. člena tega zakona),
53.  
v svojih splošnih pogojih ne navede, kateri prometni podatki se bodo
obdelovali ali koliko časa (četrti odstavek 218. člena tega zakona),
54.  
uporabnika pred njegovim soglasjem ne seznani z možnostjo zavrnitve
soglasja, vrsto lokacijskih podatkov, ki se bodo obdelovali, namenom in
trajanjem obdelovanja lokacijskih podatkov in možnostjo posredovanja teh
lokacijskih podatkov tretjim osebam (drugi odstavek 219. člena tega
zakona),
55.  
naročniku oziroma uporabniku ne daje možnosti, da kadar koli enostavno
in brezplačno začasno prepreči obdelovanje lokacijskih podatkov pri vsaki
priključitvi na omrežje ali za vsak prenos komunikacije (tretji odstavek
219. člena tega zakona),
56.  
v primeru nudenja prikaza identitete kličočega priključka kličočemu
uporabniku ne daje možnosti, da sam, z enostavnimi sredstvi in brezplačno,
prepreči prikaz identitete priključka, s katerega kliče (prvi odstavek
222. člena tega zakona),
57.  
v primeru nudenja prikaza identitete kličočega priključka naročniku na
podlagi njegove zahteve ne omogoča samodejne in brezplačne preprečitve prikaza
identitete priključka za vse klice s svojih priključkov (prvi odstavek 222. člena
tega zakona),
58.  
brezplačno ne razveljavi preprečitev prikaza identitete kličočega
priključka pri klicih na številko za komunikacijo v sili ne glede na določbe
prvega odstavka 222. člena (drugi odstavek 222. člena tega zakona),
59.  
v primeru nudenja prikaza identitete kličočega priključka klicanemu
naročniku ne zagotavlja možnosti, da sam, z enostavnimi sredstvi in ob razumni
uporabi te funkcije, brezplačno za dohodne klice prepreči prikaz identitete
kličočega priključka (tretji odstavek 222. člena tega zakona),
60.  
v primeru nudenja prikaza identitete kličočega priključka in če je
identiteta kličočega priključka prikazana že pred vzpostavitvijo zveze,
klicanemu naročniku ne zagotavlja možnosti, da z enostavnimi sredstvi zavrne
dohodne klice, pri katerih je kličoči uporabnik ali naročnik preprečil prikaz
identitete kličočega priključka (četrti odstavek 222. člena tega zakona),
61.  
v primeru nudenja prikaza identitete priključka v zvezi klicanemu
naročniku ne zagotavlja možnosti, da brezplačno in z enostavnimi sredstvi
kličočemu uporabniku prepreči prikaz identitete priključka v zvezi (peti
odstavek 222. člena tega zakona),
62.  
v svojih splošnih pogojih ne objavi možnosti prikaza in preprečitve
prikaza identitete kličočega priključka in priključka v zvezi (šesti odstavek 222. člena
tega zakona),
63.  
ne omogoča, da se določba prvega odstavka 222. člena tega zakona
uporablja tudi za klice, ki izvirajo iz držav članic EU, in se zaključijo v
tretjih državah, ter ne omogoča, da se določbe tretjega, četrtega in petega
odstavka 222. člena tega zakona uporabljajo tudi za dohodne klice, ki
izvirajo iz tretjih držav (sedmi odstavek 222. člena tega zakona),
64.  
ne zagotavlja možnosti sledenja zlonamernim ali nadležnim klicem v
skladu s prvim, drugim in tretjim odstavkom 223. člena tega zakona,
65.  
ne zagotavlja hrambe podatkov v skladu s četrtim odstavkom
223. člena tega zakona,
66.  
agenciji ne pošlje zahtevanih podatkov v obsegu in roku v skladu s
prvim, tretjim, četrtim, šestim in sedmim odstavkom 265. člena tega
zakona,
67.  
omejuje, zadržuje ali upočasnjuje internetni promet v nasprotju z drugim
ali tretjim odstavkom 268. člena tega zakona.
(2) Z globo od 500 do 15.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 200 do 2.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 250 do 3.000 eurov se kaznuje posameznik, ki
stori prekršek iz prvega odstavka tega zakona.
301. člen
(prekrški)
(1) Z globo od 200 do 1.000 eurov se za prekršek kaznuje
pravna oseba, z globo od 1.000 do 20.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če:
1.     
v zakonskem roku o spremembi podatkov, določenih z zakonom, ne obvesti
agencije (četrti odstavek 5. člena tega zakona),
2.     
v zakonskem roku agenciji ne predloži zahtevanih podatkov ali predloži
napačne podatke o višini letnega prihodka, ki ga ima iz zagotavljanja javnih
komunikacijskih omrežij oziroma izvajanja javnih komunikacijskih storitev
(četrti odstavek 6. člena tega zakona),
3.     
v zakonskem roku ne sporoči spremembe podatkov o imetniku pravice
uporabe radijskih frekvenc oziroma spremembe imena programa (peti odstavek
64. člena tega zakona),
4.     
v zakonskem roku ne sporoči spremembe podatkov o imetniku pravice
uporabe elementov oštevilčenja (drugi odstavek 102. člena tega zakona),
5.     
kakovost univerzalne storitve odstopa od kakovosti, ki jo ponuja za
druge primerljive storitve (peti odstavek 166. člena tega zakona),
6.     
ne ravna v skladu z vsebino splošnega akta iz prvega odstavka
179. člena tega zakona oziroma agenciji ne pošlje podatkov o kakovosti
univerzalne storitve skupaj z vsako njihovo spremembo (tretji odstavek
179. člena tega zakona),
7.     
na javno komunikacijsko omrežje priključi radijsko ali terminalsko
opremo v nasprotju z določbo prvega odstavka 204. člena tega zakona,
8.     
zavrne priključitev radijske ali terminalske opreme v nasprotju z
določbo drugega odstavka 204. člena tega zakona,
9.     
vsem svojim naročnikom ne omogoči vpisa v univerzalni imenik, ki se
zagotavlja v okviru univerzalne storitve (prvi odstavek 205. člena tega
zakona),
10.  
vsem uporabnikom ne zagotovi dostopa do ustreznih imeniških služb v
drugih državah članicah EU (tretji odstavek 205. člena tega zakona),
11.  
ne da na voljo ustreznih informacij za potrebe zagotavljanja javno
dostopnih imenikov ali imeniške službe pod pravičnimi, objektivnimi, stroškovno
usmerjenimi in nediskriminacijskimi pogoji (četrti odstavek 205. člena
tega zakona),
12.  
v obrazložitvi ne navede, da gre za njegovo končno odločitev, in v
pravnem pouku ne pojasni možnosti uvedbe postopka pred agencijo oziroma
izvajalcem izvensodnega reševanja potrošniških sporov ter ne navede roka za
vložitev takšnega predloga (sedmi odstavek 209. člena tega zakona),
13.  
pri izvajanju elektronske komunikacijske storitve, ki omogoča
preusmeritev klicev, ne omogoči naročnikom, da za posamezni klic ali
priključek, z uporabo preprostih sredstev in brezplačno prepreči samodejno
preusmeritev klicev od tretjih oseb na svoj terminal (224. člen tega
zakona),
14.  
obdeluje uporabnikove podatke, pridobljene na način iz prvega odstavka
225. člena tega zakona, brez uporabnikove predhodne privolitve in brez
predhodnega jasnega in izčrpnega obvestila uporabniku o upravljavcu in namenih
obdelave teh podatkov (prvi odstavek 225. člena tega zakona),
15.  
uporablja samodejne klicne in komunikacijske sisteme za opravljanje
klicev na naročnikovo telefonsko številko brez človekovega posredovanja (npr.
klicni avtomati, SMS, MMS), telefakse ali elektronsko pošto za namene
neposrednega trženja brez naročnikovega ali uporabnikovega predhodnega soglasja
(prvi odstavek 226. člena tega zakona),
16.  
pridobljeni elektronski naslov kupca uporablja za neposredno trženje
svojih izdelkov ali storitev brez, da bi kupcu nudil jasno in izrecno možnost,
da brezplačno in enostavno zavrne takšno uporabo svojega elektronskega naslova
takrat, ko so ti podatki za stike pridobljeni, in ob vsakem sporočilu, če kupec
ni zavrnil takšne uporabe že na začetku (drugi odstavek 226. člena tega
zakona),
17.  
uporablja drugačna sredstva za neposredno trženje z uporabo elektronskih
komunikacij, kakor so določena v prvem in drugem odstavku 226. člena tega
zakona, brez soglasja naročnika ali uporabnika (tretji odstavek 226. člena
tega zakona),
18.  
zavrnitev soglasja za zadevnega naročnika ali uporabnika ni brezplačna
(tretji odstavek 226. člena tega zakona),
19.  
pri uporabi govornih telefonskih klicev ne upošteva določb tretjega,
četrtega in petega odstavka 217. člena tega zakona (tretji odstavek
226. člena tega zakona),
20.  
pri neposrednem trženju z uporabo elektronskih komunikacij uporablja
skrito ali prikrito identiteto ali neveljavni naslov ter vabi prejemnike, da
obiščejo spletne strani, ki so v nasprotju z zakonom, ki ureja elektronsko
poslovanje na trgu (peti odstavek 226. člena tega zakona).
(2) Z globo od 200 do 1.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 100 do 500 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 300 do 1.000 eurov se kaznuje posameznik, ki
storit prekršek iz prvega odstavka tega člena.
302. člen
(prekrški)
(1) Z globo od 500 do 5.000 eurov se za prekršek kaznuje
pravna oseba, če uporablja radijske frekvence, predvidene za radioamatersko in
radioamatersko satelitsko storitev, brez veljavnega radioamaterskega dovoljenja
ali brez veljavnega radioamaterskega dovoljenja CEPT (prvi in drugi odstavek
40. člena tega zakona), ali če uporablja radijske frekvence, predvidene za
radioamatersko in radioamatersko satelitsko storitev, v nasprotju z določili
splošnega akta agencije (peti odstavek 40. člena tega zakona).
(2) Z globo od 100 do 500 eurov se kaznuje odgovorna oseba
pravne osebe, če stori prekršek iz prejšnjega odstavka.
(3) Z globo od 200 do 500 eurov se kaznuje posameznik:
1.     
če stori prekršek iz prvega odstavka tega člena ali
2.     
če kljub opozorilu centra za sprejem komunikacije v sili, da zlorablja
komunikacijo v sili, najmanj trikrat v enem dnevu kliče številko za
komunikacijo v sili (dvanajsti odstavek 200. člena tega zakona).
303. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.

Zakon o elektronskih komunikacijah – ZEKom-2
(Uradni list RS, št. 130/22) vsebuje naslednje prehodne in
končne določbe:
»XVIII. PREHODNE IN KONČNE DOLOČBE
304. člen
(obstoječa obvestila)
Fizične in pravne osebe, ki so pisno obvestile agencijo na
podlagi prvega odstavka 5. člena Zakona o elektronskih komunikacijah
(Uradni list RS, št. 109/12, 110/13, 40/14 – ZIN-B, 54/14 – odl. US,
81/15, 40/17 in 189/21 – ZDU-1M, v nadaljnjem besedilu: Zakon o elektronskih
komunikacijah), da nameravajo zagotavljati javna komunikacijska omrežja oziroma
izvajati javne komunikacijske storitve, še naprej opravljajo dejavnost v
obsegu, na način in pod pogoji, določenimi v tem zakonu.
305. člen
(geografski pregled)
Agencija prvi pregled in napoved postavitve omrežij iz
18. člena tega zakona izvede najkasneje do 21. decembra 2023.
306. člen
(obstoječa omrežja na tujem
zemljišču)
(1) Lastniki zemljišč, po katerih potekajo ali na katerih se
gradijo ali postavljajo elektronska komunikacijska omrežja, morajo dovoliti
nadaljnjo uporabo svojih zemljišč za potrebe gradnje ali postavitve,
vzdrževanja in obratovanja elektronskega komunikacijskega omrežja, če so sami
ali njihovi pravni predniki pisno izrazili strinjanje s takšno uporabo ali če
pravico gradnje operaterji izkažejo z gradbenim dovoljenjem.
(2) Pravica operaterja, ki izhaja iz obveznosti lastnikov
zemljišča iz prejšnjega odstavka, vsebuje upravičenja, ki jih vsebuje služnost po
tem zakonu, izvrševati pa jo je treba v skladu z določbami 26. člena tega
zakona.
307. člen
(obstoječe odločbe in
postopki)
(1) Odločbe, ki so bile izdane na podlagi Zakona o
elektronskih komunikacijah in so vezane na roke, ki se v času začetka veljavnosti
tega zakona še niso iztekli, se lahko spremenijo, razveljavijo ali prenehajo
veljati pod pogoji in na način, kakor so določeni s tem zakonom.
(2) Postopki, ki jih vodita Agencija za komunikacijska
omrežja in storitve Republike Slovenije in Informacijski pooblaščenec Republike
Slovenije na podlagi Zakona o elektronskih komunikacijah in ki do uveljavitve
tega zakona še niso dokončani, se nadaljujejo v skladu z določbami tega zakona.
(3) Postopki dodeljevanja javnih sredstev, ki so se začeli na
podlagi Zakona o elektronskih komunikacijah oziroma na podlagi predpisov v
skladu z Zakonom o elektronskih komunikacijah, se zaključijo v skladu s
predpisi, ki so bili veljavni v času začetka postopka.
308. člen
(podaljšanje odločb o
dodelitvi radijskih frekvenc za zagotavljanje javnih komunikacijskih storitev
končnim uporabnikom)
(1) Ne glede na določbo 67. člena tega zakona se lahko
odločbe o dodelitvi radijskih frekvenc za zagotavljanje javnih komunikacijskih
storitev končnim uporabnikom, ki so bile izdane po 21. decembru 2020 in
pred uveljavitvijo tega zakona, na predlog imetnika z odločbo podaljšajo za pet
let. Z odločbo, ki jo agencija izda po določbah zakona, ki ureja splošni
upravni postopek, se podaljša pravica uporabe posameznih radiofrekvenčnih pasov
in določi sorazmeren znesek za učinkovito rabo omejene naravne dobrine.
(2) V primeru podaljšanja odločbe o dodelitvi radijskih
frekvenc iz prejšnjega odstavka se določen znesek za učinkovito rabo omejene
naravne dobrine, s katerim se zagotovi optimalna uporaba dodeljenih radijskih
frekvenc, plača po desetih letih od izdaje prvotne odločbe o dodelitvi
radijskih frekvenc. Ta je prihodek proračuna. Znesek plačila se določi v
sorazmerni vrednosti zneska za učinkovito rabo omejene naravne dobrine,
plačanega ob izdaji prvotne odločbe o dodelitvi radijskih frekvenc, ter se
revalorizira s časovno vrednostjo denarja.
(3) Vloga za podaljšanje odločbe iz prvega odstavka tega
člena mora biti na agencijo vložena najkasneje v enem letu od uveljavitve tega
zakona.
309. člen
(objava informacij o
pravicah uporabe radijskih frekvenc, ki jih je mogoče prenesti ali oddati v
najem)
Agencija informacije iz sedmega odstavka 69. člena tega
zakona objavi na svojih spletnih straneh v treh mesecih od uveljavitve tega
zakona.
310. člen
(zahteve za
medobratovalnost drugih radijskih sprejemnikov)
Zahteve za medobratovalnost drugih radijskih sprejemnikov iz
drugega odstavka 94. člena tega zakona se uporabljajo od 1. januarja
2024.
311. člen
(objava pregleda
zasedenosti elementov oštevilčenja)
Agencija prvi pregled zasedenosti elementov oštevilčenja iz
četrtega odstavka 98. člena tega zakona objavi v treh mesecih od
uveljavitve tega zakona.
312. člen
(predhodno obdobje za
dodatne varnostne zahteve)
(1) Operater mobilnega komunikacijskega omrežja iz prvega
odstavka 116. člena tega zakona izvede oceno tveganj za njegovo obstoječo
opremo in za njegove obstoječe ponudnike storitev podpore tretje ravni v skladu
z drugim, tretjim in četrtim odstavkom 116. člena tega zakona najkasneje v
enem letu po uveljavitvi tega zakona.
(2) Ne glede na prepoved uporabe opreme iz petega odstavka
116. člena tega zakona lahko operater iz prejšnjega odstavka uporablja
obstoječo opremo ali opremo, za katero je že sklenil pogodbo, do konca njene
življenjske dobe, vendar najdlje še sedem let od objave informacije o izdani
odločbi po prvem odstavku 117. člena tega zakona v Uradnem listu Republike
Slovenije po petem odstavku 117. člena tega zakona.
(3) Ne glede na prepoved uporabe storitev podpore tretje
ravni iz petega odstavka 116. člena tega zakona lahko operater iz prvega
odstavka tega člena ohrani zagotavljanje storitev podpore tretje ravni, do
izteka medsebojnih pogodb, vendar najdlje še sedem let od objave informacije o
izdani odločbi po prvem odstavku 117. člena tega zakona v Uradnem listu
Republike Slovenije po petem odstavku 117. člena tega zakona.
(4) Ne glede na pričetek teka roka iz prvega odstavka tega
člena se v primeru, da agencija s splošnim aktom dopolni oziroma spremeni
opredelitve kritičnih elementov in funkcij omrežja in pripadajočih
informacijskih sistemov iz šestega odstavka 116. člena tega zakona, šteje,
da teče rok za izvedbo ocene tveganj glede spremembe oziroma dopolnitve
takšnega splošnega akta agencije od njegove uveljavitve.
313. člen
(objava smernic in
informacij o postopkih za medomrežno povezovanje in operaterski dostop)
Agencija smernice in informacije o postopkih za medomrežno
povezovanje in operaterski dostop iz osmega odstavka 130. člena tega
zakona objavi na svojih spletnih straneh v treh mesecih od uveljavitve tega
zakona.
314. člen
(veljavnost odločbe o
imenovanju izvajalca univerzalne storitve)
Dosedanji izvajalec univerzalne storitve po uveljavitvi tega
zakona še naprej izvaja univerzalno storitev na podlagi odločbe, izdane v
skladu z Zakonom o elektronskih komunikacijah, do poteka veljavnosti te
odločbe.
315. člen
(svet za elektronske
komunikacije)
Člani sveta za elektronske komunikacije, imenovani na podlagi
drugega odstavka 229. člena Zakona o elektronskih komunikacijah,
nadaljujejo z delom do poteka obdobja, za katerega so bili imenovani.
316. člen
(uskladitev pravilnika)
Minister, pristojen za invalidsko varstvo, uskladi Pravilnik
o tehničnih pripomočkih in prilagoditvah vozila (Uradni list RS,
št. 71/14, 37/17 in 57/18) z določbo prvega odstavka 175. člena tega
zakona v šestih mesecih od uveljavitve tega zakona.
317. člen
(javno obveščanje in
alarmiranje)
Izvajalci javno dostopnih mobilnih medosebnih komunikacijskih
storitev na podlagi številke zagotovijo obveščanje in alarmiranje končnih uporabnikov
prek javnega mobilnega omrežja v skladu z 201. členom tega zakona
najkasneje eno leto po uveljavitvi tega zakona.
318. člen
(uskladitev splošnih
pogojev)
Operaterji morajo svoje splošne pogoje prilagoditi določbam
tega zakona v devetih mesecih po njegovi uveljavitvi. 
319. člen
(izdaja podzakonskih aktov
in splošnih aktov)
(1) Rok za izdajo podzakonskih aktov in splošnih aktov, ki so
po tem zakonu obvezni, je največ šest mesecev po uveljavitvi tega zakona.
(2) Do izdaje uredbe iz četrtega odstavka 20. člena tega
zakona se uporablja 11. člen Zakona o elektronskih komunikacijah.
(3) Vlada v treh mesecih po uveljavitvi tega zakona uskladi
Sklep o ustanovitvi Agencije za komunikacijska omrežja in storitve Republike
Slovenije (Uradni list RS, št. 41/13 in 66/17) z določbami tega zakona.
(4) Agencija v šestih mesecih po uveljavitvi tega zakona
uskladi Statut Agencije Republike Slovenije za komunikacijska omrežja in
storitve Republike Slovenije (Uradni list RS, št. 43/18) z določbami tega
zakona.
320. člen
(spremembi zakona, ki ureja
informacijsko varnost)
V Zakonu o informacijski varnosti (Uradni list RS,
št. 30/18 in 95/21) se v petem odstavku 21. člena in v petem odstavku
22. člena besedilo »Pritožba zoper odločbo iz prejšnjega odstavka ne zdrži
njene izvršitve.« nadomesti z besedilom »Zoper odločbo iz prejšnjega odstavka
ni dovoljena pritožba, dovoljen pa je upravni spor. Tožba v upravnem sporu se
vloži na sedežu upravnega sodišča Republike Slovenije. Postopek je nujen in
prednosten.«.
321. člen
(prenehanje veljavnosti)
(1) Z dnem uveljavitve tega zakona prenehajo veljati
naslednji podzakonski predpisi in splošni akti, izdani na podlagi Zakona o
elektronskih komunikacijah:
1.     
Splošni akt o razčlenjenem računu (Uradni list RS, št. 99/13),
2.     
Splošni akt o načrtu uporabe radijskih frekvenc (NURF-4) (Uradni list
RS, št. 10/18, 46/19, 139/20 in 189/21),
3.     
Splošni akt o varnosti omrežij in storitev (Uradni list RS,
št. 75/13 in 64/15),
4.     
Splošni akt o pogojih za uporabo radijskih frekvenc, namenjenih
radioamaterski in radioamaterski satelitski storitvi (Uradni list RS,
št. 68/13 in 48/18),
5.     
Splošni akt o načinu upoštevanja meril glede nudenja cenovnih opcij in
za določitev paketov za potrošnike z nizkimi dohodki oziroma s posebnimi
potrebami v okviru zagotavljanja univerzalne storitve (Uradni list RS,
št. 62/13),
6.     
Splošni akt o zbiranju, uporabi in dajanju podatkov o razvoju trga
elektronskih komunikacij (Uradni list RS, št. 77/16 in 58/19),
7.     
Splošni akt o obliki in načinu objave obvestila o spremembi pogojev iz
naročniške pogodbe (Uradni list RS, št. 62/13 in 43/17),
8.     
Splošni akt o posredovalnem postopku (Uradni list RS, št. 62/13),
9.     
Splošni akt o zahtevah za medsebojno delovanje digitalnih interaktivnih
televizijskih storitev in digitalne televizijske opreme, ki jo uporabljajo
potrošniki (Uradni list RS, št. 44/13),
10.  
Splošni akt o razvrščanju programov v javnih digitalnih televizijskih
omrežjih (Uradni list RS, št. 48/13),
11.  
Splošni akt o načinu izračuna plačil za uporabo elementov oštevilčenja
(Uradni list RS, št. 31/13, 21/16, 15/17 in 72/18),
12.  
Splošni akt o načinu izračuna plačil za uporabo radijskih frekvenc
(Uradni list RS, št. 30/13, 33/13 – popr., 40/13 – popr., 81/14, 21/16,
63/16 in 64/19),
13.  
Splošni akt o prenosljivosti številk (Uradni list RS, št. 62/13,
23/18 in 77/18),
14.  
Splošni akt o načrtu oštevilčenja (Uradni list RS, št. 62/13,
107/13 – popr. in 41/18),
15.  
Splošni akt o prenosni hitrosti, primerni za funkcionalen dostop do
interneta (Uradni list RS, št. 27/18 in 21/21),
16.  
Splošni akt o kakovosti univerzalne storitve (Uradni list RS,
št. 27/18 in 21/21),
17.  
Splošni akt o vsebini in obliki obvestila o zagotavljanju javnih
komunikacijskih omrežij oziroma izvajanju javnih komunikacijskih storitev
(Uradni list RS, št. 62/13),
18.  
Splošni akt o velikosti številskih blokov, za pridobitev katerih je
treba vlogi priložiti projekt (Uradni list RS, št. 62/13 in 72/18),
19.  
Splošni akt o vsebini in obliki vloge za izdajo odločbe o dodelitvi
elementov oštevilčenja (Uradni list RS, št. 62/13 in 72/18),
20.  
Splošni akt o načinu izračuna neto stroškov univerzalne storitve (Uradni
list RS, št. 27/18),
21.  
Splošni akt o preglednosti v zvezi z načrtovanimi gradbenimi deli in o
skupni gradnji gospodarske javne infrastrukture (Uradni list RS,
št. 9/18),
22.  
Splošni akt o dostopu do obstoječe fizične infrastrukture (Uradni list
RS, št. 12/18),
23.  
Splošni akt o minimalnih zahtevah pri načrtovanju in izvedbi dostopovnih
in razdelilnih točk (Uradni list RS, št. 39/18),
24.  
Splošni akt o spremljanju in nadzoru porabe podatkovnih storitev (Uradni
list RS, št. 9/18),
25.  
Splošni akt o storitvah dostopa do interneta in s tem povezanih pravic
končnih uporabnikov (Uradni list RS, št. 54/19),
26.  
Splošni akt o uporabi sistema RDS in identifikaciji v DAB omrežjih
(Uradni list RS, št. 67/15),
27.  
Splošni akt o omejitvah signalov analognih zvokovnih radiodifuznih
postaj (Uradni list RS, št. 44/13),
28.  
Splošni akt o objavi informacij o veljavnih tarifah (Uradni list RS,
št. 31/22),
29.  
Uredba o načrtu razporeditve radiofrekvenčnih pasov (Uradni list RS,
št. 69/13, 1/17 in 170/20),
30.  
Uredba o ukrepih za končne uporabnike invalide (Uradni list RS,
št. 38/14),
31.  
Uredba o pravici do omrežnih priključnih točk s prednostjo (Uradni list
RS, št. 79/13),
32.  
Pravilnik o načinu izvajanja 153. člena Zakona o elektronskih
komunikacijah (Uradni list RS, št. 73/13).
(2) Podzakonski predpisi in splošni akti iz prejšnjega
odstavka se uporabljajo do izdaje podzakonskih predpisov na podlagi tega
zakona.
322. člen
(prenehanje veljavnosti)
(1) Z dnem uveljavitve tega zakona preneha veljati Zakon o
elektronskih komunikacijah in naslednji podzakonski predpisi, izdani na njegovi
podlagi:
1.     
Splošni akt o pretvorbi številk v ENUM – številke (Uradni list RS,
št. 62/13),
2.     
Splošni akt o elementih vzorčne ponudbe za veleprodajni lokalni dostop
na fiksni lokaciji (Uradni list RS, št. 6/19),
3.     
Splošni akt o elementih vzorčne ponudbe za razvezan dostop do krajevne
zanke (Uradni list RS, št. 62/13 in 6/19),
4.     
Pravilnik o kategorijah potrošnikov, ki so upravičeni do posebnih
cenovnih opcij ali paketov (Uradni list RS, št. 105/13).
(2) Z dnem uveljavitve tega zakona preneha veljati Zakon o
digitalni radiodifuziji (Uradni list RS, št. 102/07, 85/10, 47/12, 109/12
– ZEKom-1, 189/2021 – ZDU-1M).
323. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23) vsebuje naslednjo končno določbo:
»59. člen
Ta zakon začne veljati naslednji dan po objavi v Uradnem
listu Republike Slovenije.«.