I. SPLOŠNE DOLOČBE
1. člen
(vsebina zakona)
Ta zakon določa pogoje in postopek za izdajo dovoljenja za
izvajanje vesoljske dejavnosti ter ureja registracijo izstreljenih vesoljskih
objektov, obveznosti upravljavca, odgovornost za škodo, ki jo povzročijo
vesoljski objekti, in nadzor nad izvajanjem tega zakona.
2. člen
(področje uporabe)
(1) Ta zakon se uporablja za vesoljske dejavnosti, ki se
izvajajo na območju Republike Slovenije, in vesoljske objekte, vpisane v
register izstreljenih vesoljskih objektov Republike Slovenije (v nadaljnjem
besedilu: register).
(2) Ta zakon se uporablja tudi za vesoljske dejavnosti, ki se
izvajajo zunaj območja Republike Slovenije na plovilu ali zrakoplovu,
registriranem v Republiki Sloveniji, in za vesoljske dejavnosti, ki jih
izvajajo državljani Republike Slovenije ali pravne osebe s sedežem v Republiki
Sloveniji.
3. člen
(pomen izrazov)
Izrazi, uporabljeni v tem zakonu, pomenijo:
1.     
»vesoljski objekt« je objekt, izstreljen v vesolje, ali objekt, namenjen
izstrelitvi v vesolje, vključno s posameznimi deli tega objekta, ki so združeni
ali ločeni od ostalih sestavnih delov, ali plovilo izstrelitve in njegovi deli;
2.     
»vesoljska dejavnost« je izstrelitev vesoljskega objekta v vesolje,
upravljanje in operativni nadzor nad vesoljskim objektom v vesolju in
nadzorovan zaključek upravljanja vesoljskega objekta v vesolju oziroma njegova
vrnitev na Zemljo, vključno s postopki za omejevanje nastanka vesoljskih odpadkov;
3.     
»vesoljski odpadki« so vesoljski objekti, ki ostanejo v vesolju po
prenehanju vesoljske dejavnosti ali kot posledica vesoljske dejavnosti, ali
vesoljski objekti, ki se nenadzorovano vrnejo na Zemljo;
4.     
»plovilo izstrelitve« je nosilna raketa ali drugo namensko plovilo,
namenjeno izstrelitvi vesoljskega objekta v vesolje;
5.     
»upravljavec« je fizična ali pravna oseba, ki izvaja ali ima namen
izvajati vesoljsko dejavnost;
6.     
»nizkozemeljska orbita« je orbita z višino med 160 in 2.000 km;
7.     
»geostacionarna orbita« je orbita med 35.586 in 35.986 km nad zemeljskim
ekvatorjem;
8.     
»ITU« je Mednarodna telekomunikacijska zveza.
II. DOVOLJENJE ZA IZVAJANJE VESOLJSKE DEJAVNOSTI
4. člen
(dovoljenje)
(1) Vesoljska dejavnost se izvaja na podlagi dovoljenja, ki
ga izda ministrstvo, pristojno za tehnologijo (v nadaljnjem besedilu:
ministrstvo), na predlog upravljavca.
(2) Ministrstvo izda dovoljenje v roku štirih mesecev od
dneva, ko je prejelo popoln predlog za izdajo dovoljenja.
(3) Vlada Republike Slovenije z uredbo določi vsebino
predloga iz prvega odstavka tega člena.
5. člen
(pogoji za izdajo dovoljenja)
(1) Dovoljenje se izda, če so izpolnjeni naslednji pogoji:
a)    
upravljavec je strokovno usposobljen, ima tehnično znanje s področja
vesoljskih in sorodnih tehnologij ter je finančno sposoben za izvajanje
vesoljske dejavnosti;
b)    
vesoljska dejavnost se izvaja v skladu z mednarodnimi standardi in
smernicami mednarodno priznanih standardizacijskih organizacij o varnosti in
tehnologiji na področju vesoljskih dejavnosti;
c)    
vesoljska dejavnost ne predstavlja nevarnosti za obrambo države, javni
red, varnost ljudi ali njihovega premoženja, obveščevalno-varnostno dejavnost
države ali varstvo pred naravnimi ali drugimi nesrečami ter ne vpliva negativno
na javno zdravje, okolje in letalstvo;
č)    vesoljska dejavnost ni v
nasprotju z mednarodnimi pogodbami in pravili mednarodnega prava, ki obvezujejo
Republiko Slovenijo;
d)    
za vesoljsko dejavnost se predvideva uporaba frekvenc, ki so na voljo,
skladno z veljavno zakonodajo, ki ureja upravljanje radijskega spektra, razen v
primeru plovila izstrelitve;
e)    
vesoljska dejavnost predvideva ukrepe za omejevanje nastanka vesoljskih
odpadkov v skladu z veljavnimi smernicami Združenih narodov za zmanjševanje
vesoljskih odpadkov ter za omejevanje škodljivih okoljskih učinkov na Zemlji, v
vesolju in škodljivih sprememb v atmosferi.
(2) Upravljavec v predlogu izkaže izpolnjevanje pogojev iz
točk a), b), d) in e) prejšnjega odstavka ter priloži oceno tveganja glede
nevarnosti vesoljske dejavnosti iz točke c) prejšnjega odstavka, izdelano na
podlagi najsodobnejših splošno priznanih strokovnih ugotovitev.
(3) Vlada Republike Slovenije z uredbo določi izobrazbene,
tehnične, finančne, varnostne in okoljske kriterije za ugotavljanje
izpolnjevanja pogojev iz prvega odstavka tega člena, dokazila, ki se priložijo
predlogu, in način izdaje dovoljenja.
6. člen
(zavarovanje)
(1) Upravljavec pred izstrelitvijo vesoljskega objekta v
vesolje sklene zavarovanje za škodo, povzročeno z vesoljsko dejavnostjo, osebam
ali stvarem, najmanj v višini 60.000.000 eurov za škodni dogodek za čas
izvajanja vesoljske dejavnosti.
(2) Upravljavec mora dokazilo o zavarovanju iz prejšnjega
odstavka predložiti ministrstvu pred dnem, ko bo izvedena izstrelitev
vesoljskega objekta.
(3) Upravljavec ne sklene zavarovanja, če iz predloga za
izdajo dovoljenja izhaja, da:
a)    
je vesoljski objekt brez lastnega pogona, z maso, manjšo od 150 kg, ni
del konstelacije, je predviden za izstrelitev v nizkozemeljsko orbito, ki še ni
zasedena, in je izdelan iz materialov, ki zagotavljajo, da ob vstopu v
atmosfero v celoti izgori, ali
b)    
je vesoljski objekt brez lastnega pogona, z maso, manjšo od 150 kg, predviden
za izstrelitev v orbite, ki se nahajajo nad nizkozemeljsko orbito, in ostaja v
orbitah, ki ne posegajo v geostacionarno orbito ali v orbite med 19.882 in
20.482 km.
(4) Če iz predloga za izdajo dovoljenja izhaja, da:
a)    
je vesoljski objekt brez lastnega pogona, z maso, manjšo od 150 kg, je
del konstelacije največ petih satelitov, je predviden za izstrelitev v
nizkozemeljsko orbito, ki še ni zasedena, in je izdelan iz takih materialov, ki
zagotavljajo, da ob vstopu v atmosfero v celoti izgori;
b)    
je vesoljski objekt z lastnim pogonom, z maso, manjšo od 150 kg, ni del
konstelacije, je predviden za izstrelitev v nizkozemeljsko orbito, ki še ni
zasedena, in je izdelan iz takih materialov, ki zagotavljajo, da ob vstopu v
atmosfero v celoti izgori, ali
c)    
je vesoljski objekt z lastnim pogonom, z maso, manjšo od 150 kg,
predviden za izstrelitev v orbite, ki se nahajajo nad nizkozemeljsko orbito, in
ostaja v orbitah, ki ne posegajo v geostacionarno orbito, ali v orbite med
19.882 in 20.482 km,
upravljavec sklene zavarovanje za škodo,
povzročeno z vesoljsko dejavnostjo, za čas izstrelitve vesoljskega objekta in
obdobje enega leta po izstrelitvi vesoljskega objekta.
(5) Upravljavec ne sklene zavarovanja iz prvega odstavka tega
člena, če vesoljski objekt v vesolje izstreli pravna oseba, katere obstoječe
zavarovanje krije odškodninsko odgovornost pravne osebe in odškodninsko
odgovornost države za škodo, povzročeno za celotno vesoljsko dejavnost, najmanj
v višini, določeni v prvem odstavku tega člena.
7. člen
(ocena)
Ministrstvo na podlagi predloga upravljavca pripravi oceno o
morebitnem vplivu vesoljske dejavnosti na letalstvo v zračnem prostoru
Republike Slovenije ter ali gre za vesoljsko dejavnost iz tretjega ali četrtega
odstavka prejšnjega člena.
8. člen
(pridobitev mnenj)
(1) Na podlagi ocene tveganja iz drugega odstavka 5. člena
tega zakona ministrstvo zahteva, da razen v primerih iz tretjega in četrtega
odstavka 6. člena tega zakona glede izpolnjevanja pogojev iz točke c) prvega
odstavka 5. člena tega zakona podajo mnenje naslednji pristojni organi:
a)    
ministrstvo, pristojno za obrambo, glede pogoja, da vesoljska dejavnost
ne predstavlja nevarnosti za obrambo države ali varstvo pred naravnimi in
drugimi nesrečami;
b)    
ministrstvo, pristojno za notranje zadeve, glede pogoja, da vesoljska
dejavnost ne predstavlja nevarnosti za javni red, varnost ljudi in njihovega
premoženja;
c)    
Slovenska obveščevalno-varnostna agencija glede pogoja, da vesoljska
dejavnost ne predstavlja nevarnosti za obveščevalno-varnostno dejavnost zunaj
obrambnega področja;
č)    ministrstvo, pristojno za
zdravje, glede pogoja, da vesoljska dejavnost ne vpliva negativno na javno
zdravje;
d)    
ministrstvo, pristojno za okolje, glede pogoja, da vesoljska dejavnost
ne vpliva negativno na okolje.
(2) Glede izpolnjevanja pogoja iz točke č) prvega odstavka 5.
člena tega zakona lahko poda mnenje ministrstvo, pristojno za zunanje zadeve.
(3) Če iz ocene iz prejšnjega člena izhaja, da vesoljska
dejavnost vpliva na letalstvo v zračnem prostoru Republike Slovenije, poda
mnenje ministrstvo, pristojno za promet. Če vesoljska dejavnost vpliva na
vojaško letalstvo, predhodno pridobi stališče ministrstva, pristojnega za
obrambo.
9. člen
(mnenje Evropske vesoljske agencije)
Ministrstvo lahko v postopku presoje izpolnjevanja pogojev iz
točk b) in e) prvega odstavka 5. člena tega zakona za mnenje zaprosi Evropsko
vesoljsko agencijo.
10. člen
(komisija)
(1) Predlog za izdajo dovoljenja obravnava komisija, ki jo imenuje
minister, pristojen za tehnologijo (v nadaljnjem besedilu: minister).
(2) Komisija ima predsednika in štiri člane. Predsednik
komisije in dva člana so predstavniki ministrstva, en član je predstavnik
ministrstva, pristojnega za znanost, en član pa je predstavnik ministrstva,
povezanega z dejavnostjo vesoljskega objekta.
(3) Predsednik in člani komisije pred ocenjevanjem predloga
podajo pisno izjavo o interesni nepovezanosti z upravljavcem ter izjavo, da
bodo kot zaupne varovali vse podatke, dejstva in okoliščine, s katerimi se bodo
seznanili pri opravljanju nalog komisije.
(4) Komisija iz priloženih dokazil in ocene tveganja iz
drugega odstavka 5. člena tega zakona ter na podlagi mnenj iz 8. člena tega
zakona in mnenja iz prejšnjega člena oceni izkazano izpolnjevanje pogojev iz
prvega odstavka 5. člena tega zakona.
(5) Komisija zaključi delo s pripravo mnenja o izpolnjevanju
pogojev za pridobitev dovoljenja in ga pošlje ministru.
(6) Organizacijo in način dela komisija določi v svojem
poslovniku.
11. člen
(izdaja odločbe)
Minister na podlagi mnenja iz petega odstavka prejšnjega
člena izda dovoljenje ali zavrne predlog upravljavca.
12. člen
(preklic dovoljenja)
(1) Ministrstvo prekliče izdano dovoljenje iz 4. člena tega
zakona, če ugotovi, da:
a)    
do izstrelitve ni prišlo v petih letih po izdaji dovoljenja zaradi
okoliščin, za katere odgovarja upravljavec;
b)    
predlog za izdajo dovoljenja vsebuje neresnične ali pomanjkljive
informacije, ki so bistveno vplivale na odločitev o izdaji dovoljenja;
c)    
upravljavec nima sklenjenega zavarovanja iz 6. člena tega zakona;
č)    upravljavec ne izpolnjuje več
pogojev za pridobitev dovoljenja, navedenih v prvem odstavku 5. člena tega
zakona;
d)    
je preklic dovoljenja nujen zaradi uresničevanja mednarodnih obveznosti
Republike Slovenije.
(2) Če je bil vesoljski objekt že izstreljen, lahko
ministrstvo v odločbi o preklicu dovoljenja od upravljavca zahteva, da:
a)    
v celoti prenese vesoljsko dejavnost na drugega upravljavca z namenom
nadaljevanja aktivnosti v skladu s 13. členom tega zakona ali
b)    
izvede ukrepe za prenehanje vesoljske dejavnosti, vključno s postopki za
omejevanje nastanka vesoljskih odpadkov, če je to tehnično izvedljivo.
(3) Pred preklicem dovoljenja lahko ministrstvo upravljavcu
določi rok za odpravo nepravilnosti iz prvega odstavka tega člena. Upravljavec
lahko pred iztekom roka z utemeljenimi razlogi zaprosi za podaljšanje roka, pri
čemer roka za odpravo nepravilnosti skupaj ne smeta biti daljša od enega leta.
(4) Če gre za nujne ukrepe v javnem interesu, ki jih ni
mogoče odlašati, ali če upravljavec v roku iz prejšnjega odstavka ne odpravi
nepravilnosti, ministrstvo prekliče dovoljenje z odločbo. Šteje se, da so nujni
ukrepi potrebni, če obstaja nevarnost za življenje in zdravje ljudi, za javni
red in mir, za javno varnost ali za premoženje večje vrednosti.
13. člen
(prenos upravljanja vesoljskega objekta)
(1) Upravljanje vesoljskega objekta, za katerega je bilo
izdano dovoljenje iz 4. člena tega zakona, se prenese na drugega upravljavca,
ki je državljan Republike Slovenije ali pravna oseba s sedežem v Republiki
Sloveniji, le z dovoljenjem ministrstva, če novi upravljavec izpolnjuje pogoje
iz točk a) in c) prvega odstavka 5. člena tega zakona in če ima upravljavec, na
katerega se namerava prenesti upravljanje vesoljskega objekta, sklenjeno
zavarovanje v skladu s 6. členom tega zakona.
(2) Če gre za prenos upravljanja vesoljskega objekta na
upravljavca, ki je državljan druge države ali pravna oseba s sedežem v drugi
državi, ministrstvo soglaša s prenosom pod pogojem, da ima Republika Slovenija
s to državo sklenjen mednarodni sporazum glede ureditve odškodninske
odgovornosti.
(3) Upravljanje vesoljskega objekta iz upravljavca, ki je
državljan druge države ali pravna oseba s sedežem v drugi državi, se prenese na
drugega upravljavca, ki je državljan Republike Slovenije ali pravna oseba s
sedežem v Republiki Sloveniji, le z dovoljenjem ministrstva, če so izpolnjeni
pogoji iz 5. člena tega zakona in če ima upravljavec, na katerega se namerava
prenesti upravljanje vesoljskega objekta, sklenjeno zavarovanje v skladu s 6.
členom tega zakona.
III. REGISTER
14. člen
(register)
(1) Ministrstvo vzpostavi in vodi register z namenom zbiranja
podatkov o izstreljenih vesoljskih objektih, posredovanja podatkov Registru
Združenih narodov o v vesolje izstreljenih objektih in izvajanju nadzora nad
vesoljsko dejavnostjo.
(2) Register je javen in se vodi kot elektronska zbirka
podatkov o izstreljenih vesoljskih objektih.
(3) Republika Slovenija se šteje za državo registracije, če
je vesoljski objekt vpisan v register.
(4) V register se vpišejo izstreljeni vesoljski objekti, za
katere je ministrstvo izdalo dovoljenje, in vesoljski objekti, glede katerih je
bil sklenjen mednarodni sporazum glede ureditve odškodninske odgovornosti.
(5) Upravljavec posreduje ministrstvu podatke, potrebne za
vpis v register, v roku 30 dni od dneva izstrelitve oziroma prenosa na drugega
upravljavca.
(6) V register se vpisujejo naslednji podatki:
a)    
številka dovoljenja za izvajanje vesoljske dejavnosti;
b)    
naziv vesoljskega objekta;
c)    
vrsta vesoljskega objekta;
č)    registracijska oznaka
vesoljskega objekta Odbora za vesoljske raziskave Mednarodnega sveta za znanost
in ITU frekvenčna alokacija;
d)    
datum in ozemlje ali kraj izstrelitve ter plovilo izstrelitve;
e)    
glavni orbitalni podatki:
- 
obhodni čas,
- 
inklinacija,
- 
apogej in
- 
perigej;
f)     
namen vesoljskega objekta;
g)    
podatki o izdani odločbi o dodelitvi radijskih frekvenc (številka, datum
in dodeljene frekvence), izdani v skladu z zakonom, ki ureja elektronske
komunikacije, in podatki o izpisu Glavnega mednarodnega frekvenčnega registra o
končani mednarodni koordinaciji v skladu s pravilnikom, ki ureja
radiokomunikacije ITU;
h)    
ime in priimek, naslov stalnega ali začasnega prebivališča oziroma firma
in sedež lastnika vesoljskega objekta ter davčna številka;
i)      
ime in priimek, naslov stalnega ali začasnega prebivališča oziroma firma
in sedež upravljavca ter davčna številka;
j)      
status vesoljskega objekta.
(7) Upravljavec ministrstvu v osmih dneh pisno sporoči vsako
spremembo ali dopolnitev podatkov iz prejšnjega odstavka.
(8) Osebni podatki v registru se zbirajo z namenom
preverjanja istovetnosti upravljavca vesoljskega objekta, njegovih pravic in
obveznosti ter lastnika vesoljskega objekta. Osebni podatki se hranijo trajno.
(9) Ministrstvo o vpisu v register in spremembi ali
dopolnitvi vpisanih podatkov nemudoma obvesti Generalni sekretariat Združenih
narodov v skladu s Konvencijo o registriranju v vesolje lansiranih objektov
(Uradni list SFRJ – Mednarodne pogodbe, št. 1/79; Uradni list RS, št. 8/18 –
akt o notifikaciji nasledstva).
(10) Vlada Republike Slovenije izda uredbo, s katero
podrobneje uredi način vodenja registra.
IV. OBVEZNOSTI UPRAVLJAVCA
15. člen
(obveznost obveščanja)
(1) Upravljavec ministrstvo v osmih dneh pisno obvesti o
vsakem dogodku ali dejstvu, ki lahko vpliva na veljavnost izdanega dovoljenja,
in o vsaki spremembi v zvezi z izpolnjevanjem pogojev, na podlagi katerih je
bilo dovoljenje izdano.
(2) Upravljavec ministrstvo nemudoma pisno ali ustno obvesti
o obstoju nesreče ali nevarnosti, ki ogroža varnost ljudi, okolje, vzdrževanje
javnega reda ali nacionalno varnost, ter zagotovi primerne ukrepe, da se
preprečijo ali v čim večji meri omejijo posledice nesreče ali nevarnosti, in o
ukrepih pisno obvesti ministrstvo.
(3) Upravljavec ministrstvo v osmih dneh pisno obvesti o
okoliščinah, ki onemogočajo upravljanje ali operativni nadzor nad vesoljskim
objektom, oziroma o vsaki spremembi ali prenehanju vesoljske dejavnosti.
V. ODGOVORNOST ZA ŠKODO
16. člen
(odgovornost za škodo in pravica države do povrnitve škode)
(1) Upravljavec je objektivno odgovoren za škodo, ki jo
povzroči vesoljski objekt na Zemlji, plovilu ali zrakoplovu v letu.
(2) Upravljavec je krivdno odgovoren za škodo, ki jo vesoljski
objekt povzroči v vesolju.
(3) Če Republika Slovenija izplača odškodnino za škodo, ki jo
je povzročil vesoljski objekt, ima pravico uveljavljati povračilo izplačane
odškodnine za škodo od upravljavca.
(4) Pravica Republike Slovenije uveljavljati povračilo
izplačane odškodnine za škodo iz prejšnjega odstavka je omejena s skupno
zavarovalno vsoto, opredeljeno v prvem odstavku 6. člena tega zakona. Ta
omejitev ne velja, če upravljavec škodo povzroči namenoma ali iz hude
malomarnosti ali je škoda posledica neizpolnjevanja pogojev za izdajo
dovoljenja iz 5. člena tega zakona ali ravnanja upravljavca v nasprotju s tem
zakonom.
VI. NADZOR
17. člen
(nadzor nad izvajanjem zakona)
(1) Nadzor nad izvajanjem tega zakona in predpisov, izdanih
na njegovi podlagi, izvaja ministrstvo.
(2) Upravljavec je dolžan za namene nadzora ministrstvu
omogočiti dostop do poslovnih prostorov in naprav, namenjenih izvajanju
dejavnosti, ki je predmet dovoljenja, dovoliti vpogled v poslovno dokumentacijo
in sporočiti zahtevane informacije.
VII. KAZENSKE DOLOČBE
18. člen
(prekrški)
(1) Z globo od 2.500 do 250.000 eurov se kaznuje pravna
oseba, če pa se pravna oseba po zakonu, ki ureja gospodarske družbe, šteje za
srednjo ali veliko gospodarsko družbo, pa z globo od 5.000 do 500.000 eurov, če:
a)    
izvaja vesoljsko dejavnost brez dovoljenja (prvi odstavek 4. člena);
b)    
v predlogu namerno navaja neresnične in pomanjkljive podatke, ki so
podlaga za izdajo dovoljenja iz 5. člena tega zakona;
c)    
ne predloži dokazila o zavarovanju za škodo, povzročeno z vesoljsko
dejavnostjo, v skladu s 6. členom tega zakona, pred izstrelitvijo vesoljskega
objekta v vesolje (drugi odstavek 6. člena);
č)    ne izvede ukrepov, določenih v odločbi za preklic dovoljenja (drugi
odstavek 12. člena);
d)    
prenese upravljanje vesoljskega objekta v nasprotju s 13. členom tega
zakona;
e)    
ne pošlje podatkov, potrebnih za vpis v register, v roku iz petega
odstavka 14. člena tega zakona;
f)     
ne sporoči ministrstvu v osmih dneh vsake spremembe ali dopolnitve
podatkov iz šestega odstavka 14. člena tega zakona (sedmi odstavek 14. člena);
g)    
ne obvesti pisno ministrstva v osmih dneh o vsakem dogodku ali dejstvu,
ki lahko vpliva na veljavnost izdanega dovoljenja, in o vsaki spremembi v zvezi
z izpolnjevanjem pogojev, na podlagi katerih je bilo dovoljenje izdano (prvi
odstavek 15. člena);
h)    
ne obvesti ministrstva nemudoma pisno ali ustno o obstoju nesreče ali
nevarnosti, ki ogroža varnost ljudi, okolje, vzdrževanje javnega reda in
nacionalno varnost, ter ne zagotovi primernih ukrepov, da se preprečijo ali v
čim večji meri omejijo posledice nesreče ali nevarnosti (drugi odstavek 15.
člena);
i)      
ne obvesti pisno ministrstva v osmih dneh o okoliščinah, ki onemogočajo
upravljanje ali operativni nadzor nad vesoljskim objektom, oziroma o vsaki
spremembi ali prenehanju vesoljske dejavnosti (tretji odstavek 15. člena);
j)      
ne omogoča ministrstvu dostopa do poslovnih prostorov in naprav ali
vpogleda v poslovno dokumentacijo in ne sporoči zahtevanih informacij (drugi
odstavek 17. člena).
(2) Z globo od 1.500 do 150.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 200 do 10.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, če stori prekršek iz prvega
odstavka tega člena.
(4) Z globo od 100 do 5.000 eurov se kaznuje posameznik, če
stori prekršek iz prvega odstavka tega člena.
19. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
VIII. PREHODNI IN KONČNA DOLOČBA
20. člen
(izdaja podzakonskega predpisa)
Vlada Republike Slovenije v dveh mesecih od uveljavitve tega
zakona izda uredbo na podlagi tretjega odstavka 4. člena, tretjega odstavka 5.
člena in desetega odstavka 14. člena tega zakona.
21. člen
(uporaba določb za vesoljske dejavnosti, ki se že izvajajo
oziroma se bodo začele izvajati v roku dveh mesecev po uveljavitvi tega zakona)
(1) Za vesoljske dejavnosti, ki so se začele izvajati pred
uveljavitvijo tega zakona, in za vesoljske dejavnosti, ki se bodo začele
izvajati v roku dveh mesecev od uveljavitve tega zakona in za katere ima
upravljavec pred uveljavitvijo tega zakona že sklenjeno pogodbo, v kateri je
predviden datum izstrelitve vesoljskega objekta, se uporabljajo določbe 13.,
14., drugega in tretjega odstavka 15. člena, drugega odstavka 17. člena, točk
d), e), h), i) in j) prvega odstavka, drugega, tretjega in četrtega odstavka
18. člena in 19. člena tega zakona.
(2) V register iz 14. člena tega zakona se v primeru
vesoljskih dejavnosti iz prejšnjega odstavka vpišejo izstreljeni vesoljski
objekti v roku 30 dni od začetka uporabe tega zakona.
22. člen
(začetek veljavnosti in uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne dva meseca od uveljavitve
tega zakona.
Št. 630-02/21-1/12
Ljubljana, dne 16. marca 2022
EPA 2292-VIII
Državni zbor
Republike Slovenije
Igor Zorčič
predsednik