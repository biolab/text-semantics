1. člen
(predmet in cilji zakona)
(1) Predmet tega zakona je nadomestitev negativnih finančnih
posledic, ki nastajajo Novi Ljubljanski banki d.d., Ljubljana, zaradi prisilne
izpolnitve pravnomočnih sodnih odločb sodišč Republike Hrvaške, ki se nanašajo
na prenesene devizne vloge in ki so v nasprotju z Ustavnim zakonom za izvedbo Temeljne
ustavne listine o samostojnosti in neodvisnosti Republike Slovenije (Uradni
list RS, št. 1/91-I, 45/94-I in 11/14 – popr.; v nadaljnjem besedilu: Ustavni
zakon) in predstavljajo kršitev mednarodnih sporazumov, ki urejajo problematiko
prenesenih deviznih vlog in v skladu s katerimi je problematika prenesenih
deviznih vlog vprašanje nasledstva nekdanje Socialistične federativne republike
Jugoslavije (v nadaljnjem besedilu: SFRJ). Nadomestitev negativnih finančnih
posledic se izvede, ker Nova Ljubljanska banka d.d., Ljubljana, tako kot
Republika Slovenija, nima kakršnekoli obveznosti do Republike Hrvaške iz
naslova prenesenih deviznih vlog.
(2) Cilj tega zakona je ohranitev vrednosti kapitalske
naložbe Republike Slovenije v Novi Ljubljanski banki d.d., Ljubljana, tako da
se navkljub tveganjem, ki izhajajo iz nedopustnih sodnih postopkov sodišč
Republike Hrvaške in njihovih sodnih odločb iz prejšnjega odstavka:
-       
omogoči maksimiziranje kupnine v prodajnem postopku Nove Ljubljanske
banke d.d., Ljubljana;
-       
omogoči polno uživanje korporacijskih pravic iz naslova kapitalske
naložbe Republike Slovenije v Novi Ljubljanski banki d.d., Ljubljana.
(3) V skladu s prvim odstavkom tega člena ta zakon določa
način nadomestitve negativnih finančnih posledic, ki izhajajo iz naslova
prisilne izpolnitve na podlagi pravnomočnih sodnih odločb sodišč Republike
Hrvaške glede prenesenih deviznih vlog in ki so v nasprotju z Ustavnim zakonom
in predstavljajo kršitev mednarodnih sporazumov, ki urejajo problematiko prenesenih
deviznih vlog in v skladu s katerimi je problematika prenesenih deviznih vlog
vprašanje nasledstva nekdanje SFRJ, višino nadomestitve teh negativnih
finančnih posledic, upravičenca do nadomestitve negativnih finančnih posledic,
pristojno osebo javnega prava za nadomestitev negativnih finančnih posledic ter
način in rok izplačila nadomestitve negativnih finančnih posledic. S tem
zakonom se določa tudi način povrnitve sredstev, ki so bila v skladu s tem
zakonom namenjena za nadomestitev negativnih finančnih posledic iz prvega
odstavka tega člena.
2. člen
(opredelitev pojmov)
V tem zakonu uporabljeni pojmi imajo naslednji pomen:
1.     
»banka« je Nova Ljubljanska banka d.d., Ljubljana, ustanovljena z
Ustavnim zakonom o dopolnitvah ustavnega zakona za izvedbo Temeljne ustavne
listine o samostojnosti in neodvisnosti Republike Slovenije (Uradni list RS,
št. 45/94-I in 11/14 – popr.);
2.     
»prenesene devizne vloge« so devize na deviznih računih in deviznih
hranilnih knjižicah, za katere je jamčila nekdanja SFRJ in so jih njihovi
imetniki na podlagi predpisov Republike Hrvaške o spremembi deviznih depozitov
državljanov v javni dolg Republike Hrvaške prenesli z Ljubljanske banke d.d.,
Ljubljana, Glavne filijale Zagreb, na banke s sedežem na ozemlju Republike
Hrvaške;
3.     
»prisilna izpolnitev« je izvršba, pobot ali druga oblika prisilnega
poplačila, kot posledica neplačila po pravnomočni sodni odločbi, izdani s
strani kateregakoli sodišča Republike Hrvaške glede prenesenih deviznih vlog.
Za prisilno izpolnitev se šteje tudi plačilo, ki ga izvrši banka na podlagi
zahteve ali odločbe pristojnega regulatorja, iz katere izhaja obveznost banke,
da opravi plačilo pravnomočne sodne odločbe, izdane s strani kateregakoli
sodišča Republike Hrvaške glede prenesenih deviznih vlog.
3. člen
(nepriznavanje odgovornosti za prenesene devizne vloge)
(1) Vse odločbe in druge odločitve sodišč in drugih
organov na ozemlju Republike Hrvaške, ki se nanašajo na banko iz naslova
prenesenih deviznih vlog in vodijo do negativnih finančni posledic za banko, so
v nasprotju s slovenskim ustavnim redom in mednarodnopravnimi obveznostmi
Republike Hrvaške.
(2) Ta zakon ne vzpostavlja jamstva Republike Slovenije
za prenesene devizne vloge. Na podlagi tega zakona Republika Slovenija ne
prevzema kakršnekoli obveznosti do Republike Hrvaške iz naslova prenesenih
deviznih vlog, ampak zgolj zaščiti vrednost svojega premoženja.
(3) Ta zakon glede obveznosti za devize na deviznih
računih in deviznih hranilnih knjižicah, za katere Republika Slovenija ni
prevzela jamstva po 19. členu Ustavnega zakona, ne posega v pravice in
obveznosti bank, kot jih določa Ustavni zakon.
4. člen
(evidentiranje nadomestitev negativnih finančnih posledic)
Sklad Republike Slovenije za nasledstvo, javni sklad (v
nadaljnjem besedilu: Sklad) vodi evidenco nadomestitev negativnih finančnih
posledic po tem zakonu.
5. člen
(nadomestitev negativnih finančnih posledic)
(1) Sklad nadomesti banki negativne finančne posledice,
ki so ji nastale pred ali po uveljavitvi tega zakona zaradi prisilne izpolnitve
pravnomočnih sodnih odločb sodišč Republike Hrvaške, ki se nanašajo na
prenesene devizne vloge.
(2) Z nadomestitvijo negativnih finančnih posledic v
skladu s tem zakonom upravičenja banke vlagati pravna sredstva zoper
pravnomočne sodne odločbe sodišč Republike Hrvaške, ki se nanašajo na prenesene
devizne vloge in v zvezi s katerimi je prejela nadomestilo negativnih finančnih
posledic v skladu s tem zakonom, ter s tem povezani zahtevki ne preidejo na
Sklad, ampak jih še naprej uveljavlja banka v svojem imenu in za svoj račun.
(3) Če banka na katerikoli način dobi deloma ali v
celoti vrnjen znesek, ki je bil prisilno izpolnjen in za katerega je Sklad
banki zagotovil nadomestitev negativnih finančnih posledic, mora banka Skladu
vrniti znesek, ki ga je prejela kot nadomestilo negativnih finančnih posledic v
skladu s tem zakonom, in sicer v višini zneska, kot ga je prejela vrnjenega.
(4) Sklad in banka za nadomeščanje negativnih posledic v
skladu s tem zakonom in na podlagi soglasja Vlade Republike Slovenije skleneta
pogodbo.
6. člen
(obseg nadomestitve)
Negativne finančne posledice iz prvega odstavka prejšnjega člena
nadomesti Sklad banki v višini zneska, ki je bil prisilno izpolnjen, in sicer
znesek glavnice, pripadajočih obresti, sodnih, odvetniških in drugih stroškov
nasprotne stranke, stroškov prisilnega poplačila in zneske pripadajočih obresti
od navedenega. Če je bila prisilna izpolnitev opravljena v valuti, ki ni valuta
Republike Slovenije, Sklad povrne banki znesek v valuti Republike Slovenije v
protivrednosti zneska prisilne izpolnitve, preračunani po referenčnem tečaju Evropske
centralne banke na dan, ko je bila prisilna izpolnitev opravljena.
7. člen
(roki)
(1) Sklad nadomesti banki negativne finančne posledice v
30 dneh od prejema obvestila banke, da je prišlo do prisilne izpolnitve, in po
predložitvi ustreznih dokazil. Če ustrezna dokazila niso predložena skupaj z
obvestilom banke ali če niso predložena vsa ustrezna dokazila, začne teči rok
30 dni od dneva predložitve zadnjega ustreznega dokazila.
(2) Banka za nadomestitev negativnih finančnih posledic,
ki so nastale pred uveljavitvijo tega zakona ali pred sklenitvijo pogodbe iz
četrtega odstavka 5. člena tega zakona (v nadaljnjem besedilu: pogodba),
obvesti Sklad o prisilnih izpolnitvah v 45 dneh po sklenitvi pogodbe. Obvestilu
banka priloži vsa ustrezna dokazila.
8. člen
(način izvedbe nadomestitve)
(1) Z izplačilom nadomestitve negativnih finančnih
posledic v skladu s tem zakonom se Skladu neposredno zniža namensko premoženje
Sklada, kar se v poslovnih knjigah evidentira z znižanjem vira sredstev na
pasivni strani bilance stanja in hkrati zniža finančno naložbo države v Sklad.
Sklad iz tega naslova nima terjatev do Republike Slovenije.
(2) Če bi izplačilo v roku iz prvega odstavka prejšnjega
člena presegalo vrednost namenskega premoženja Sklada v denarnih sredstvih ali
če bi lahko ogrozilo poravnavo ostalih obveznosti Sklada, ki se poravnavajo iz
sredstev namenskega premoženja Sklada, se rok iz prvega odstavka prejšnjega
člena podaljša toliko, kolikor je nujno potrebno, da se zagotovi povečanje namenskega
premoženja Sklada, vendar ne več kot za 60 dni. Sklad banko v roku iz prvega
odstavka prejšnjega člena obvesti o roku, v katerem bo plačilo izvršeno.
(3) Če Sklad iz razlogov, navedenih v prejšnjem
odstavku, obveznosti ne poravna v roku iz prvega odstavka prejšnjega člena, za
obveznosti Sklada poleg Sklada odgovarja Republika Slovenija kot ustanovitelj,
ki v ta namen poveča namensko premoženje Sklada tako, da lahko Sklad v roku iz
prejšnjega odstavka poravna svojo obveznost do banke.
(4) Sredstva, ki jih Sklad dobi vrnjena od banke, so
namensko premoženje Sklada.
9. člen
(pogodbena ureditev)
V pogodbi Sklad in banka uredita:
-       
predmet pogodbe v skladu s 5. in 6. členom tega zakona,
-       
dokazila, ki jih predloži banka in s katerimi izkaže, da je prišlo do
prisilne izpolnitve v določeni višini in da je bila prisilna izpolnitev
opravljena na podlagi pravnomočne sodne odločbe sodišča Republike Hrvaške glede
prenesenih deviznih vlog,
-       
rok za nadomestitev negativnih finančnih posledic v skladu s 7. in 8.
členom tega zakona,
-       
zavezo banke, da bo v sodnih postopkih, v katerih druge osebe zoper njo
uveljavljajo zahtevke v zvezi s prenesenimi deviznimi vlogami, tem zahtevkom
aktivno nasprotovala ter zoper za banko neugodne sodbe, sklepe in druge odločbe
sodišč izkoristila vsa smiselna pravna sredstva, vključno z izrednimi pravnimi
sredstvi ter pravnimi sredstvi v izvršilnih postopkih, pred rednimi sodišči ter
pravna sredstva, ki so namenjena zaščiti človekovih pravic, po potrebi pa tudi
pravna sredstva pred mednarodnim sodiščem ali institucijo ali pred mednarodno instanco
za arbitražo ali spravni postopek,
-       
zavezo banke, da bo še naprej izvajala ustrezne ukrepe upravljanja z
njenim premoženjem z namenom, da se možnost prisilne izterjave prepreči oziroma
omeji na minimum,
-       
zavezo banke, da bo Skladu vrnila vsa prejeta sredstva, če po sklenitvi
pogodbe prostovoljno izpolni pravnomočno sodno odločbo sodišča Republike
Hrvaške glede prenesenih deviznih vlog,
-       
zavezo banke, da bo Skladu vrnila znesek, ki ga je prejela za
nadomestitev negativnih finančnih posledic prisilne izpolnitve, če na
katerikoli podlagi prejme od kogarkoli deloma ali v celoti vrnjen ta znesek, in
sicer v višini, kot ga je dobila vrnjenega,
-       
rok za vrnitev zneskov iz šeste in sedme alineje tega člena,
-       
da tudi po izvedeni nadomestitvi negativnih finančnih posledic iz 5.
člena tega zakona banka obdrži pravice do povračila teh sredstev in posledično
uveljavlja pravna sredstva iz četrte alineje tega člena ter pristopi k ukrepom
za povrnitev sredstev, ki so bila nadomeščena banki, kot jih določa 10. člen
tega zakona,
-       
zavezo banke, da bo o vseh aktivnostih glede problematike prenesenih
deviznih vlog, o sodnih postopkih v zvezi z njimi in o uporabi pravnih sredstev
obveščala Sklad,
-       
primere kršitev pogodbe, ko mora banka v celoti ali deloma vračati
sredstva in obseg ter rok vračila,
-       
druge vsebine, potrebne za izvajanje tega zakona ali pogodbe.
10. člen
(ukrepi banke)
(1) Z namenom pridobiti povrnjena sredstva, ki so bila
nadomeščena banki v skladu s 5. členom tega zakona, banka tudi po izvedeni
nadomestitvi negativnih finančnih posledic na podlagi tega zakona še naprej
nadaljuje z aktivnim izpodbijanjem sodnih odločb sodišč Republike Hrvaške, na
podlagi katerih je prišlo do prisilne izpolnitve, zaradi katere je prišlo do
nadomestitve negativnih finančnih posledic na podlagi tega zakona, na vseh
instancah na ozemlju Republike Hrvaškem in po potrebi tudi pred mednarodnim
sodiščem ali institucijo ali pred mednarodno instanco za arbitražo ali spravni
postopek.
(2) Banka se glede pravnih postopkov in pravnih sredstev
iz četrte alineje prejšnjega člena in izpodbijanja sodnih odločb v skladu s
prejšnjim odstavkom redno posvetuje z visokim predstavnikom Republike Slovenije
za nasledstvo in zlasti pridobi njegovo mnenje pred vložitvijo novih pravnih
sredstev.
11. člen
(uveljavljanje izpolnjenih obveznosti po tem zakonu)
Vrednost premoženja, ki ga Sklad izplača zaradi izpolnitve obveznosti
nadomestitve negativnih finančnih posledic po tem zakonu in ki ga ne prejme
povrnjenega od banke ali koga drugega, uveljavlja Republika Slovenija po 7.
členu Priloge C Sporazuma o vprašanjih nasledstva (Uradni list RS – Mednarodne pogodbe,
št. 20/02; v nadaljnjem besedilu: Sporazum), podpisanega na Dunaju
29. junija 2001 med Bosno in Hercegovino, Republiko Hrvaško, Republiko
Makedonijo, Republiko Slovenijo in Zvezno republiko  Jugoslavijo kot državami
naslednicami nekdanje SFRJ, z namenom doseči pravično razdelitev jamstev
nekdanje SFRJ ali Narodne banke Jugoslavije za devizne hranilne vloge iz a)
točke tretjega odstavka 2. člena Priloge C Sporazuma.
PREHODNA IN KONČNA DOLOČBA
12. člen
(rok za sklenitev pogodbe)
Sklad in banka skleneta pogodbo iz četrtega odstavka 5. člena
tega zakona v enem mesecu po uveljavitvi tega zakona.
13. člen
(začetek veljavnosti)
Ta zakon začne veljati naslednji dan po dnevu, ko minister, pristojen
za finance, v Uradnem listu Republike Slovenije objavi, da je Evropska komisija
izdala odločitev, s katero je spremenila prodajne zaveze za prodajo banke.
Št. 450-03/18-13/20
Ljubljana, dne 19. julija 2018
EPA 42-VIII
Državni zbor
Republike Slovenije
mag. Matej Tonin l.r.
Predsednik