1. člen
Za delno odpravo posledic suše, ki je v
letu 1993 prizadela Republiko Slovenijo, se uporabijo sredstva, zbrana na
podlagi zakona o oblikovanju sredstev solidarnosti za odpravljanje posledic
naravnih nesreč (Uradni list SRS, št. 3/75, 8/78, 33/80 in 16/84 in Uradni list
RS, št. 8/90) v višini 700,000.000 tolarjev in 600.000.000 tolarjev iz sredstev
stalne proračunske rezerve v okviru proračuna Republike Slovenije za leto 1994.
2. člen
Vlada Republike Slovenije dodeli sredstva
Ministrstvu za kmetijstvo in gozdarstvo, ki jih v skladu s programom sanacije
škode po suši iz leta 1993 dodeli občinam na podlagi deleža ocenjene škode v
vrednosti kmetijske proizvodnje, ki jo je prizadela suša posameznim upravičencem.
Občine dodelijo sredstva upravičencem na podlagi njihovega deleža v skupno
ugotovljeni škodi po suši.
3. člen
Za dodeljevanje pomoči je pristojno
Ministrstvo za kmetijstvo in gozdarstvo, ki sredstva pomoči razdeli upravičencem
na podlagi kriterijev, ki jih je sprejela Vlada Republike Slovenije.
4. člen
Namensko uporabo dodeljenih sredstev
preverja državna komisija, ki jo imenuje Ministrstvo za kmetijstvo in
gozdarstvo v soglasju z Ministrstvom za okolje in prostor.
5. člen
Sredstva se dajejo brez obveznosti
vračanja. Izvršni sveti skupščin občin skrbijo za namensko uporabo dodeljenih
sredstev in poročajo o njihovi uporabi komisiji iz 4. člena tega zakona.
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 433-07/92-10/7
Ljubljana, dne 21. februarja
1994.
Predsednik
Državnega zbora
Republike Slovenije
mag. Herman Rigelnik l. r.