1. člen
(vsebina zakona)
Ta zakon ureja določanje in evidentiranje dejanske rabe
zemljišč javne cestne in javne železniške infrastrukture, posredovanje podatkov
v zemljiški kataster, namen uporabe podatkov in varstvo pravic lastnikov
zemljišč.
2. člen
(opredelitev izrazov)
(1) Izrazi, opredeljeni v tem zakonu, imajo naslednji pomen:
1.     
evidentiranje dejanske rabe zemljišč javne cestne in javne železniške
infrastrukture pomeni vzpostavitev, vodenje in vzdrževanje evidence dejanske
rabe zemljišč javne cestne in javne železniške infrastrukture;
2.     
javna cestna infrastruktura so javne ceste, kot so opredeljene v zakonu,
ki ureja ceste;
3.     
dejanska raba zemljišč javne cestne infrastrukture pomeni dejansko
uporabo pozidanih zemljišč, na katerih so objekti in naprave, potrebni za
nemoteno odvijanje javnega cestnega prometa, ter zemljišč, potrebnih za uporabo
teh objektov in naprav v skladu z zakonom, ki ureja določeno vrsto javne ceste;
4.     
javna železniška infrastruktura je javna železniška infrastruktura, kot
je opredeljena v zakonu, ki ureja železniški promet;
5.     
dejanska raba zemljišč javne železniške infrastrukture pomeni dejansko
uporabo pozidanih zemljišč, na katerih so objekti in naprave, potrebni za
nemoteno odvijanje javnega železniškega prometa, ter zemljišč, potrebnih za
uporabo teh objektov in naprav v skladu z zakonom, ki ureja železniški promet;
6.     
upravljavec javne cestne ali javne železniške infrastrukture je državni
ali občinski organ oziroma gospodarska družba, ki na podlagi zakona upravlja
javno cestno infrastrukturo oziroma javno železniško infrastrukturo (v
nadaljnjem besedilu: upravljavec);
7.     
poligon dejanske rabe je strnjena površina zemljišča z isto vrsto
dejanske rabe.
(2) Izrazi, ki niso opredeljeni s tem zakonom, imajo enak
pomen kot izrazi, določeni s predpisi, ki urejajo železniški promet, varnost
železniškega prometa, ceste in evidentiranje nepremičnin.
3. člen
(evidenca dejanske rabe zemljišč javne cestne in javne
železniške infrastrukture)
(1) Podatki o dejanski rabi zemljišč javne cestne oziroma
javne železniške infrastrukture se vodijo v matični evidenci dejanske rabe
zemljišč javne cestne in javne železniške infrastrukture (v nadaljnjem
besedilu: evidenca), ki jo vzpostavi, vodi in vzdržuje Direkcija Republike
Slovenije za infrastrukturo (v nadaljnjem besedilu: direkcija). Upravljavci
zagotavljajo podatke, ki se vodijo v evidenci, in so odgovorni za njihovo
pravilnost in ažurnost.
(2) Direkcija določi podatkovni model za vodenje evidence ter
izmenjevalni format za posredovanje podatkov v evidenco in ga objavi na svoji
spletni strani.
(3) V evidenci se vodijo podatki o naslednjih vrstah dejanske
rabe zemljišč javne cestne in javne železniške infrastrukture:
-       
javna državna cestna infrastruktura (avtoceste, hitre ceste, glavne
ceste, regionalne ceste),
-       
javna občinska cestna infrastruktura (lokalne ceste, javne poti) in
-       
javna železniška infrastruktura.
(4) V evidenci se ne zbirajo in ne obdelujejo osebni podatki.
(5) Za posamezno vrsto dejanske rabe zemljišč se v evidenci vodijo
zlasti naslednji podatki:
-       
meja območja dejanske rabe v obliki poligona dejanske rabe,
-       
vrsta dejanske rabe,
-       
lokacijska natančnost podatkov in
-       
upravljavec.
(6) Podatki o javni cestni in javni železniški infrastrukturi
morajo biti evidentirani v evidenci in v zbirnem katastru gospodarske javne
infrastrukture, vzpostavljenem na podlagi zakona, ki ureja prostorsko
načrtovanje. Podatki iz obeh evidenc morajo biti lokacijsko in vsebinsko
usklajeni.
(7) Podrobnejšo vsebino in način vodenja evidence, šifrant dejanskih
rab zemljišč po tem zakonu in vsebino metodologije določanja in usklajevanja
dejanske rabe zemljišč predpiše minister, pristojen za infrastrukturo.
4. člen
(vpis podatkov v evidenco)
(1) Prvi vpis podatkov o dejanski rabi zemljišč javne cestne
ali javne železniške infrastrukture v evidenco in vsaka sprememba podatkov o
dejanski rabi se izvede na podlagi elaborata podatkov dejanske rabe zemljišč,
ki ga direkciji predloži upravljavec.
(2) Pred izvedbo vpisa podatkov o dejanski rabi zemljišč
javne cestne ali javne železniške infrastrukture v evidenco direkcija preveri
usklajenost podatkov o javni cestni ali javni železniški infrastrukturi v
elaboratu podatkov dejanske rabe zemljišč s podatki v zbirnem katastru
gospodarske javne infrastrukture.
(3) Če direkcija ugotovi, da podatki o javni cestni ali javni
železniški infrastrukturi v elaboratu podatkov dejanske rabe zemljišč v zbirnem
katastru gospodarske javne infrastrukture niso evidentirani, ali podatki v
elaboratu podatkov dejanske rabe zemljišč niso lokacijsko ali vsebinsko
usklajeni s podatki v zbirnem katastru gospodarske javne infrastrukture,
upravljavca opozori na ugotovljeno neusklajenost in ga pozove, naj
neusklajenost odpravi, vpisa neusklajenih podatkov v evidenco pa ne izvede.
(4) Vsebino elaborata podatkov dejanske rabe zemljišč
predpiše minister, pristojen za infrastrukturo.
5. člen
(posredovanje podatkov v zemljiški kataster)
(1) Direkcija v skladu s predpisi, ki urejajo evidentiranje
nepremičnin, posreduje Geodetski upravi Republike Slovenije vse podatke in
njihove spremembe, vpisane v evidenco.
(2) V zemljiškem katastru se dejanska raba zemljišč javne
cestne in javne železniške infrastrukture vodi kot podrobnejša dejanska raba
pozidanih zemljišč.
6. člen
(posodabljanje podatkov v evidenci)
(1) Upravljavci ažurno posodabljajo podatke v evidenci ob
vsaki spremembi podatkov o javni cestni ali javni železniški infrastrukturi v
zbirnem katastru gospodarske javne infrastrukture.
(2) Spremembe podatkov o javni cestni ali javni železniški
infrastrukturi v zbirnem katastru gospodarske javne infrastrukture in evidenci
upravljavci predložijo istočasno.
(3) Spremembe podatkov o javni cestni ali javni železniški
infrastrukturi v zbirnem katastru gospodarske javne infrastrukture in spremembe
podatkov v evidenci se vpišejo po pregledu in potrditvi lokacijske in vsebinske
usklajenosti predlaganih sprememb podatkov.
(4) Pregled in potrditev usklajenosti iz prejšnjega odstavka izvede
direkcija.
7. člen
(javnost podatkov iz evidence)
(1) Podatki iz evidence so namenjeni vodenju podatkov o
dejanski rabi zemljišč v zemljiškem katastru.
(2) Javna dostopnost podatkov o dejanski rabi zemljišč javne
cestne in javne železniške infrastrukture se zagotavlja v okviru javno
dostopnih podatkov v uradnih nepremičninskih evidencah.
(3) Upravljavec lahko iz zemljiškega katastra za namen
urejanja stvarnopravnih razmerij pridobi, zbira in obdeluje podatke o
zemljiščih, ki še niso v lasti Republike Slovenije oziroma občine, na njih pa
je evidentirana dejanska raba infrastrukture, ki je v upravljanju tega
upravljavca. Za namen iz prejšnjega stavka sme upravljavec zbirati in
obdelovati naslednje podatke:
-       
identifikacijska oznaka parcele,
-       
površina in
-       
ime in priimek ter naslov lastnika ali lastnice (v nadaljnjem besedilu:
lastnik) zemljišča.
8. člen
(postopek uskladitve evidentiranja dejanske rabe zemljišč)
(1) Če lastnik zemljišča meni, da se podatek o dejanski rabi
javne cestne ali javne železniške infrastrukture na zemljišču v njegovi lasti,
kot je razviden v zemljiškem katastru in je bil oziroma bi moral biti
evidentiran v skladu s tem zakonom, ne ujema z dejanskim stanjem, lahko vloži
pri pristojnem upravljavcu predlog za uskladitev podatkov dejanske rabe javne
cestne ali javne železniške infrastrukture na zemljišču v njegovi lasti z
dejanskim stanjem (tehnični postopek uskladitve).
(2) Upravljavec uskladi podatek z dejanskim stanjem kot
spremembo podatkov v evidenci in o tem obvesti lastnika zemljišča.
(3) Če upravljavec v evidenci ne uskladi evidentiranega
stanja z dejanskim stanjem v roku 60 dni po prejemu zahteve oziroma o tem ne
obvesti lastnika zemljišča, lahko lastnik zemljišča pri direkciji zahteva
uvedbo postopka za uskladitev evidentiranega stanja z dejanskim stanjem
(upravni postopek). Direkcija izvede uskladitev podatkov v evidenci na podlagi
elaborata sprememb podatkov dejanske rabe na zemljišču lastnika, ki ga izdela
geodetsko podjetje kot geodetsko storitev. Uskladitev se izvede na stroške
pristojnega upravljavca. Elaborat sprememb podatkov dejanske rabe na zemljišču
lastnika se evidentira v evidenci.
(4) Če direkcija ugotovi, da je upravljavec evidentiral
podatke o dejanski rabi zemljišča lastnika skladno s predpisano metodologijo,
zahtevo lastnika zavrne.
(5) Zoper odločitev direkcije je dovoljena pritožba na
ministrstvo, pristojno za infrastrukturo. Po dokončnosti odločbe direkcija
uskladi podatke v evidenci.
(6) Če direkcija kot pristojni upravljavec v tehničnem
postopku uskladitve iz prvega odstavka tega člena predlogu lastnika zemljišča
ne ugodi v celoti, o tem odloči z odločbo v upravnem postopku. Če direkcija ne
uskladi podatka z dejanskim stanjem v skladu s prvim in drugim odstavkom tega
člena in o tem ne obvesti lastnika zemljišča oziroma o tem ne odloči na način
iz prejšnjega stavka v roku 60 dni od prejema predloga, se predlog lastnika
šteje kot vloga za uvedbo upravnega postopka iz tretjega odstavka tega člena. V
tem primeru je dovoljena pritožba na ministrstvo, pristojno za infrastrukturo.
(7) Minister, pristojen za infrastrukturo, predpiše
podrobnejšo vsebino elaborata sprememb podatkov dejanske rabe na zemljišču lastnika
iz tretjega odstavka tega člena.
PREHODNE IN KONČNA DOLOČBA
9. člen
(izdaja podzakonskih aktov)
Minister, pristojen za infrastrukturo, izda pravilnik iz
sedmega odstavka 3. člena, četrtega odstavka 4. člena in iz sedmega odstavka
8. člena tega zakona najkasneje v 30 dneh od uveljavitve tega zakona.
10. člen
(določitev podatkovnega modela in izmenjevalnega formata ter
vzpostavitev evidence)
(1) Podatkovni model za vodenje evidence ter izmenjevalni format
za posredovanje podatkov v evidenco iz drugega odstavka 3. člena tega
zakona direkcija objavi na svoji spletni strani najkasneje v treh mesecih od
uveljavitve tega zakona.
(2) Direkcija vzpostavi informacijske rešitve za evidenco iz
3. člena tega zakona najkasneje v šestih mesecih od uveljavitve tega zakona.
11. člen
(vzpostavitev podatkov v evidenci)
Upravljavci vzpostavijo podatke v evidenci iz 3. člena
tega zakona najkasneje do 1. junija 2019.
12. člen
(začetek uporabe 8. člena tega zakona)
Določba 8. člena tega zakona se začne uporabljati
1. junija 2019.
13. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 720-04/17-1/15
Ljubljana, dne 15. februarja 2018
EPA 2463-VII
Državni zbor
Republike Slovenije
Matjaž Nemec l.r.
Podpredsednik