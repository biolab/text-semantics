1. člen
S tem zakonom se ureja kapitalska udeležba Republike
Slovenije v delniški družbi, ustanovljeni za namen zagotavljanja finančne
stabilnosti v območju eura v skladu s sklepi Sveta Evropske unije (ECOFIN) z
dne 10. maja 2010 (v nadaljnjem besedilu: družba), in dajanje poroštev Republike
Slovenije za obveznosti družbe.
2. člen
(1) Republika Slovenija za namen pridobitve delnic družbe,
katere delničarke so države članice, katerih skupna valuta je euro (v
nadaljnjem besedilu: države članice euroobmočja), vplača oziroma zagotovi svoj
delež v kapitalu družbe do višine deleža Republike Slovenije v kapitalu
Evropske centralne banke, pri čemer se pri izračunu upoštevajo zgolj deleži
držav članic euroobmočja.
(2) S kapitalsko naložbo Republike Slovenije v družbi
upravlja in razpolaga ministrstvo, pristojno za finance, ki izvršuje vse
pravice in obveznosti delničarke v družbi v imenu in za račun Republike
Slovenije.
(3) Predstavnike Republike Slovenije v organih družbe imenuje
Vlada Republike Slovenije (v nadaljnjem besedilu: vlada) na predlog ministra
oziroma ministrice (v nadaljnjem besedilu: minister), pristojnega za finance.
3. člen
(1) Republika Slovenija daje po tem zakonu nepreklicno in
brezpogojno poroštvo za naslednje obveznosti družbe:
-       
za glavnice in pripadajoče obresti ter stroške vseh najetih kreditov,
izdanih dolžniških vrednostnih papirjev in drugih sklenjenih poslov (v
nadaljnjem besedilu: instrumenti financiranja) v okviru programa financiranja
iz 4. člena tega zakona, za namen dajanja posojil in drugih oblik finančne
pomoči (v nadaljnjem besedilu: finančna pomoč) državam članicam euroobmočja v
finančnih težavah;
-       
za posamezne instrumente financiranja izven programa financiranja iz 4.
člena tega zakona, za namen finančne pomoči državam članicam euroobmočja v
finančnih težavah;
-       
iz glavnic in pripadajočih obresti ter stroškov finančnih poslov,
povezanih z instrumenti financiranja in pridobitvijo ter ohranitvijo njihove
visoke bonitetne ocene (v nadaljnjem besedilu: finančni posli).
(2) Poroštvo iz prejšnjega odstavka se daje v naslednjem
okviru:
-       
da za instrumente financiranja in finančne posle izdajo poroštva
sodelujoče države članice euroobmočja skladno s sklepi Sveta Evropske unije
(ECOFIN) z dne 10. maja 2010;
-       
da znaša poroštvo Republike Slovenije po tem zakonu za instrumente
financiranja oziroma finančne posle do skupne višine glavnic 3.664.300.000
eurov in za pripadajoče obresti in stroške instrumentov financiranja oziroma
finančnih poslov;
-       
da se poroštvo Republike Slovenije po tem zakonu izda za finančne
instrumente, ki so namenjeni financiranju obveznosti iz naslova finančne
pomoči, dogovorjene do 30. junija 2013 med družbo in državo članico euroobmočja,
ki je v finančnih težavah;
-       
da se poroštvo Republike Slovenije po tem zakonu za instrumente
financiranja iz druge alineje prejšnjega odstavka in za finančne posle lahko
izda do 30. junija 2013;
-       
da družba nameni sredstva, ki jih pridobi iz instrumentov financiranja s
poroštvi držav članic euroobmočja, za finančno pomoč državam članicam
euroobmočja v finančnih težavah v skladu s soglasno odločitvijo sodelujočih
držav članic euroobmočja;
-       
da Republika Slovenija, v primeru izpolnitve poroštvenih obveznosti po
tem zakonu, pridobi regresni zahtevek do družbe, in sicer do višine sredstev,
ki jih družba prejme od držav prejemnic finančne pomoči v zvezi s finančno
pomočjo, zaradi katere je prišlo do izpolnitve poroštvene obveznosti Republike
Slovenije;
-       
da družba terjatve do držav prejemnic finančne pomoči v zvezi s finančno
pomočjo, ki jo države prejemnice finančne pomoči niso poravnale družbi in
zaradi katere je prišlo do izpolnitve poroštvene obveznosti Republike Slovenije
po tem zakonu, prenese na Republiko Slovenijo.
4. člen
(1) Koriščenje sredstev na osnovi poroštva po tem zakonu
odobri vlada za vsakokratni program financiranja, ki ga soglasno sprejmejo
sodelujoče države članice euroobmočja (v nadaljnjem besedilu: program
financiranja). Pri sprejemanju vsakokratnega programa financiranja vlada in
Državni zbor Republike Slovenije sodelujeta v skladu z Zakonom o sodelovanju med
državnim zborom in vlado v zadevah Evropske unije (Uradni list RS, št. 34/04 in
43/10). Program financiranja vsebuje pogoje instrumentov financiranja za
pridobitev sredstev, ki jih družba nameni za finančno pomoč državam članicam
euroobmočja v finančnih težavah.
(2) Odobritev koriščenja sredstev za vsakokratni program
financiranja pomeni odobritev koriščenja sredstev za vse instrumente
financiranja, ki so bili sprejeti v okviru in pod pogoji iz tega programa
financiranja.
(3) Ne glede na prvi odstavek tega člena, vlada odobri
koriščenje sredstev po tem zakonu tudi za posamezne instrumente financiranja
izven programa financiranja.
(4) Vlada odobri koriščenje sredstev po tem zakonu tudi za
finančne posle.
(5) Minister, pristojen za finance, je pooblaščen za sklepanje
posameznih poroštvenih pogodb in dajanje poroštvenih izjav za obveznosti iz
prvega odstavka prejšnjega člena v primeru odobritve koriščenja sredstev v
skladu s tem členom.
(6) Vlada četrtletno obvešča Državni zbor Republike Slovenije
o danih poroštvih in o odobreni finančni pomoči državi članici euroobmočja, ki
se financira iz instrumentov financiranja, zavarovanih s poroštvom Republike
Slovenije.
5. člen
(1) Če družba predhodno oceni in obvesti Republiko Slovenijo,
da na dan zapadlosti posamezne obveznosti ne more poravnati obveznosti, za
katere Republika Slovenija daje poroštvo po tem zakonu, Republika Slovenija na
podlagi takega obvestila, dva dneva pred predvidenim dnem zapadlosti, nakaže
družbi delež Republike Slovenije v tej obveznosti, in sicer do višine deleža
danega poroštva Republike Slovenije za to obveznost.
(2) Če družba ne poravna posamezne obveznosti na dan
zapadlosti, za katero Republika Slovenija daje poroštvo po tem zakonu,
Republika Slovenija na podlagi pisnega poziva kreditodajalca, agenta ali upnika
poravna zapadlo obveznost namesto družbe do višine deleža danega poroštva
Republike Slovenije v posamezni obveznosti.
6. člen
Sredstva za izpolnjevanje obveznosti po tem zakonu in
morebitnih drugih obveznosti, določenih v skladu z notranjimi akti družbe, se
zagotavljajo v proračunu Republike Slovenije.
7. člen
Ministrstvo, pristojno za finance, skrbi za izvajanje tega
zakona ter za uresničevanje vseh pravic in obveznosti Republike Slovenije, ki
izhajajo iz njega oziroma so v zvezi z njim.
8. člen
Poroštvo, izdano po tem zakonu, se ne všteva v kvoto
poroštev, določeno z zakonom, ki ureja izvrševanje proračuna Republike
Slovenije.
9. člen
Za kapitalsko naložbo Republike Slovenije v družbi se ne
uporabljajo določbe Zakona o upravljanju kapitalskih naložb Republike Slovenije
(Uradni list RS, št. 38/10).

Zakon o poroštvu Republike Slovenije za
zagotavljanje finančne stabilnosti v euroobmočju – ZPZFSEu (Uradni list RS, št.
59/10)
vsebuje naslednjo končno določbo:
»10. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah Zakona o poroštvu Republike
Slovenije za zagotavljanje finančne stabilnosti v euroobmočju – ZPZFSEu-A
(Uradni list RS, št. 79/11)
vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po objavi v Uradnem
listu Republike Slovenije.«.