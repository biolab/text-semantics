I. SPLOŠNE DOLOČBE
1. člen
Ta zakon ureja postopek priznavanja
poklicnih kvalifikacij, pridobljenih v državah članicah Evropske unije (v
nadaljnjem besedilu: EU), Evropskega gospodarskega prostora (v nadaljnjem
besedilu: EGP) ali Švicarski konfederaciji (v nadaljnjem besedilu: države
pogodbenice), za opravljanje reguliranih poklicev oziroma dejavnosti v
Republiki Sloveniji ter določa organe, ki vodijo ta postopek, v skladu z
naslednjimi direktivami EU: 
-      
Direktivo 2011/98/EU Evropskega parlamenta in Sveta z dne 13. decembra
2011 o enotnem postopku obravnavanja vloge za enotno dovoljenje za državljane
tretjih držav za prebivanje in delo na ozemlju države članice ter o skupnem
nizu pravic za delavce iz tretjih držav, ki zakonito prebivajo v državi članici
(UL L št. 343 z dne 23. 12. 2011, str. 1); 
-      
Direktivo 2011/95/EU Evropskega parlamenta in Sveta z dne 13. decembra
2011 o standardih glede pogojev, ki jih morajo izpolnjevati državljani tretjih
držav ali osebe brez državljanstva, da so upravičeni do mednarodne zaščite,
glede enotnega statusa beguncev ali oseb, upravičenih do subsidiarne zaščite,
in glede vsebine te zaščite (prenovitev) (UL L št. 337 z dne 20. 12. 2011, str.
9); 
-      
Direktivo Sveta 2009/50/ES z dne 25. maja 2009 o pogojih za vstop in
prebivanje državljanov tretjih držav za namene visokokvalificirane zaposlitve
(UL L št. 155 z dne 18. 6. 2009, str. 17); 
-      
Direktivo Evropskega parlamenta in Sveta 2005/36/ES z dne 7. septembra
2005 o priznavanju poklicnih kvalifikacij (UL L št. 255 z dne 30. 9. 2005, str.
22), zadnjič spremenjeno z Direktivo 2013/55/EU Evropskega parlamenta in Sveta
z dne 20. novembra 2013 o spremembi Direktive 2005/36/ES o priznavanju
poklicnih kvalifikacij, in Uredbe (EU) št. 1024/2012 o upravnem sodelovanju
prek informacijskega sistema za notranji trg (uredba IMI) (UL L št. 354 z dne
28. 12. 2013, str. 132); 
-      
Direktivo Evropskega parlamenta in Sveta 2004/38/ES z dne 29. aprila
2004 o pravici državljanov Unije in njihovih družinskih članov do prostega
gibanja in prebivanja na ozemlju držav članic, ki spreminja Uredbo (EGS) št.
1612/68 in razveljavlja Direktive 64/221/EGS, 68/360/EGS, 72/194/EGS,
73/148/EGS, 75/34/EGS, 75/35/EGS, 90/364/EGS, 90/365/EGS in 93/96/EEC (UL L št.
158 z dne 30. 4. 2004, str. 77); 
-      
Direktivo Sveta 2003/109/ES z dne 25. novembra 2003 o statusu
državljanov tretjih držav, ki so rezidenti za daljši čas (UL L št. 16 z dne 23.
1. 2004, str. 44), zadnjič spremenjeno z Direktivo 2011/51/EU Evropskega
parlamenta in Sveta z dne 11. maja 2011 o spremembah Direktive Sveta
2003/109/ES, da se razširi njeno področje uporabe na upravičence do mednarodne
zaščite (UL L št. 132 z dne 19. 5. 2011, str. 1). 
2. člen
Ta zakon velja za državljane oziroma
državljanke Republike Slovenije in za državljane oziroma državljanke tretjih
držav, ki so pridobili poklicne kvalifikacije v eni od držav pogodbenic ali v
državi, ki ni država pogodbenica, vendar so jim bila dokazila o formalnih
kvalifikacijah že predhodno priznana v eni od držav pogodbenic in imajo najmanj
tri leta poklicnih izkušenj v temu poklicu na ozemlju države, ki jim je
dokazila o formalnih kvalifikacijah priznala. 
3. člen
Ne glede na določbe prejšnjega člena se
določbe tega zakona o postopku in organih, ki ga vodijo, smiselno uporabljajo
tudi za priznavanje poklicnih kvalifikacij državljanom oziroma državljankam
tretjih držav v skladu s pogoji iz bilateralnih sporazumov o priznavanju
poklicnih kvalifikacij, sklenjenih med Republiko Slovenijo in tretjimi
državami.
4. člen
Regulirani poklici oziroma regulirane
poklicne dejavnosti so po tem zakonu tisti poklici oziroma poklicne dejavnosti,
katerih pogoje opravljanja določa zakon ali podzakonski akt.
5. člen
Posamezni pojmi imajo po tem zakonu
naslednji pomen:
1.    
Regulirani poklici oziroma dejavnosti so tisti
poklici oziroma dejavnosti, katerih pogoje opravljanja določa zakon ali
podzakonski akt.
2.    
Poklicne kvalifikacije so celota poklicne,
strokovne oziroma univerzitetne izobrazbe in poklicne usposobljenosti, ki jo je
kandidat pridobil po programih izobraževanja in usposabljanja v EU, v EGP ali v
Švicarski konfederaciji, na podlagi katerih je pridobil pravico do opravljanja
določenega poklica oziroma dejavnosti v EU, v EGP ali v Švicarski konfederaciji
in se izkažejo s potrdilom o kompetenci, spričevalom o uspešno dokončanem
srednješolskem programu in diplomo, ki potrjuje uspešno dokončano šolanje, kot
tudi morebitne poklicne izkušnje, pridobljene pri opravljanju poklica oziroma
dejavnosti v EU, v EGP ali v Švicarski konfederaciji.
3.    
Prilagoditveno obdobje je obdobje, v katerem
kandidat opravlja regulirani poklic oziroma dejavnost pod vodstvom
usposobljenega strokovnjaka.
4.    
Preizkus poklicne usposobljenosti je
preverjanje poklicnega znanja, spretnosti in kompetenc kandidata.
5.    
Ustanovitev oziroma sedež v državi članici EU,
v EGP ali v Švicarski konfederaciji z namenom opravljanja dejavnosti pomeni
trajno opravljanje dejavnosti v skladu s predpisi te države.
6.    
Občasno opravljanje storitev pomeni, da
ponudnik storitev storitve opravlja določen čas v državi članici EU, v EGP ali
v Švicarski konfederaciji, kjer nima sedeža.
Kompetenca je dokazana zmožnost uporabljati
znanje, spretnosti in druge sposobnosti za opravljanje neke funkcije glede na
določen standard pri delu ali študiju ter za strokovni oziroma osebnostni
razvoj.
I.a. OPRAVLJANJE STORITEV V REPUBLIKI SLOVENIJI
5.a člen
(1) Ponudnik storitev, ki je za njihovo
opravljanje ustanovljen v državi članici EU, v EGP ali v Švicarski
konfederaciji v skladu z njenimi predpisi, in storitve opravlja v državi
sedeža, lahko te storitve v Republiki Sloveniji opravlja občasno, če niso v
nasprotju s predpisi Republike Slovenije.
(2) Če poklic v državi sedeža ni reguliran,
mora ponudnik storitev v tej državi opravljati storitve, ki jih želi opravljati
v Republiki Sloveniji, neprekinjeno ali skupno vsaj dve leti v obdobju zadnjih
desetih let, preden začne te storitve opravljati v Republiki Sloveniji.
(3) Ministrstvo, pristojno za posamezen
reguliran poklic ali dejavnost (v nadaljnjem besedilu: pristojno ministrstvo)
oziroma z zakonom določena zbornica oziroma s posebnim zakonom določena
zbornica oziroma pristojna zbornica ali drug pristojen organ, ki ga je
pristojno ministrstvo na podlagi javnega razpisa pooblastilo za izvajanje
nalog, določenih v tem zakonu (v nadaljnjem besedilu: pristojen organ), v
postopku obravnave prijave za občasno opravljanje storitev v Republiki
Sloveniji oceni naravo opravljanja storitev za vsak primer posebej, predvsem
glede na trajanje, pogostost, rednost in stalnost storitev.
(4) Ponudnik storitev, ki opravlja delo s
strankami, ki vključuje pisna ali ustna navodila strankam, mora znati slovenski
jezik, na območju narodnih skupnosti pa tudi jezik narodnih skupnosti.
(5) Za ponudnika storitev veljajo glede
njegovih poklicnih kvalifikacij, načina opravljanja dejavnosti, zavarovalnega
kritja ali drugih načinov osebnega ali kolektivnega zavarovanja v zvezi z
dejavnostjo enaki predpisi, kot veljajo za ponudnika storitev, ki ima sedež v
Republiki Sloveniji in opravlja isti poklic ali dejavnost.
5.b člen
(1) Ponudnik storitev mora pred prvim
opravljanjem storitev v Republiki Sloveniji, in če so se po začetku opravljanja
storitev v Republiki Sloveniji bistveno spremenile okoliščine, dati pisno
prijavo pri pristojnem ministrstvu oziroma pristojnem organu, če to
zahteva zakon oziroma podzakonski akt. 
(2) Ponudnik storitev lahko prijavo iz
prejšnjega odstavka odda na pisni ali elektronski način na predpisanem obrazcu
s priloženo zahtevano dokumentacijo.
(3) Prijava iz prvega odstavka tega člena
zajema osebne podatke ponudnika storitev ter podatke o zavarovalnem kritju ali
drugih načinih osebnega ali kolektivnega zavarovanja v zvezi s poklicno
odgovornostjo, kateri reguliran poklic oziroma dejavnost namerava ponudnik
storitev izvajati in, če je znano, trajanje izvajanja storitev v Republiki
Sloveniji.
(4) Pisno prijavo je potrebno podaljšati ob
prvem občasnem opravljanju storitev v Republiki Sloveniji v posameznem
koledarskem letu, če je ponudnik storitev že opravljal te storitve v Republiki
Sloveniji.
(5) Pri prvem opravljanju storitev ali ob
vsakokratnem podaljšanju prijave po prejšnjem odstavku, če so se bistveno
spremenile okoliščine, lahko pristojno ministrstvo zahteva, da se prijavi
priložijo še naslednji dokumenti:
a)  potrdilo o državljanstvu
ponudnika storitev;
b)  potrdilo, da ponudnik
storitev lahko v skladu s predpisi države članice EU, EGP ali Švicarske
konfederacije opravlja zadevne storitve in da mu v trenutku izdaje potrdila ni
prepovedano izvajanje teh storitev, niti začasno;
c)  dokazila o poklicnih
kvalifikacijah;
č)  v primerih iz drugega
odstavka prejšnjega člena dokazila, da je ponudnik storitev opravljal tako
storitev neprekinjeno ali skupno vsaj dve leti v obdobju predhodnih desetih
let;
d)  dokazilo o nekaznovanosti za
poklice na področju varovanja, če države članice EU, EGP ali Švicarska
konfederacija zahtevajo isto za svoje državljane.
(6)Pisna prijava iz prvega odstavka tega
člena mora vsebovati naslednje osebne podatke ponudnika storitev:
-      
ime in priimek,
-      
datum rojstva,
-      
kraj rojstva,
-      
državo rojstva,
-      
državljanstvo,
-      
spol,
-      
številko potnega lista,
-      
naziv reguliranega poklica, ki ga izvaja ponudnik storitev.
5.c člen
Morebitna drugačna ali dodatna pravila
glede postopka s prijavo in samega občasnega opravljanja posameznih storitev se
lahko glede na naravo teh storitev določijo s posebnim zakonom.
5.č člen
(1) Storitve se opravljajo pod nazivom
poklica države sedeža ponudnika storitev. Kadar v državi sedeža naziv poklica
ne obstaja, ponudnik storitev navede naziv poklicne kvalifikacije v jeziku
države sedeža. Če gre za avtomatično priznavanje, se storitve izjemoma
opravljajo pod nazivom poklica Republike Slovenije.
(2) Naziv poklica iz prejšnjega odstavka se
navaja v jeziku države sedeža tako, da ne pride do zamenjave z nazivom poklica
Republike Slovenije.
5.d člen
(1) Pristojno ministrstvo oziroma pristojni
organ lahko pred prvim opravljanjem storitev v primeru poklicev, ki lahko
povzročijo resno škodo za javno zdravje ali varnost, kot je opredeljena v
predpisih iz njegovega delovnega področja, in za katere ne velja avtomatično
priznavanje, preveri poklicno kvalifikacijo ponudnika po določbah II. poglavja
tega zakona.
(2) Namen predhodnega preverjanja poklicnih
kvalifikacij je preprečitev resne škode za zdravje ali varnost prejemnika
storitev.
(3) Pristojno ministrstvo oziroma pristojni
organ mora v roku enega meseca po prejemu prijave in vseh priloženih dokumentov
obvestiti ponudnika storitev, da se njegova poklicna kvalifikacija ne bo
preverjala, ali mu izdati odločbo o priznanju poklicnih kvalifikacij oziroma ga
obvestiti o razlogu za zamudo.
(4) Če pristojno ministrstvo oziroma
pristojni organ ugotovi, da je razlika med poklicno kvalifikacijo ponudnika
storitev in usposobljenostjo, ki se zahteva v Republiki Sloveniji, tako velika,
da ogroža javno zdravje ali varnost, ponudniku omogoči, da v določenem roku s
preizkusom poklicne usposobljenosti izkaže, da je pridobil manjkajoča znanja,
spretnosti in kompetence. V tem primeru pristojno ministrstvo izda ponudniku
odločbo o priznanju poklicnih kvalifikacij v roku enega meseca od prejema
dokazila o uspešno opravljenem preizkusu poklicne usposobljenosti oziroma
pridobljenih manjkajočih znanjih, spretnostih in kompetencah.
(5) V primeru priznanja poklicnih
kvalifikacij po tem členu ponudnik storitev opravlja storitve pod nazivom
reguliranega poklica, ki se uporablja v Republiki Sloveniji.
(6) Če pristojno ministrstvo oziroma
pristojni organ ne ravna v skladu s tretjim ali četrtim odstavkom tega člena,
lahko ponudnik storitev te storitve začne opravljati, razen če je sam zamudil
rok iz četrtega odstavka tega člena.
5.e člen
Kadar se storitve v Republiki Sloveniji
opravljajo na podlagi naziva poklica države sedeža ali poklicnih kvalifikacij
ponudnika storitev, lahko pristojni organi Republike Slovenije zahtevajo, da
ponudnik storitev prejemniku storitev sporoči katere koli ali vse od naslednjih
podatkov:
a) 
če je ponudnik storitev vpisan v poslovni register ali podoben javni
register: register, v katerem je vpisan, njegovo številko registracije ali
ustrezen način ugotavljanja identitete v registru;
b)  če je dejavnost treba
odobriti v državi članici sedeža EU, EGP ali Švicarski konfederaciji: ime in
naslov pristojnega organa;
c)  kakršno koli poklicno
združenje ali podoben organ, v katerem je registriran ponudnik storitve;
č) naziv poklica oziroma, kadar tak
naziv ne obstaja, poklicne kvalifikacije ponudnika storitev in državo članico
EU, EGP ali Švicarsko konfederacijo, ki jih je podelila;
d) če izvajalec storitev opravlja
dejavnost, ki je predmet davka na dodano vrednost: identifikacijsko številko za
DDV iz 79. člena Zakona o davku na dodano vrednost (Uradni list RS, št.
117/06);
e) podrobne podatke o kakršnem koli
zavarovalnem kritju ali drugih načinih osebnega ali kolektivnega zavarovanja v
zvezi s poklicno odgovornostjo.
5.f člen
Pristojna ministrstva oziroma pristojni
organi izdajajo potrdila o zakonitem opravljanju regulirane dejavnosti v
Republiki Sloveniji.
II. POSTOPEK ZA PRIZNAVANJE POKLICNIH KVALIFIKACIJ
6. člen
(1) Postopke priznavanja poklicnih
kvalifikacij po tem zakonu vodi pristojno ministrstvo, ki v ustreznih predpisih
iz svojega delovnega področja določi vsebinske pogoje za priznavanje poklicnih
kvalifikacij in za opravljanje dejavnosti ter vsebinske pogoje za svobodno
opravljanje storitev oziroma za občasno opravljanje posameznega poklica ali
dejavnosti na ozemlju Republike Slovenije v skladu z Direktivo 2005/36/ES.
(2) Pristojnost vodenja postopkov in drugih
nalog, določenih v tem zakonu, se lahko s posebnim zakonom ali na podlagi
javnega razpisa prenese na drug pristojni organ.
(3) V okviru izvajanja postopka iz
prejšnjega odstavka pristojno ministrstvo oziroma pristojni organ:
-      
sprejema vloge za priznavanje poklicnih kvalifikacij, vodi postopek in
izdaja odločbe;
-      
vodi evidence iz 19. člena tega zakona;
-      
obvešča zainteresirane osebe o pogojih za opravljanje reguliranih
poklicev oziroma dejavnosti;
-      
opravlja druge naloge, določene s področnimi zakoni;
-      
ministrstvu, pristojnemu za delo (v nadaljnjem besedilu: ministrstvo)
enkrat letno posreduje poročilo o izvajanju tega zakona in statističnih
podatkih;
(4) Pristojno ministrstvo oziroma pristojni
organ izdaja tudi potrdila o veljavnosti diplom in certifikatov o poklicnih
kvalifikacijah, ki so jih slovenski državljani pridobili v republikah nekdanje
SFRJ pred 25. junijem 1991 in ki so jih tuji državljani pridobili v
nekdanji SRS pred 25. junijem 1991.
(5) Pristojna ministrstva oziroma pristojni
organi izdajajo državljanom Republike Slovenije in osebam, ki so v Republiki
Sloveniji pridobili poklicno kvalifikacijo, potrdila o tem, da so njihova
dokazila o poklicnih kvalifikacijah navedena v Direktivi 2005/36/ES ali da so
njihova dokazila o poklicnih kvalifikacijah v skladu z minimalnimi pogoji
usposabljanja, ki jih določa Direktiva 2005/36/ES.
(6) Ministrstvo opravlja koordinacijo nad
izvajanjem in enotno uporabo Direktive 2005/36/ES ter predpisov, izdanih za
njeno izvajanje.
(7) V okviru nalog iz prejšnjega odstavka
ministrstvo:
-      
spremlja in usklajuje izvajanje Direktive 2005/36/ES ter predpisov,
izdanih za njeno izvajanje;
-      
pripravlja strokovne podlage za izvajanje tega zakona;
-      
vsako leto od uveljavitve Direktive 2005/36/ES pošlje Komisiji EU
poročilo, ki vsebuje splošne ugotovitve in statistični povzetek sprejetih
odločitev.
7. člen
(1) Ministrstvo imenuje nacionalnega
koordinatorja, ki skrbi za enotno uporabo Direktive 2005/36/ES za vse regulirane
poklice in dejavnosti, na katere se nanaša, sklicuje in vodi medresorsko
koordinacijo ter zastopa Republiko Slovenijo v koordinacijski skupini pri
Komisiji EU.
(2) Medresorsko koordinacijo imenuje Vlada
Republike Slovenije, sestavlja pa jo po en predstavnik vsakega pristojnega
ministrstva.
7.a člen
(1) Ministrstvo kot kontaktna točka
opravlja naslednje naloge:
-      
kandidatom in kontaktnim točkam drugih držav članic EU, EGP in Švicarski
konfederaciji sporoča podatke, potrebne za priznavanje poklicnih kvalifikacij
po tem zakonu, vključno s podatki o predpisih, ki urejajo socialno varnost, in
kodeksi poklicne etike;
-      
v sodelovanju s pristojnimi ministrstvi ter drugimi pristojnimi organi
in drugimi kontaktnimi točkami pomaga kandidatom pri uveljavljanju njihovih
pravic, ki izhajajo iz tega zakona.
(2) Ministrstvo mora Komisijo EU na njeno
zahtevo obvestiti o rezultatih pomoči kandidatom v skladu z drugo alinejo
prejšnjega odstavka, in sicer v dveh mesecih po njenem prejemu.
8. člen
(1) Postopek za priznavanje poklicnih
kvalifikacij (v nadaljnjem besedilu: postopek) se začne na zahtevo kandidata,
ki jo ta vloži pri pristojnem ministrstvu oziroma pristojnem organu (v
nadaljnjem besedilu: vloga).
(2) Pristojno ministrstvo oziroma pristojni
organ vodi postopek po zakonu, ki ureja splošni upravni postopek, če ta ali
poseben zakon ne določa drugače.
(3) Zoper odločbo pristojnega organa, na
katerega je na podlagi drugega odstavka 6. člena tega zakona preneseno javno
pooblastilo za pristojnost vodenja postopkov in drugih nalog, določenih s tem
zakonom, je možna pritožba na pristojno ministrstvo, če poseben zakon ne določa
drugače. Zoper odločbo pristojnega ministrstva ni pritožbe, dovoljen pa je
upravni spor.
9. člen
(1) Vloga mora vsebovati zlasti:
-      
dokazilo o državljanstvu,
-      
diplomo, spričevalo ter druga dokazila o izobrazbi in izkaze o strokovni
usposobljenosti ter poklicnih izkušnjah,
-      
dokazilo o drugih kvalifikacijah,
-      
dokazila o vsebini in poteku usposabljanja.
(2) V postopku lahko pristojno ministrstvo oziroma
pristojni organ zahteva, da kandidat poleg dokazil iz prejšnjega odstavka
predloži še druga dokazila.
(3) Dokazila o poklicnih kvalifikacijah, ki
jih izda tretja država, se obravnavajo kot dokazila o poklicnih kvalifikacijah,
če ima kandidat tri leta poklicnih izkušenj na področju reguliranega poklica na
ozemlju države članice EU, EGP ali Švicarske konfederacije, ki je priznala ta
dokazila o poklicnih kvalifikacijah v skladu z Direktivo 2005/36/ES.
(4) Listine iz prvega odstavka tega člena,
razen dokazila o državljanstvu, se praviloma predložijo v overjenem prevodu,
njihov izvirnik pa na vpogled.
(5) Vsa dokumentacija in listine se lahko
posredujejo po elektronski poti na pristojno ministrstvo oziroma pristojni
organ za poklice v skladu z 8. členom Direktive 2006/123/ES Evropskega
parlamenta in Sveta z dne 12. decembra 2006 o storitvah na notranjem trgu
(UL L št. 376 z dne 27. 12. 2006, str. 36), pri čemer se uporablja zakon,
ki ureja splošni upravni postopek o vlaganju vlog in o vročanju po elektronski
poti.
(6) Minister, pristojen za delo, določi
obrazec za vlogo in navodila za njeno izpolnjevanje.
(7) Pristojna ministrstva po uradni
dolžnosti za državljane Republike Slovenije pridobivajo osebne podatke o
državljanstvu iz obstoječih zbirk osebnih podatkov od Upravljavca centralnega
registra prebivalstva.
10. člen
(1) Pristojno ministrstvo oziroma pristojni
organ v roku petih delovnih dni po prejemu vloge obvesti kandidata o
manjkajočih dokazilih ter po potrebi zahteva dodatne podatke.
(2) Pristojno ministrstvo oziroma pristojni
organ mora izdati odločbo in jo vročiti kandidatu najkasneje v dveh mesecih od
dneva, ko je prejelo popolno vlogo.
(3) Pristojno ministrstvo oziroma pristojni
organ lahko v postopku zahteva mnenje pristojne zbornice ali drugega
pristojnega organa oziroma organizacije, ki mora podati mnenje najkasneje v 14
dneh, sicer pristojno ministrstvo izda odločbo brez tega mnenja.
(4) Za izdajo mnenja iz prejšnjega odstavka
pristojna zbornica ali drug pristojni organ oziroma organizacija ne sme
zaračunavati takse ali kakršnih koli drugih stroškov.
(5) Mnenje pristojne zbornice ali drugega
pristojnega organa oziroma organizacije za pristojno ministrstvo oziroma
pristojni organ pri izdaji odločbe ni zavezujoče.
11. člen
(črtan)
12. člen
(1) Pristojno ministrstvo oziroma pristojni
organ v postopku primerja pisno dokumentacijo o kandidatovih poklicnih
kvalifikacijah s poklicnimi kvalifikacijami, ki jih za opravljanje posameznega
reguliranega poklica oziroma dejavnosti zahtevajo predpisi Republike Slovenije.
Če pristojno ministrstvo na podlagi te primerjave oceni, da kandidatove
poklicne kvalifikacije ne ustrezajo, izda kandidatu o tej ugotovitvi začasno
odločbo, v kateri pozove kandidata, da glede na okoliščine primera opravi enega
od naslednjih dopolnilnih ukrepov za priznavanje njegovih poklicnih
kvalifikacij:
-      
preizkus poklicne usposobljenosti ali
-      
prilagoditveno obdobje, v katerem bo izpolnil manjkajoče pogoje za
priznavanje ustreznosti svojih poklicnih kvalifikacij.
(2) Če je pristojno ministrstvo oziroma
pristojni organ v začasni odločbi kandidatu naložilo, da opravi dopolnilni
ukrep, v začasni odločbi alternativno določi tudi pogoje za opravljanje
prilagoditvenega obdobja (čas trajanja in program) ali pogoje za preizkus
poklicne usposobljenosti. Hkrati določi tudi pogoje za opravljanje
prilagoditvenega obdobja z morebitno dopolnitvijo z dodatnim izobraževanjem ter
kriterije za oceno uspešnosti opravljanja.
(3) Začasna odločba iz prvega odstavka tega
člena vsebuje seznam predmetov oziroma manjkajočih vsebin, ki na podlagi
primerjave kandidatovih poklicnih kvalifikacij s poklicnimi kvalifikacijami,
zahtevanimi v predpisih Republike Slovenije, niso zajeti v kandidatovih
dokazilih o poklicnih kvalifikacijah.
(4) Zoper začasno odločbo iz prvega
odstavka tega člena kandidat lahko zahteva sodno varstvo pred upravnim
sodiščem, če s posebnim zakonom ni določeno drugače.
13. člen
(črtan)
14. člen
(črtan)
15. člen
(1) Kandidat po prejemu začasne odločbe
pristojnega ministrstva oziroma pristojnega organa iz prvega odstavka 12. člena
tega zakona obvesti pristojno ministrstvo o dopolnilnem ukrepu, ki ga je izbral.
(2) V primeru izbire prilagoditvenega
obdobja kandidat pristojnemu ministrstvu oziroma pristojnemu organu predloži
dokazila o tem, kje bo opravljal prilagoditveno obdobje in pod čigavim
vodstvom. Pristojno ministrstvo oziroma pristojni organ kandidatu sporoči svojo
potrditev najkasneje v osmih dneh po prejemu kandidatovega obvestila.
(3) Med prilagoditvenim obdobjem kandidat
opravlja poklic pod vodstvom usposobljenega strokovnjaka in na delovnem mestu,
ki si ga je izbral in ga je s sklepom potrdilo pristojno ministrstvo oziroma
pristojni organ.
16. člen
(1) Pristojno ministrstvo oziroma pristojni
organ izda kandidatu odločbo o priznanju njegovih poklicnih kvalifikacij za
opravljanje posameznega reguliranega poklica oziroma dejavnosti v Republiki
Sloveniji:
a) 
če na podlagi vloge oceni, da kandidatove poklicne kvalifikacije
ustrezajo poklicnim kvalifikacijam, ki jih za opravljanje posameznega
reguliranega poklica oziroma dejavnosti zahtevajo predpisi Republike Slovenije;
b)  ko mu kandidat predloži
dokazilo o uspešno opravljenem prilagoditvenem obdobju ali preizkusu poklicne
usposobljenosti.
(2) Pravico do opravljanja določenega
reguliranega poklica oziroma regulirane poklicne dejavnosti v Republiki
Sloveniji pridobi kandidat takrat, ko izpolni še druge pogoje, določene z
zakonom.
(3) Z odločbo o priznanju poklicnih
kvalifikacij se kandidatu v Republiki Sloveniji omogoči opravljanje
reguliranega poklica, za katerega je usposobljen v državi članici EU, EGP ali v
Švicarski konfederaciji, in sicer pod enakimi pogoji, kot veljajo za slovenske
državljane, če so dejavnosti, ki jih poklic zajema, primerljive.
(4) Če poklicna kvalifikacija odstopa
toliko, da s preizkusom poklicne usposobljenosti ali s prilagoditvenim obdobjem
ni možno pridobiti ustrezne kvalifikacije v Republiki Sloveniji, lahko pristojni
organ izda negativno odločbo v skladu z zakonom, ki ureja splošni upravni
postopek.
17. člen
Pristojno ministrstvo oziroma pristojni
organ mora kandidatu v vseh fazah postopka obravnavanja vloge nuditi potrebne
informacije in mu omogočiti vpogled v celotno dokumentacijo.
17.a člen
Kandidat, ki se mu prizna poklicna
kvalifikacija za opravljanje reguliranega poklica oziroma dejavnosti v
Republiki Sloveniji, mora za potrebe opravljanja reguliranega poklica oziroma
dejavnosti znati slovenski jezik, na območju narodnih skupnosti pa tudi jezik
narodnih skupnosti.
18. člen
(1) Za vloge in upravna dejanja, opravljena
po tem zakonu, se plačuje taksa po zakonu, ki ureja upravne takse.
(2) Višino stroškov opravljanja
prilagoditvenega obdobja pod vodstvom usposobljenega strokovnjaka oziroma
višino stroškov za eventualno dodatno izobraževanje in usposabljanje v
prilagoditvenem obdobju ter za preizkus poklicne usposobljenosti kandidata določi
pristojni minister.
(3) Stroški iz prejšnjega odstavka ne smejo
biti višji od stroškov, ki so za enake namene v zvezi z opravljanjem
reguliranega poklica oziroma dejavnosti določeni za državljane Republike
Slovenije.
(4) Takso iz prvega odstavka tega člena in
stroške iz drugega odstavka tega člena plača kandidat ob vložitvi vloge oziroma
pred opravo dejanja.
III. EVIDENCE
19. člen
(1) Pristojno ministrstvo oziroma pristojni
organ vodi naslednje evidence:
-      
evidenco izdanih odločb v postopku;
-      
evidenco o tožbah zoper izdane odločbe;
-      
evidenco prijav ponudnikov storitev;
-      
evidenco izdanih potrdil ponudnikom storitev o zakonitem opravljanju
dejavnosti v Republiki Sloveniji.
(2) Evidence iz prejšnjega odstavka se
vodijo v pisni in elektronski obliki.
(3) Ministrstvo vodi naslednje evidence:
-      
evidenco reguliranih poklicev v Republiki Sloveniji;
-      
evidenco dejavnosti v Republiki Sloveniji;
-      
evidenco reguliranih poklicev v EU, v EGP in Švicarski konfederaciji.
(4) Način vodenja evidenc iz prvega in
drugega odstavka tega člena s podzakonskim aktom določi minister, pristojen za
delo.
(5) Pristojno ministrstvo oziroma pristojni
organ posreduje ministrstvu na njegovo zahtevo podatke iz evidenc iz prvega
odstavka tega člena.
(6) Evidence iz drugega odstavka tega člena
so javne.
19.a člen
(črtan)
20. člen
(1) Podatki o kandidatu, pridobljeni v
postopku po tem zakonu, se smejo uporabiti samo za ta namen.
(2) Na pisno zahtevo kandidata ali z
njegovo pisno privolitvijo se lahko podatki iz prejšnjega odstavka sporočajo
tudi drugim uporabnikom osebnih podatkov, oziroma se smejo uporabiti tudi za
druge namene.
IV. INFORMIRANJE
21. člen
(1) V sodelovanju s pristojnimi ministrstvi
in pristojnimi organi izda ministrstvo pisno publikacijo o postopkih
priznavanja poklicnih kvalifikacij. Pisna publikacija je na voljo na
ministrstvu, pristojnih ministrstvih, pristojnih organih in območnih službah
Zavoda Republike Slovenije za zaposlovanje.
(2) Ministrstvo ima tudi seznam služb za
zaposlovanje v Republiki Sloveniji in seznam Evropskih služb za zaposlovanje,
ki ga vodi Zavod Republike Slovenije za zaposlovanje.
22. člen
(1) Poleg pisnih publikacij oziroma
seznamov iz prejšnjega člena nudi pristojno ministrstvo oziroma pristojni organ
kandidatom, ki prihajajo v Republiko Slovenijo, tudi svetovanje v zvezi s
priznavanjem njihovih poklicnih kvalifikacij, kakor tudi informacije o drugih,
z zakonom določenih pogojih, ki jih mora kandidat izpolniti za pridobitev
pravice do opravljanja določenega reguliranega poklica oziroma dejavnosti v
Republiki Sloveniji.
IV.a UPRAVNO SODELOVANJE
22.a člen
(1) Ministrstvo in pristojna ministrstva sodelujejo
s pristojnimi organi držav članic EU, EGP, ter pristojni organi Švicarske
konfederacije.
(2) Sodelovanje iz prejšnjega odstavka
zajema izmenjavo podatkov o sprejetih disciplinskih ukrepih ali kazenskih
sankcijah, izrečenih kandidatom za priznavanje poklicnih kvalifikacij v zvezi z
opravljanjem posameznega reguliranega poklica oziroma dejavnosti, podatkov o
verodostojnosti dokazil in podatkov o ustanovitvi ponudnika storitev v skladu s
predpisi države članice EU, EGP ali Švicarske konfederacije, kjer ima sedež.
(3) Pri izmenjavi podatkov iz prejšnjega
odstavka morajo pristojna ministrstva oziroma organi upoštevati predpise o
varovanju osebnih podatkov.
(4) Na predlog pristojnega organa države
članice EU, EGP ali Švicarske konfederacije pristojno ministrstvo preveri
prejete podatke in o svojih ugotovitvah obvesti pristojni organ države članice
EU, EGP ali Švicarske konfederacije.
(5) Izmenjava podatkov iz drugega odstavka
obsega naslednje osebne podatke: ime, priimek, datum in kraj rojstva, država
ustanovitve, registrska številka, telefonska številka, e‑naslov, naslov
(država, regija, mesto, poštna številka, ulica in hišna številka), dodatni
naslov, podatki glede poklica in poklicnega naziva, državljanstvo, podatki,
potrebni za določitev kvalifikacije, podatki o opravljanju poklica oziroma
dejavnosti, podatki o usposabljanju kandidata, podatki o članstvu v združenjih
in vpisih v registre, podatki o delovnih izkušnjah, podatki o sprejetih
disciplinskih ali kazenskih sankcijah, podatki o vlogi v podjetju oziroma
družbi, podatki o zavarovanju oziroma finančnem jamstvu, podatki v zvezi z
informacijami, ki jih ponudniki storitev zagotavljajo prejemnikom, podatki o
poslovnih komunikacijah, podatki o zastopnikih, podatki o odločitvah v zvezi s
plačilno nesposobnostjo ali stečajem, podatki o priloženih dokazilnih listinah.
(6) Pristojna ministrstva oziroma pristojni
organi lahko zberejo potrebne podatke za namene izmenjave informacij po tem
zakonu iz obstoječih nacionalnih zbirk osebnih podatkov. To velja tudi za
pridobitev teh podatkov po neposredni elektronski poti.

Zakon o postopku priznavanja kvalifikacij državljanom držav članic
Evropske unije za opravljanje reguliranih poklicev oziroma reguliranih
poklicnih dejavnosti v Republiki Sloveniji – ZPKEU (Uradni list RS, št. 21/02)
vsebuje naslednje prehodne in končne določbe:
»V. PREHODNE IN KONČNE DOLOČBE
23. člen
(1) Ministrstvo zagotovi kadrovske in
organizacijske pogoje za izvajanje postopkov po tem zakonu v šestih mesecih po
uveljavitvi tega zakona.
(2) Minister, pristojen za delo, določi
obrazec za vlogo iz četrtega odstavka 9. člena tega zakona z navodili za
izpolnjevanje, višino stroškov iz drugega odstavka 18. člena tega zakona ter
vsebino evidenc in način njihovega vodenja iz četrte, pete in šeste alinee
prvega odstavka 19. člena tega zakona v roku enega leta od uveljavitve tega
zakona.
(3) Minister, pristojen za delo, izda
navodila iz četrtega odstavka 11. člena tega zakona za posamezne vrste
reguliranih poklicev oziroma dejavnosti do 31. 12. 2002.
(4) Ministrstvo vzpostavi evidenci
reguliranih poklicev in reguliranih poklicnih dejavnosti v Republiki Sloveniji
do dneva polnopravnega članstva Republike Slovenije v EU.
24. člen
(1) Ta zakon začne veljati petnajsti dan po
objavi v Uradnem listu Republike Slovenije.
(2) Postopki priznavanja kvalifikacij
državljanom v skladu s pogoji iz bilateralnih sporazumov iz 3. člena tega
zakona se začnejo izvajati, ko ministrstvo zagotovi pogoje iz prvega odstavka
prejšnjega člena.
(3) Postopki priznavanja kvalifikacij
državljanom iz 2. člena tega zakona se začnejo izvajati z dnem polnopravnega
članstva Republike Slovenije v EU oziroma s sklenitvijo ustreznega
bilateralnega sporazuma s posamezno državo članico EU.«.

Zakon o spremembah in dopolnitvah Zakona o postopku
priznavanja kvalifikacij državljanom držav članic Evropske unije za opravljanje
reguliranih poklicev oziroma reguliranih poklicnih dejavnosti v Republiki
Sloveniji – ZPKEU-A (Uradni list RS, št. 92/07)
vsebuje naslednje prehodne in končne določbe:
»PREHODNE IN KONČNE DOLOČBE
29. člen
Pristojna ministrstva in ministrstvo
uskladijo oziroma izdajo predpise, potrebne za izvajanje postopka priznavanja
poklicnih kvalifikacij po tem zakonu, z določbami Direktive 2005/36/ES v roku
enega meseca od uveljavitve tega zakona.
30. člen
Postopke za priznavanje kvalifikacij, ki so
bili začeti do dneva uveljavitve tega zakona, dokonča ministrstvo po določbah
Zakona o postopku priznavanja kvalifikacij državljanom držav članic Evropske
unije za opravljanje reguliranih poklicev oziroma reguliranih poklicnih
dejavnosti v Republiki Sloveniji (Uradni list RS, št. 21/02).
31. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
postopku priznavanja poklicnih kvalifikacij državljanom držav članic Evropske
unije, Evropskega gospodarskega prostora in Švicarske konfederacije za
opravljanje reguliranih poklicev oziroma dejavnosti v Republiki Sloveniji –
ZPKEU-B (Uradni list RS, št. 85/09)
vsebuje naslednjo končno določbo:
»KONČNA DOLOČBA
19. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvi Zakona o postopku
priznavanja poklicnih kvalifikacij državljanom držav članic Evropske unije,
Evropskega gospodarskega prostora in Švicarske konfederacije za opravljanje
reguliranih poklicev oziroma dejavnosti v Republiki Sloveniji – ZPKEU-C (Uradni
list RS, št. 55/12)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem listu Republike Slovenije.«.

Zakon o spremembah in dopolnitvi Zakona o
postopku priznavanja poklicnih kvalifikacij državljanom držav članic Evropske
unije, Evropskega gospodarskega prostora in Švicarske konfederacije za
opravljanje reguliranih poklicev oziroma dejavnosti v Republiki Sloveniji –
ZPKEU-D (Uradni list RS, št. 32/14)
vsebuje naslednjo končno določbo:
»KONČNA DOLOČBA
4. člen
Ta zakon začne veljati naslednji dan po
objavi v Uradnem listu Republike Slovenije.«.