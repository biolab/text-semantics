I. SPLOŠNE DOLOČBE
1. člen
(predmet urejanja)
(1) Ta zakon določa pogoje in postopek priznavanja poklicne
kvalifikacije zdravnik oziroma zdravnica (v nadaljnjem besedilu: zdravnik),
zdravnik specialist oziroma zdravnica specialistka (v nadaljnjem besedilu:
zdravnik specialist), doktor oziroma doktorica (v nadaljnjem besedilu: doktor)
dentalne medicine in doktor dentalne medicine specialist za osebe, ki so
poklicno kvalifikacijo zdravnik, zdravnik specialist, doktor dentalne medicine
in doktor dentalne medicine specialist pridobile v tretjih državah (v
nadaljnjem besedilu: oseba iz tretje države) in imajo ponudbo za delo v
Republiki Sloveniji.
(2) Ta zakon se ne uporablja za osebe, ki so poklicno
kvalifikacijo zdravnik, zdravnik specialist, doktor dentalne medicine in doktor
dentalne medicine specialist pridobile pred 25. junijem
1991 v eni od republik nekdanje Socialistične federativne republike
Jugoslavije.
2. člen
(uporaba zakona, ki ureja zdravniško službo)
Če ni s tem zakonom določeno drugače, se za osebe, ki
pridobijo poklicno kvalifikacijo v skladu s tem zakonom, za opravljanje
zdravniške službe uporablja zakon, ki ureja zdravniško službo.
3. člen
(pomen izrazov)
Posamezni izrazi, uporabljeni v tem zakonu, imajo naslednji
pomen:
1.     
Dokazilo o dobrem imenu je potrdilo pristojnega organa oziroma
organizacije tretje države, iz katerega je razvidna:
- 
registracija pri pristojnem organu oziroma organizaciji,
- 
neobravnava v disciplinskem, kazenskem ali drugem postopku, iz katerega
izhaja prepoved opravljanja poklica oziroma izrečena prepoved opravljanja
poklica, in
- 
sposobnost opravljanja poklica.
2.     
Izvajalec oziroma izvajalka (v nadaljnjem besedilu: izvajalec)
zdravstvene dejavnosti je pravna ali fizična oseba, ki opravlja zdravstveno
dejavnost, in je podala ponudbo za delo.
3.     
Koordinator oziroma koordinatorka (v nadaljnjem besedilu: koordinator)
specializacije je zdravnik oziroma doktor dentalne medicine, ki skrbi za
kakovostno izvajanje posamezne specializacije in ga je imenovala Zdravniška
zbornica Slovenije v skladu s predpisi, ki urejajo specializacije zdravnikov.
4.     
Licenca je dovoljenje za samostojno opravljanje zdravniške službe na
določenem strokovnem področju.
5.     
Mentor oziroma mentorica (v nadaljnjem besedilu: mentor) je oseba, ki jo
je za mentorja imenovala Zdravniška zbornica Slovenije v skladu s predpisi, ki
urejajo specializacije zdravnikov.
6.     
Poklicna kvalifikacija je celota poklicne, strokovne oziroma
univerzitetne izobrazbe in poklicne usposobljenosti, ki jih je oseba pridobila
po programih izobraževanja in usposabljanja, na podlagi katerih je pridobila
pravico do opravljanja svojega poklica oziroma poklicne dejavnosti, in se
izkažejo z diplomo, ki potrjuje uspešno dokončano šolanje, oziroma z drugim
dokazilom o uspešno zaključeni specializaciji, zajema pa tudi morebitne
poklicne izkušnje, pridobljene pri opravljanju poklica.
7.     
Ponudba za delo v Republiki Sloveniji je pisna ponudba izvajalca
zdravstvene dejavnosti za sklenitev pogodbe o zaposlitvi z namenom zaposlitve
osebe iz tretje države za določeno strokovno področje dela.
8.     
Pooblaščeni izvajalec je izvajalec zdravstvene dejavnosti, ki je
pooblaščen za izvajanje pripravništva oziroma specializacije v skladu z
zakonom, ki ureja zdravniško službo.
9.     
Tretja država je država, ki ni država članica Evropske unije, država
članica Evropskega gospodarskega prostora ali Švicarska konfederacija.
4. člen
(pristojni organ)
Za postopek priznavanja poklicne kvalifikacije v skladu s tem
zakonom je pristojno ministrstvo, pristojno za zdravje (v nadaljnjem besedilu:
ministrstvo).
5. člen
(stranke postopka)
(1) Za priznanje poklicne kvalifikacije zdravnik oziroma
doktor dentalne medicine lahko zaprosi oseba, ki je študij medicine oziroma
dentalne medicine zaključila v tretji državi (v nadaljnjem besedilu: kandidat)
in ima ponudbo za delo v Republiki Sloveniji.
(2) Za priznanje poklicne kvalifikacije zdravnik specialist
oziroma doktor dentalne medicine specialist lahko zaprosi oseba, ki je
specialistični naslov pridobila v tretji državi (v nadaljnjem besedilu:
vlagatelj) in ima ponudbo za delo v Republiki Sloveniji.
(3) Ne glede na prvi in drugi odstavek tega člena ne more
zaprositi za priznanje po tem zakonu oseba, ki je v disciplinskem, kazenskem
ali drugem postopku, iz katerega izhaja prepoved opravljanja poklica ali ji je
bila izrečena prepoved opravljanja poklica.
6. člen
(začetek postopka)
Postopek priznavanja poklicne kvalifikacije se začne na pisno
zahtevo kandidata oziroma vlagatelja (v nadaljnjem besedilu: zahteva).
7. člen
(zahteva)
(1) Zahteva vsebuje:
1.     
dokazilo o zaključenem študiju na medicinski fakulteti v tujini,
2.     
dokazilo o vsebini in poteku študijskega programa v tujini,
3.     
ponudbo za delo v Republiki Sloveniji,
4.     
druga dokazila o izobrazbi in izkaze o strokovni usposobljenosti ter
poklicnih izkušnjah,
5.     
dokazilo o dobrem imenu,
6.     
dokazilo o opravljeni specializaciji v tujini,
7.     
program v tujini opravljene specializacije,
8.     
življenjepis z opisom delovnih izkušenj, s poudarkom na zadnjih sedmih
letih.
(2) Listini iz 7. in 8. točke prejšnjega odstavka se
predložita le v postopku priznavanja poklicne kvalifikacije zdravnik specialist
oziroma doktor dentalne medicine specialist.
(3) Obrazec za zahtevo določi minister oziroma ministrica (v
nadaljnjem besedilu: minister), pristojen za zdravje, in ga objavi na spletnih
straneh ministrstva.
(4) Zgornjo mejo števila ponudb za delo v Republiki Sloveniji
iz 3. točke prvega odstavka tega člena določi za vsako leto minister s sklepom
na podlagi potreb izvajalcev, predloženih najkasneje do 15. oktobra
tekočega leta za naslednjo leto. Sklep se objavi v Uradnem listu Republike
Slovenije najkasneje do 1. decembra tekočega leta za naslednjo leto.
(5) Zahteva kandidata oziroma vlagatelja vložena po zahtevi v
kateri je bila dosežena zgornja meja števila ponudb iz prejšnjega odstavka se
zavrže.
(6) Ministrstvo spremlja število ponudb za delo iz četrtega
odstavka tega člena na podlagi vloženih zahtev.
8. člen
(postopek)
(1) Ministrstvo popolno zahtevo iz prejšnjega člena posreduje
v mnenje strokovno-posvetovalni komisiji, ki jo za oblikovanje mnenja v
postopku priznavanja posamezne vrste poklicne kvalifikacije imenuje ministrstvo.
(2) Komisija iz prejšnjega odstavka poda svoje obrazloženo
mnenje v 15 dneh od prejema zahteve. Če komisija v 15 dneh od prejema zahteve
iz prejšnjega odstavka ne poda mnenja, se šteje, da je mnenje pozitivno.
(3) Ministrstvo po opravljenem postopku izda odločbo.
II. POGOJI IN POSTOPEK PRIZNAVANJA POKLICNE
KVALIFIKACIJE ZDRAVNIK IN DOKTOR DENTALNE MEDICINE
9. člen
(poklicna kvalifikacija)
(1) Zdravnik ima ustrezno poklicno kvalifikacijo, če je:
-       
zaključil najmanj šestletni ali 5.500 ur trajajoči univerzitetni študij
s teoretičnim in praktičnim izobraževanjem in usposabljanjem na medicinski
fakulteti,
-       
opravil pripravništvo in
-       
opravil strokovni izpit.
(2) Doktor dentalne medicine ima ustrezno poklicno
kvalifikacijo, če je:
-       
zaključil najmanj petletni univerzitetni študij s teoretičnim in
praktičnim izobraževanjem ter usposabljanjem na medicinski fakulteti,
-       
opravil pripravništvo in
-       
opravil strokovni izpit.
10. člen
(Komisija za postopek priznavanja poklicnih kvalifikacij
zdravnik in Komisija za postopek priznavanja poklicnih kvalifikacij doktor
dentalne medicine)
(1) Komisiji iz prvega odstavka 8. člena tega zakona sta
Komisija za postopek priznavanja poklicnih kvalifikacij zdravnik (v nadaljnjem
besedilu: Komisija za poklic zdravnik) in Komisija za postopek priznavanja
poklicnih kvalifikacij doktor dentalne medicine (v nadaljnjem besedilu:
Komisija za poklic doktor dentalne medicine).
(2) Komisijo za poklic zdravnik sestavljajo:
-       
en predstavnik oziroma predstavnica (v nadaljnjem besedilu: predstavnik)
Zdravniške zbornice Slovenije,
-       
dva predstavnika medicinskih fakultet v Republiki Sloveniji.
(3) Komisijo za poklic doktor dentalne medicine sestavljajo:
-       
en predstavnik Zdravniške zbornice Slovenije, pristojen za
zobozdravstvo,
-       
dva predstavnika medicinske fakultete, pristojna za zobozdravstvo v
Republiki Sloveniji.
11. člen
(merila za primerjavo)
(1) Komisiji iz prejšnjega člena pri izdelavi mnenja
primerjata:
-       
študijski program, ki ga je kandidat opravil, s študijskim programom v
Republiki Sloveniji,
-       
trajanje študija, ki ga je kandidat zaključil, s trajanjem študija v
Republiki Sloveniji,
-       
skladnost pripravništva, ki ga je kandidat opravil, s pripravništvom, ki
se zahteva v Republiki Sloveniji.
(2) Pri izdelavi mnenja komisiji iz prejšnjega člena
upoštevata morebitne delovne izkušnje in dodatna znanja kandidata.
12. člen
(mnenje Komisije za poklic zdravnik in Komisije za poklic
doktor dentalne medicine)
(1) Če je kandidat zaključil študij, ki ne izpolnjuje pogojev
študijskega programa v Republiki Sloveniji, komisiji iz prvega odstavka 10.
člena tega zakona v mnenju predlagata:
-       
opravljanje dodatnega zaključnega izpita (posamezno strokovno področje),
-       
opravljanje pripravništva v celoti (vsebine in trajanje) in
-       
opravljanje strokovnega izpita (vsebine).
(2) Če je kandidat zaključil študij, ki izpolnjuje pogoje
študijskega programa v Republiki Sloveniji, vendar ni opravljal pripravništva,
komisiji iz prvega odstavka 10. člena tega zakona v mnenju predlagata:
-       
opravljanje pripravništva v celoti (vsebine in trajanje) in
-       
opravljanje strokovnega izpita (vsebine).
(3) Če je kandidat zaključil študij, ki izpolnjuje pogoje
študijskega programa v Republiki Sloveniji, vendar pripravništva ni opravil v
celoti oziroma pripravništvo, ki ga je opravil, ni skladno s pripravništvom, ki
se zahteva v Republiki Sloveniji, komisiji iz prvega odstavka 10. člena tega
zakona v mnenju predlagata:
-       
opravljanje pripravništva delno oziroma v celoti (posamezne vsebine in
trajanje) in
-       
opravljanje strokovnega izpita (vsebine).
(4) Če je kandidat zaključil študij, ki izpolnjuje pogoje študijskega
programa v Republiki Sloveniji, in je pripravništvo skladno s pripravništvom,
ki se zahteva v Republiki Sloveniji, komisiji iz prvega odstavka 10. člena tega
zakona v mnenju predlagata opravljanje strokovnega izpita.
13. člen
(dodatni zaključni izpit)
(1) Dodatni zaključni izpit (v nadaljnjem besedilu: izpit) se
razpiše najmanj enkrat mesečno in se opravlja pred izpitno komisijo, ki jo
sestavljajo fakultetni učitelji za posamezno strokovno področje.
(2) Izpit je sestavljen iz posameznih strokovnih področij, ki
jih na podlagi primerjave študijskega programa določita komisiji iz prvega
odstavka 10. člena tega zakona.
(3) Kandidat lahko pristopi k izpitu največ dvakrat, pri
čemer se kot en pristop k izpitu šteje opravljanje izpita v celoti.
(4) Izpit je usten in traja najdlje dve uri. O njegovem
poteku se vodi zapisnik.
(5) Izpit se oceni tako, da se za vsako strokovno področje
dodelijo točke od 1 do 10, pri čemer kandidat uspešno opravi izpit, če je vsako
posamezno področje ocenjeno z najmanj 6 točkami.
(6) Če je kandidat ocenjen uspešno pri najmanj polovici
strokovnih področij, ponavlja izpit zgolj iz preostalih strokovnih področij.
Ponavljanje izpita iz prejšnjega stavka ne šteje za ponoven pristop k izpitu v
skladu s tretjim odstavkom tega člena in se lahko opravlja največ dvakrat.
(7) Izpitna komisija o uspešno opravljenem izpitu v treh dneh
pisno obvesti ministrstvo.
14. člen
(opravljanje pripravništva in strokovnega izpita)
(1) Kandidat lahko pristopi k opravljanju pripravništva po
uspešno opravljenem izpitu.
(2) Kandidat opravlja pripravništvo pri izvajalcu zdravstvene
dejavnosti, če je ta pooblaščeni izvajalec.
(3) Kadar izvajalec zdravstvene dejavnosti ni pooblaščeni
izvajalec, kandidat opravlja pripravništvo pri pooblaščenem izvajalcu, ki ga na
predlog Zdravniške zbornice Slovenije v sklepu iz 15. člena tega zakona določi
minister.
(4) Po opravljenem pripravništvu kandidat opravlja strokovni
izpit na ministrstvu.
15. člen
(sklep o določitvi dopolnilnih pogojev)
(1) Na podlagi mnenja iz prvega odstavka 12. člena tega
zakona ministrstvo izda sklep, s katerim določi opravljanje:
-       
izpita (strokovna področja, kraj in rok),
-       
pripravništva (vsebina, trajanje, kraj in rok) in
-       
strokovnega izpita (vsebina in rok).
(2) Na podlagi mnenja iz drugega odstavka 12. člena tega
zakona ministrstvo izda sklep, s katerim določi opravljanje:
-       
pripravništva (vsebina, trajanje, kraj in rok) in
-       
strokovnega izpita (vsebina in rok).
(3) Na podlagi mnenja iz tretjega odstavka 12. člena tega
zakona ministrstvo izda sklep, s katerim določi opravljanje:
-       
pripravništva (posamezne vsebine, trajanje, kraj in rok) in
-       
strokovnega izpita (vsebina in rok).
(4) Na podlagi mnenja iz četrtega odstavka 12. člena tega
zakona ministrstvo izda sklep, s katerim določi opravljanje strokovnega izpita
(vsebina in rok).
16. člen
(odločba o priznanju poklicne kvalifikacije zdravnik oziroma
doktor dentalne medicine)
(1) Če kandidat uspešno izpolni dopolnilne pogoje iz
prejšnjega člena, ministrstvo izda odločbo o priznanju poklicne kvalifikacije
zdravnik oziroma doktor dentalne medicine.
(2) Če kandidat v rokih, določenih v sklepu iz prejšnjega
člena, ne izpolni dopolnilnih pogojev, ministrstvo zavrne zahtevo za priznanje
poklicne kvalifikacije zdravnik oziroma doktor dentalne medicine.
III. POGOJI IN POSTOPEK PRIZNAVANJA POKLICNE
KVALIFIKACIJE ZDRAVNIK SPECIALIST IN DOKTOR DENTALNE MEDICINE SPECIALIST
17. člen
(poklicna kvalifikacija za zdravnika specialista in doktorja
dentalne medicine specialista)
Zdravnik specialist in doktor dentalne medicine specialist
ima ustrezno poklicno kvalifikacijo, če je poleg izpolnjenih pogojev iz 9.
člena tega zakona opravil tudi specializacijo.
18. člen
(Komisija za postopek priznavanja poklicne kvalifikacije
zdravnik specialist in Komisija za postopek priznavanja poklic doktor dentalne
medicine specialist)
(1) Komisiji iz prvega odstavka 8. člena tega zakona sta
Komisija za postopek priznavanja poklicne kvalifikacije zdravnik specialist (v
nadaljnjem besedilu: Komisija za poklic zdravnik specialist) in Komisija za
postopek priznavanja poklicne kvalifikacije doktor dentalne medicine specialist
(v nadaljnjem besedilu: Komisija za poklic doktor dentalne medicine
specialist), ki sta imenovani glede na specialnost za vsak primer posebej.
(2) Komisiji iz prejšnjega odstavka sestavljajo:
-       
zdravnik oziroma doktor dentalne medicine s seznama članov izpitne
komisije za posamezne specialnosti, ki ga pripravi Zdravniška zbornica
Slovenije v skladu s predpisi, ki urejajo specializacije zdravnikov;
-       
koordinator specializacije s področja specializacije, ki jo je opravil
vlagatelj;
-       
zdravnik oziroma doktor dentalne medicine, ki ga je Zdravniška zbornica
Slovenije imenovala za glavnega mentorja s področja specializacije, ki jo je
opravil vlagatelj v skladu s predpisi, ki urejajo specializacije zdravnikov.
(3) Kadar je vlagatelj opravil specializacijo, za katero v
Republiki Sloveniji ni predpisanega programa, so člani komisij iz prvega
odstavka tega člena strokovnjaki za področje, ki je vsebinsko najbližje vlagateljevi
specializaciji.
(4) Komisiji iz prvega odstavka tega člena pri izdelavi
mnenja poleg pogojev iz 9. člena tega zakona primerjata obseg, trajanje in
vsebino programa specializacije, ki ga je opravil vlagatelj, s programom
specializacije v Republiki Sloveniji ter upoštevata tudi vlagateljeve delovne
izkušnje in dodatna znanja.
(5) Če v Republiki Sloveniji ni določenega programa
specializacije, komisiji iz prvega odstavka tega člena primerjata program
specializacije, ki je vsebinsko najbližji programu specializacije, ki ga je
vlagatelj opravil v tujini.
(6) Šteje se, da je vlagatelj zaključil študij, ki izpolnjuje
pogoje iz 9. člena tega zakona, če je v zadnjih petih letih najmanj tri leta
zapored samostojno opravljal zdravniško službo.
19. člen
(mnenje Komisije za poklic zdravnik specialist in Komisije
za poklic doktor dentalne medicine specialist)
(1) Če je vlagatelj zaključil študij, ki izpolnjuje pogoje iz
9. člena tega zakona, in program specializacije, ki ga je vlagatelj opravil v
tujini, ter njegove morebitne delovne izkušnje in dodatna znanja ustrezajo
programu specializacije v Republiki Sloveniji, oziroma da so njegove
kvalifikacije zadostne, komisiji iz prvega odstavka prejšnjega člena izdata
pozitivno mnenje.
(2) Če vlagatelj ni zaključil študija, ki izpolnjuje pogoje
iz 9. člena, in program specializacije, ki ga je vlagatelj opravil v tujini,
ter njegove morebitne delovne izkušnje in dodatna znanja ne ustrezajo programu
specializacije v Republiki Sloveniji, oziroma njegove kvalifikacije niso
zadostne, komisiji iz prvega odstavka prejšnjega člena v mnenju predlagata:
-       
do 12 mesečno usposabljanje z zaključnim mnenjem mentorja (v nadaljnjem
besedilu: prilagoditveno obdobje) (seznam strokovnih področij) in/ali
-       
opravljanje preizkusa strokovne usposobljenosti (seznam predmetov
oziroma vsebin).
(3) Če program specializacije, ki ga je vlagatelj opravil v
tujini, ter njegove morebitne delovne izkušnje in dodatna znanja ne ustrezajo
programu specializacije v Republiki Sloveniji, oziroma njegove kvalifikacije
niso zadostne, komisiji iz prvega odstavka prejšnjega člena v mnenju
predlagata:
-       
do 12 mesečno prilagoditveno obdobje (seznam strokovnih področij) in/ali
-       
opravljanje preizkusa strokovne usposobljenosti (seznam predmetov
oziroma vsebin).
20. člen
(sklep o določitvi dopolnilnih pogojev)
(1) Na podlagi mnenja iz drugega in tretjega odstavka
prejšnjega člena ministrstvo izda sklep, s katerim vlagatelju določi:
-       
do 12 mesečno prilagoditveno obdobje, ki ni podaljšljivo, oziroma
-       
opravljanje preizkusa strokovne usposobljenosti.
(2) Kadar se vlagatelju določi prilagoditveno obdobje, se v
sklepu navede:
-       
seznam strokovnih področij,
-       
trajanje prilagoditvenega obdobja,
-       
rok zaključka prilagoditvenega obdobja,
-       
mentorja, ki ga predlaga Zdravniška zbornica Slovenije,
-       
pooblaščenega izvajalca, pri katerem vlagatelj dela v prilagoditvenem
obdobju.
(3) Kadar se vlagatelju določi opravljanje preizkusa
strokovne usposobljenosti, se v sklepu navede:
-       
seznam predmetov oziroma vsebin,
-       
rok za opravljanje tega preizkusa,
-       
člane izpitne komisije, ki jih predlaga Zdravniška zbornica Slovenije,
-       
datum, kraj in ura opravljanja tega preizkusa.
(4) Kadar ministrstvo s sklepom določi prilagoditveno obdobje
in preizkus strokovne usposobljenosti, vlagatelj opravlja ta preizkus po
uspešno zaključenem prilagoditvenem obdobju. Če vlagatelj prilagoditvenega
obdobja ne zaključi uspešno v roku, ki je določen s sklepom, se izda odločba o
nepriznanju poklicne kvalifikacije.
21. člen
(prilagoditveno obdobje)
(1) Vlagatelj opravlja prilagoditveno obdobje pri izvajalcu
zdravstvene dejavnosti, če je ta pooblaščeni izvajalec.
(2) Kadar izvajalec zdravstvene dejavnosti ni pooblaščeni
izvajalec, vlagatelj opravlja prilagoditveno obdobje pri pooblaščenem
izvajalcu, ki ga na predlog Zdravniške zbornice Slovenije v sklepu iz drugega
odstavka prejšnjega člena določi minister.
(3) Šteje se, da je usposabljanje v prilagoditvenem obdobju
uspešno opravljeno, če je pisno zaključno mnenje mentorja pozitivno.
22. člen
(preizkus strokovne usposobljenosti)
(1) Preizkus strokovne usposobljenosti (v nadaljnjem
besedilu: preizkus) je usten, obsega teoretični in praktični del ter se
opravlja pred tričlansko izpitno komisijo, ki jo s sklepom imenuje uradna oseba
ministrstva.
(2) O poteku preizkusa vodi zapisnik zdravnik oziroma doktor
dentalne medicine, ki ga določi uradna oseba in ni član izpitne komisije.
Zapisnik se posreduje vlagatelju in ministrstvu v treh dneh po končanem
preizkusu.
(3) Preizkus se oceni tako, da se posamezen predmet oziroma
vsebina oceni s točkami od 1 do 10, pri čemer je posamezen predmet oziroma
vsebina opravljena uspešno, če je ocenjena z najmanj 6 točkami.
(4) Vlagatelj pristopi k opravljanju praktičnega dela
preizkusa po uspešno opravljenem teoretičnem delu preizkusa. Če vlagatelj ne
opravi teoretičnega dela preizkusa se šteje, da preizkusa ni opravil. Vlagatelj
lahko k preizkusu pristopi največ dvakrat letno, pri čemer se kot pristop k
preizkusu šteje opravljanje preizkusa v celoti.
(5) Kadar vlagatelj ne opravi praktičnega dela preiskusa,
lahko izpitna komisija ministrstvu v oceni predlaga opravljanje
prilagoditvenaga obdobja in ponoven preiskus strokovne usposobljenosti.
23. člen
(odločba o priznanju poklicne kvalifikacije zdravnik
specialist oziroma doktor dentalne medicine specialist)
(1) Ministrstvo izda odločbo o priznanju poklicne
kvalifikacije zdravnik specialist oziroma doktor dentalne medicine specialist,
če:
-       
komisiji iz prvega odstavka 18. člena tega zakona izdata pozitivno
mnenje iz prvega odstavka 19. člena tega zakona,
-       
vlagatelj predloži dokazilo o uspešno izpolnjenih dopolnilnih pogojih iz
prvega odstavka 20. člena tega zakona.
(2) Če vlagatelj v rokih, določenih v 20. členu tega zakona,
ne izpolni dopolnilnih pogojev, ministrstvo zavrne zahtevo za priznanje
poklicne kvalifikacije zdravnik specialist oziroma doktor dentalne medicine
specialist.
IV. STROŠKI POSTOPKA PRIZNAVANJA POKLICNE KVALIFIKACIJE
24. člen
(stroški postopka)
(1) Stroški, ki nastanejo v zvezi s postopkom priznavanja
poklicne kvalifikacije in katerih višino določi ministrstvo, so:
-       
stroški komisij iz drugega in tretjega odstavka 10. člena tega zakona in
drugega odstavka 18. člena tega zakona; 
-       
stroški opravljanja dodatnega zaključnega izpita iz prve alinee prvega
odstavka 12. člena tega zakona;
-       
stroški v prilagoditvenem obdobju iz prve alinee prvega odstavka 20.
člena tega zakona;
-       
stroški opravljanja preizkusa strokovne usposobljenosti iz druge alinee
prvega odstavka 20. člena tega zakona.
(2) Stroški iz prejšnjega odstavka bremenijo kandidata
oziroma vlagatelja.
(3) Stroški iz prvega odstavka tega člena ne smejo biti višji
od tistih, ki so za opravljanje izpitov na medicinski fakulteti, strokovnih
izpitov in specializacije določeni za diplomante medicinskih fakultet v
Republiki Sloveniji.
V. OPRAVLJANJE ZDRAVNIŠKE SLUŽBE
25. člen
(prenehal veljati)
26. člen
(zaposlitev v prilagoditvenem obdobju)
(1) V prilagoditvenem obdobju se vlagatelj zaposli na
specializantskem delovnem mestu in opravlja delo pod mentorstvom.
(2) Plače in nadomestila vlagatelja v prilagoditvenem obdobju
se financirajo iz sredstev izvajalca zdravstvene dejavnosti.
27. člen
(opravljanje zdravniške službe po priznanju poklicne
kvalifikacije zdravnik)
Kandidat, ki mu je bila izdana odločba o priznanju poklicne
kvalifikacije zdravnik iz prvega odstavka 16. člena tega zakona, samostojno
opravlja vse dejavnosti kot zdravnik s strokovnim izpitom.
28. člen
(licenca)
Kandidat, ki mu je bila izdana odločba o priznanju poklicne
kvalifikacije doktor dentalne medicine iz prvega odstavka 16. člena tega
zakona, in vlagatelj, ki mu je bila izdana odločba o priznanju poklicne
kvalifikacije zdravnik specialist oziroma doktor dentalne medicine specialist
iz prvega odstavka 23. člena tega zakona, pri Zdravniški zbornici Slovenije
zaprosi za licenco, na podlagi katere lahko samostojno opravlja zdravniško
službo.
29. člen
(jezik)
Kandidat oziroma vlagatelj, ki mu je bila izdana odločba o
priznanju poklicne kvalifikacije zdravnik, zdravnik specialist, doktor dentalne
medicine in doktor dentalne medicine specialist pred zaposlitvijo pri izvajalcu
zdravstvene dejavnosti, ki mu je dal ponudbo za delo, predloži dokazilo o
znanju slovenskega jezika, na območju občin, na katerih živita italijanska ali
madžarska narodna skupnost, pa tudi dokazilo o znanju italijanskega oziroma
madžarskega jezika v skladu s stopnjo znanja jezika, ki ga za posamezna delovna
mesta določi izvajalec zdravstvene dejavnosti.
VI. EVIDENCA
30. člen
(evidenca)
(1) Za namen vodenja postopkov priznavanja poklicnih
kvalifikacij in spremljanja stanja na področju priznavanja poklicnih
kvalifikacij vodi ministrstvo evidenco o priznanih poklicnih kvalifikacijah, ki
vsebuje naslednje podatke:
-       
zaporedno številko zahteve;
-       
datum vložitve zahteve;
-       
osebno ime kandidata oziroma vlagatelja;
-       
datum in kraj rojstva kandidata oziroma vlagatelja;
-       
naslov stalnega oziroma začasnega prebivališča kandidata oziroma
vlagatelja;
-       
državo pridobitve poklicne kvalifikacije kandidata oziroma vlagatelja;
-       
datum in številko sklepa o določitvi dopolnilnih pogojev;
-       
datum prijave kandidata k dodatnemu zaključnemu izpitu;
-       
datum in kraj opravljanja dodatnega zaključnega izpita;
-       
podatek, ali dodatni zaključni izpit opravlja prvič ali ga ponavlja;
-       
uspeh, ki ga je kandidat dosegel pri dodatnem zaključnem izpitu;
-       
vrsto priznanja poklicne kvalifikacije;
-       
datum in številko odločbe o priznanju poklicne kvalifikacije.
(2) Vsakdo ima pravico pridobiti podatke iz evidence, razen
podatkov iz tretje, četrte in pete alinee prejšnjega odstavka.
VII. NADZOR NAD IZVAJANJEM ZAKONA
31. člen
(inšpekcijski nadzor)
(1) Zdravstveni inšpektorat Republike Slovenije izvaja nadzor
nad določbami prvega odstavka 26., 27. in 28. člena tega zakona.
(2) Inšpektorat Republike Slovenije za kulturo in medije
izvaja nadzor nad določbo 29. člena tega zakona.
32. člen
(ukrepi pristojnih inšpektorjev)
Poleg pooblastil, ki jih ima v skladu s splošnimi predpisi,
lahko pristojni inšpektor oziroma inšpektorica pri izvajanju nadzora:
-       
odredi, da se nepravilnosti oziroma pomanjkljivosti odpravijo v roku, ki
ga določi;
-       
odredi izvajanje določb tega zakona oziroma prenehanje njegovih kršitev.
VIII. KAZENSKE DOLOČBE
33. člen
(globe za prekršek)
(1) Z globo od 400 do 10.000 eurov se kaznuje za prekršek
izvajalec zdravstvene dejavnosti:
-       
če vlagatelju v času prilagoditvenega obdobja ne določi mentorja (prvi
odstavek 26. člena tega zakona);
-       
če zaposleni kandidat, ki mu je bila izdana odločba o priznanju poklicne
kvalifikacije zdravnik v skladu s tem zakonom, opravlja dejavnost oziroma storitve,
ki presegajo okvir pristojnosti, ki jih ima kot zdravnik s strokovnim izpitom
(27. člen tega zakona); 
-       
če za samostojno opravljanje zdravniške službe zaposli kandidata, ki mu
je bila izdana odločba o priznanju poklicne kvalifikacije doktor dentalne medicine
v skladu s tem zakonom, oziroma vlagatelja, ki mu je bila izdana odločba o
priznanju poklicne kvalifikacije zdravnik specialist oziroma doktor dentalne
medicine specialist v skladu s tem zakonom, brez veljavne licence (28. člen
tega zakona);
-       
če zaposli kandidata oziroma vlagatelja, ki mu je bila izdana odločba o
priznanju poklicne kvalifikacije, ne da bi mu ta predložil dokazilo o znanju
jezika (prvi odstavek 29. člena tega zakona).
(2) Z globo od 100 do 1.200 eurov se kaznuje za prekrške iz
prejšnjega odstavka odgovorna oseba izvajalca zdravstvene dejavnosti.
(3) Z globo od 200 do 5.000 eurov se kaznuje za prekrške iz
prvega odstavka tega člena posameznik, ki samostojno opravlja zdravstveno
dejavnost, in samostojni podjetnik posameznik.

Zakon o priznavanju poklicnih kvalifikacij
zdravnik, zdravnik specialist, doktor dentalne medicine in doktor dentalne
medicine specialist – ZPPKZ (Uradni list RS, št. 107/10) vsebuje naslednje prehodne in
končne določbe:
»IX. PREHODNE IN KONČNE DOLOČBE
34. člen
(rok za izdajo izvršilnih
predpisov)
(1) Minister objavi obrazec iz tretjega odstavka 7. člena
tega zakona in določi višino stroškov v zvezi s postopkom priznavanja poklicnih
kvalifikacij iz prvega odstavka 24. člena tega zakona v petnajstih dneh od
dneva uveljavitve tega zakona.
(2) Ne glede na četrti odstavek 7. člena tega zakona zgornjo
mejo števila ponudb za delo v Republiki Sloveniji za leto 2011 določi minister
v petnajstih dneh od dneva uveljavitve tega zakona na podlagi potreb izvajalcev
predloženih Zdravniški zbornici Slovenije za razpis specializacij za leto 2011.
35. člen
(imenovanje komisij)
Minister imenuje komisije iz prvega odstavka 8. člena tega
zakona v petnajstih dneh od dneva uveljavitve tega zakona.
36. člen
(prenehanje uporabe)
(1) Z dnem uporabe tega zakona se za kandidate oziroma
vlagatelje ne uporabljajo določbe 12., 13., 14. in 19. člena Zakona o
zdravniški službi (Uradni list RS, št. 72/06 – uradno prečiščeno besedilo,
15/08 – ZPacP in 58/08).
(2) Z dnem uporabe tega zakona se za kandidate oziroma
vlagatelje preneha uporabljati Pravilnik o pripravništvu in strokovnih izpitih
zdravstvenih delavcev in zdravstvenih sodelavcev na področju zdravstvene
dejavnosti (Uradni list RS, št. 33/04, 38/06 in 84/09) v delu, ki se nanaša na
obveznost opravljanja pripravništva tujcev, kolikor ta zakon ne določa drugače.
37. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne petnajsti dan po njegovi
uveljavitvi.«.

Zakon o spremembah in dopolnitvah Zakona o
zdravniški službi – ZZdrS-F (Uradni list RS, št. 40/17) vsebuje naslednjo končno določbo:
»30. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o interventnih ukrepih za pomoč pri
omilitvi posledic drugega vala epidemije COVID-19 – ZIUPOPDVE (Uradni list RS,
št. 203/20) vsebuje naslednjo končno določbo:
»133. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.