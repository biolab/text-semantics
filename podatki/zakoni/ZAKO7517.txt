1. SPLOŠNE DOLOČBE
1. člen
(predmet zakona)
(1) Ta zakon ureja:
1.     
vzpostavitev in upravljanje centralnega kreditnega registra pri Banki
Slovenije;
2.     
vzpostavitev in upravljanje sistema izmenjave informacij.
(2) S tem zakonom se omogoča tudi izvajanje:
1.     
Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L
št. 176 z dne 27. 6. 2013, str. 1), zadnjič spremenjene z Uredbo (EU)
2016/1014 Evropskega parlamenta in Sveta z dne 8. junija 2016 o spremembi
Uredbe (EU) št. 575/2013 glede izjem za trgovce z blagom (UL L št. 171
z dne 29. 6. 2016, str. 153, v nadaljnjem besedilu: Uredba 575/2013/EU),
in
2.     
Uredbe (EU) št. 1024/2013 Evropskega parlamenta in Sveta z dne
15. oktobra 2013 o prenosu posebnih nalog, ki se nanašajo na politike
bonitetnega nadzora kreditnih institucij, na Evropsko centralno banko (UL L
št. 287 z dne 29. 10. 2013, str. 63, v nadaljnjem besedilu: Uredba
1024/2013/EU).
2. člen
(pojmi)
(1) Pojmi, uporabljeni v tem zakonu, imajo naslednji pomen:
1.     
»anonimiziranje« je takšna sprememba oblike zaupnih podatkov, da jih ni
več mogoče povezati s posameznim kreditojemalcem, ali je to mogoče le z
nesorazmerno velikimi napori, stroški ali porabo časa, ter v zvezi z osebnimi
podatki pomeni anonimiziranje, kot ga določa zakon, ki ureja varstvo osebnih
podatkov;
2.     
»banka« je banka ali hranilnica, kot je opredeljena v zakonu, ki ureja
bančništvo;
3.     
»banka države članice« je banka države članice, kot je opredeljena v
zakonu, ki ureja bančništvo;
4.     
»banka tretje države« je banka tretje države, kot je opredeljena v
zakonu, ki ureja bančništvo;
5.     
»blokiranje« ima enak pomen kot v zakonu, ki ureja varstvo osebnih
podatkov;
6.     
»druge izpostavljenosti« so:
- 
naložbe v delnice in druge deleže v kapitalu ali dolžniške vrednostne
papirje in izvedene finančne instrumente, kot so opredeljeni v zakonu, ki ureja
trg vrednostnih papirjev, in ki jih izdajo gospodarske družbe s sedežem v
Republiki Sloveniji, državi članici ali tretji državi, kadar banka ali njena
podrejena družba pridobi takšno naložbo za svoj račun;
- 
druga finančna sredstva, ki vključujejo terjatve v zvezi z opravljanjem
storitev, ki jih opravlja banka ali njena podružnica za poslovne subjekte;
7.     
»donosne in nedonosne izpostavljenosti« so donosne in nedonosne
izpostavljenosti, kot so opredeljene v Izvedbeni uredbi Komisije (EU)
št. 680/2014 z dne 16. aprila 2014 o določitvi izvedbenih tehničnih
standardov v zvezi z nadzorniškim poročanjem institucij v skladu z Uredbo (EU)
št. 575/2013 Evropskega parlamenta in Sveta (UL L št. 191 z dne
28. 6. 2014, str. 1), zadnjič spremenjeni z Izvedbeno uredbo Komisije (EU)
2016/428 z dne 23. marca 2016 o spremembi Izvedbene uredbe (EU)
št. 680/2014 o določitvi izvedbenih tehničnih standardov v zvezi z
nadzorniškim poročanjem institucij glede poročanja o količniku finančnega
vzvoda (UL L št. 83 z dne 31. 3. 2016, str. 1, v nadaljnjem besedilu:
Uredba 680/2014/EU);
8.     
»država članica« je država članica Evropske unije ali država podpisnica
Sporazuma o ustanovitvi Evropskega gospodarskega prostora (UL L št. 1 z
dne 3. 1. 1994, str. 3);
9.     
»faktoring« je dajanje kreditov, ki vključuje odkup terjatev z regresom
ali brez njega;
10.  
»finančni zakup« je dajanje sredstev v zakup, pri katerem se na
zakupnika prenesejo vsa bistvena tveganja in koristi, ki izhajajo iz lastninske
pravice nad sredstvom zakupa, pri čemer je prenos lastninske pravice na
zakupnika mogoč, ne pa nujen;
11.  
»fizična oseba« je posameznik ali posameznica, ki nima statusa zasebnika
ali podjetnika;
12.  
»individualizirani podatki« so podatki, ki jih lahko uporabnik na
podlagi istega povezovalnega znaka poveže s posamezno fizično osebo ali
poslovnim subjektom, na katerega se podatki nanašajo;
13.  
»kreditni posli« so posli, ki jih sklepajo kreditodajalci na podlagi:
- 
kreditne pogodbe;
- 
pogodbe o finančnem zakupu;
- 
pogodbe o faktoringu;
- 
pogodbe o zavarovanju;
14.  
»kreditodajalec« je oseba, ki v okviru svoje dejavnosti opravlja
storitve kreditiranja fizičnih oseb oziroma poslovnih subjektov s sklepanjem
kreditnih poslov, vključno z osebo, ki v okviru svoje dejavnosti pridobiva
terjatve iz kreditnih poslov;
15.  
»kreditojemalec« je fizična oseba ali poslovni subjekt v vlogi dolžnika,
s katerim kreditodajalec sklepa kreditni posel, ali oseba v vlogi poroka za obveznosti
drugega kreditojemalca;
16.  
»opravljanje storitve finančnega zakupa nepremičnin« ima enak pomen kot
v zakonu, ki ureja potrošniško kreditiranje;
17.  
»osebni podatki« so osebni podatki, kot jih opredeljuje zakon, ki ureja
varstvo osebnih podatkov;
18.  
»oznaka LEI« je alfanumerična oznaka, ki se poslovnemu subjektu dodeli v
skladu s standardom ISO 17442:2012 in ki zagotavlja nedvoumno in enotno
identifikacijo tega poslovnega subjekta;
19.  
»plačilna institucija« je plačilna institucija, kot je opredeljena v
zakonu, ki ureja plačilne storitve in sisteme;
20.  
»podjetnik« je podjetnik ali podjetnica, kot je opredeljen v zakonu, ki
ureja gospodarske družbe;
21.  
»poslovni subjekt« je pravna oseba, podjetnik ali zasebnik;
22.  
»prebivališče« je stalno ali začasno prebivališče, kot je opredeljeno v
zakonu, ki ureja prijavo prebivališča;
23.  
»restrukturirane izpostavljenosti« so restrukturirane izpostavljenosti,
kot so opredeljene v Uredbi 680/2014/EU;
24.  
»tretja država« je država, ki ni država članica;
25.  
»upravljavci drugih zbirk podatkov« so državni organi, nosilci javnih
pooblastil ali druge pooblaščene osebe, ki v skladu s predpisi vodijo in
upravljajo uradne evidence in uradne zbirke podatkov, ter upravljavci zbirk
osebnih podatkov, kot so opredeljeni v zakonu, ki ureja varstvo osebnih podatkov;
26.  
»zavarovanje« je dogovor o poroštvu, zastavi ali hipoteki, bančna
garancija, menični akcept ali aval za menične obveznosti, dokumentarni
akreditiv, zavarovalna pogodba ali drug podoben dogovor, s katerim se v korist
kreditodajalca zavaruje izpolnitev dolžnikove obveznosti iz kreditnega posla;
27.  
»zasebnik« je posameznik ali posameznica, ki ni podjetnik in ki kot
poklic opravlja določeno registrirano ali s predpisom določeno dejavnost, kot
je notar, zdravnik, odvetnik, kmet in podobno;
28.  
»zaupni podatki« so:
- 
zaupni podatki o strankah bank, kot so opredeljeni v zakonu, ki ureja
bančništvo, ter
- 
drugi podatki o posameznih kreditojemalcih ali dajalcih zavarovanj, ki
se v skladu z zakonom, ki ureja gospodarske družbe, ali v skladu z drugimi
predpisi varujejo kot poslovna skrivnost.
(2) Banka Slovenije s podzakonskim aktom predpiše podrobnejša
pravila za določanje izpostavljenosti, ki se štejejo za druge izpostavljenosti
iz 6. točke prejšnjega odstavka.
3. člen
(centralni kreditni register)
(1) Centralni kreditni register je centralizirana zbirka
podatkov in informacij o:
1.     
zadolženosti poslovnih subjektov ter kreditnih tveganjih in drugih
izpostavljenostih, ki jih prevzemajo kreditodajalci pri poslovanju s poslovnimi
subjekti, in
2.     
zadolženosti fizičnih oseb iz naslova kreditnih poslov.
(2) Banka Slovenije vzpostavi in upravlja centralni kreditni
register z namenom izvajanja statističnega raziskovanja, ki ga opravlja Banka
Slovenije, na podlagi zakona, ki ureja Banko Slovenije, ter na podlagi
5. člena Protokola (št. 4) o Statutu Evropskega sistema centralnih
bank in Evropske centralne banke (UL C št. 326 z dne 26. 10 2012, str.
230, v nadaljnjem besedilu: Statut ESCB in ECB), zaradi izvajanja njenih nalog,
zlasti na področju:
1.     
vodenja denarne politike;
2.     
zagotavljanja finančne stabilnosti in
3.     
makrobonitetnega nadzora in upravljanja tveganj.
(3) Banka Slovenije podatke, ki se zbirajo v centralnem
kreditnem registru, obdeluje tudi za naslednje namene:
1.     
izvajanja nadzora Banke Slovenije in Evropske centralne banke nad
bankami v skladu z zakonom, ki ureja bančništvo, Uredbo 575/2013/EU in Uredbo
1024/2013/EU, oziroma nadzora nad drugimi subjekti, ki ga izvaja Banka
Slovenije v skladu z drugimi zakoni, in
2.     
upravljanja sistema izmenjave informacij.
(4) Banka Slovenije lahko za namene iz drugega in tretjega
odstavka tega člena podatkovne zbirke centralnega kreditnega registra v delu,
ki se nanaša na poslovne subjekte in ne vključujejo osebnih podatkov, ki niso
javno dostopni, povezuje z drugimi podatkovnimi zbirkami, ki jih v skladu z zakonom
vodi Banka Slovenije, in s podatkovnimi zbirkami, ki jih vzpostavi in upravlja
Evropska centralna banka za namene izvajanja njenih nalog v skladu s Statutom
ESCB in ECB ter drugimi predpisi Evropske unije, zlasti z Uredbo Sveta (EU)
2015/373 z dne 5. marca 2015 o spremembi Uredbe (ES) št. 2533/98 o
zbiranju statističnih informacij s strani Evropske centralne banke (UL L
št. 64 z dne 7. 3. 2015, str. 6).
4. člen
(sistem izmenjave informacij)
(1) Sistem izmenjave informacij je elektronski sistem za
izmenjavo podatkov in informacij o zadolženosti fizičnih oseb in poslovnih
subjektov, ki z upoštevanjem načela sorazmernosti in drugih razpoložljivih
informacij omogoča učinkovito ocenjevanje kreditnega tveganja pred sklepanjem
kreditnih poslov s fizičnimi osebami in poslovnimi subjekti ter pri njihovem
izvrševanju.
(2) Sistem izmenjave informacij iz prejšnjega odstavka
vključuje pravila in postopke za izmenjavo podatkov in informacij o
zadolženosti fizičnih oseb in poslovnih subjektov ter pravila za dostop in vključitev
v sistem izmenjave informacij.
(3) Sistem izmenjave informacij vzpostavi in upravlja Banka
Slovenije za namene:
1.     
učinkovitega ocenjevanja in obvladovanja kreditnega tveganja pri
kreditodajalcih v zvezi s sklepanjem in izvajanjem kreditnega posla s fizično
osebo ali poslovnim subjektom in
2.     
vzpodbujanja politik in ukrepov za odgovorno kreditiranje ter za vzdržno
zadolževanje in preprečevanje prezadolženosti fizičnih oseb in poslovnih
subjektov.
(4) Banka Slovenije vzpostavi sistem izmenjave informacij
ločeno za fizične osebe in poslovne subjekte.
2. CENTRALNI KREDITNI REGISTER
5. člen
(upravljanje centralnega kreditnega registra)
Upravljanje centralnega kreditnega registra po tem zakonu
obsega:
1.     
standardizirano zbiranje podatkov in informacij o kreditnih poslih in
drugih izpostavljenostih;
2.     
obdelovanje, shranjevanje, analiziranje in izkazovanje podatkov iz
prejšnje točke za namene statističnega raziskovanja ter izvajanja drugih nalog
in ciljev Banke Slovenije v skladu s tem in drugimi zakoni in
3.     
zagotavljanje nabora določenih podatkov o zadolženosti fizičnih oseb in
poslovnih subjektov v sistem izmenjave informacij, pod pogoji in v obsegu, ki
ga določa ta zakon.
6. člen
(zbiranje podatkov in informacij za centralni kreditni
register)
(1) Banka Slovenije za centralni kreditni register zbira
podatke in informacije o:
1.     
zadolženosti poslovnih subjektov ter upravljanju kreditnih tveganj
kreditodajalcev v zvezi s poslovnimi subjekti in
2.     
zadolženosti fizičnih oseb.
(2) Banka Slovenije zbira podatke iz 1. točke prejšnjega
odstavka na podlagi standardiziranega poročanja od naslednjih subjektov (v
nadaljnjem besedilu: poročevalska enota):
1.     
bank;
2.     
bank držav članic ali tretjih držav, ki prek svojih podružnic, ki so
ustanovljene v Republiki Sloveniji, sklepajo kreditne posle na območju
Republike Slovenije;
3.     
kreditodajalcev s sedežem v Republiki Sloveniji;
4.     
kreditodajalcev s sedežem v drugi državi članici ali tretji državi, ki
so ustanovili podružnico v Republiki Sloveniji in kot kreditodajalci na območju
Republike Slovenije sklepajo kreditne posle;
5.     
drugih oseb, ki se lahko vključijo v sistem izmenjave informacij kot
člani sistema izmenjave informacij.
(3) Banka Slovenije zbira osebne podatke v zvezi z
zadolženostjo fizičnih oseb iz 2. točke prvega odstavka tega člena izključno od
tistih poročevalskih enot, ki so hkrati tudi člani sistema izmenjave
informacij.
(4) Banka Slovenije v skladu z 10. členom tega zakona
pridobiva posamezne podatke in informacije za centralni kreditni register tudi
iz drugih uradnih evidenc in zbirk podatkov, ki so vzpostavljene pri
upravljavcih zbirk podatkov.
(5) Poročevalske enote Banki Slovenije brezplačno posredujejo
podatke in informacije iz prvega odstavka tega člena.
(6) Za centralni kreditni register se poročajo podatki o
kreditnih poslih in drugih izpostavljenostih po stanju na prvi referenčni datum
za poročanje, ne glede na datum njihovega nastanka, razen če je obveznost
oziroma izpostavljenost iz tega posla prenehala pred tem datumom.
(7) Poročevalske enote pri vodenju in vzdrževanju lastnih zbirk
podatkov uporabljajo veljavne standarde in Banki Slovenije v rokih, določenih v
podzakonskem predpisu iz drugega odstavka 8. člena tega zakona, sporočajo
popolne in pravilne podatke za centralni kreditni register. Če sporočeni
podatki niso pravilni oziroma popolni, jih poročevalske enote popravijo in
dopolnijo v skladu s postopkovnimi navodili Banke Slovenije.
(8) Ta zakon ne posega v pristojnosti Banke Slovenije za
zbiranje in obdelavo podatkov za namene izvajanja nadzora v skladu z zakonom,
ki ureja bančništvo, ali drugimi zakoni, ki določajo pristojnosti Banke
Slovenije za zbiranje in obdelavo podatkov za namene izvajanja njenih nalog v
skladu s predpisi.
7. člen
(obseg zbiranja in obdelava osebnih podatkov o fizičnih
osebah)
(1) V centralnem kreditnem registru se zbirajo naslednji
podatki o kreditojemalcih, ki so fizične osebe:
1.     
osebno ime;
2.     
datum in kraj rojstva;
3.     
naslov prebivališča;
4.     
davčna številka, če je kreditojemalec vpisan v davčni register v skladu
z zakonom, ki ureja finančno upravo, oziroma za tujo fizično osebo, ki ni
vpisana v davčni register v skladu z zakonom, ki ureja finančno upravo, druga
podobna identifikacijska oznaka, ki jo tej fizični osebi dodeli organ druge
države, v kateri ima fizična oseba svoje prebivališče;
5.     
podatki o osebnem stečaju fizične osebe, in sicer o:
- 
začetku in končanju postopka osebnega stečaja;
- 
začetku postopka za odpust obveznosti in
- 
izdaji ter pravnomočnosti sklepa o odpustu obveznosti.
(2) V centralnem kreditnem registru se obdelujejo naslednji
podatki o kreditnih poslih, ki jih sklepajo kreditodajalci s fizičnimi osebami
kot kreditojemalci:
1.     
pri kreditih, poslih finančnega zakupa, začasne prodaje oziroma odkupa,
pri obročnih nakupih oziroma nakupih z odloženim plačilom:
- 
datum sklenitve pogodbe;
- 
znesek odobrenega kredita;
- 
znesek neodplačanega dela obveznosti;
- 
znesek in vrsta posamezne anuitete oziroma obroka;
- 
odplačilna doba in
- 
podatek o zavarovanju (zavarovalnica, poroštvo, zastava oziroma
hipoteka, ostala zavarovanja, brez zavarovanja);
2.     
pri poslih, odobrenih v zvezi s prekoračitvijo na plačilnem računu:
- 
datum odprtja plačilnega računa;
- 
podatek, ali je odobreno posojilo za redno ali izredno prekoračitev
stanja na tem računu, znesek odobrenega posojila ter obdobje, za katerega je
posojilo odobreno, in
- 
podatek o zavarovanju (zavarovalnica, poroštvo, zastava oziroma
hipoteka, ostala zavarovanja, brez zavarovanja);
3.     
pri poslih, odobrenih v zvezi s plačilnimi instrumenti z odloženim
plačilom obveznosti:
- 
datum izdaje plačilnega instrumenta;
- 
znesek odobrene mesečne porabe in
- 
podatek o zavarovanju (zavarovalnica, poroštvo, zastava oziroma
hipoteka, ostala zavarovanja, brez zavarovanja);
4.     
če kreditojemalec zamudi z izpolnitvijo obveznosti na podlagi
posameznega kreditnega posla iz 1. do 3. točke tega odstavka v znesku, ki
presega 25 eurov, in je obdobje zamude daljše od 90 dni:
- 
datum nastanka zamude;
- 
znesek obveznosti, s plačilom katerih je kreditojemalec v zamudi;
- 
podatek, ali je bil zaradi prisilne izterjave obveznosti zoper
kreditojemalca začet postopek sodne izvršbe;
- 
podatek, ali je bil zaradi zamude kreditojemalca pri izpolnitvi
obveznosti iz kreditnega posla v skladu s pogodbo kreditojemalcu onemogočena
ali omejena uporaba plačilnega računa ali plačilnega instrumenta, ter podatek o
ponovni sprostitvi uporabe računa ali plačilnega instrumenta in
- 
podatek, da je bil sklenjen dogovor o odlogu plačila obveznosti, in
obdobje odloga;
5.     
spremembe podatkov iz 1. do 4. točke tega odstavka zaradi poslovnih
dejanj ali drugih dogodkov, ki nastanejo med trajanjem poslovnega razmerja na
podlagi teh poslov, ki ne pomenijo položaja iz prejšnje točke, in sicer:
- 
podatek, ali je kreditodajalec predčasno odstopil od pogodbe, vključno z
datumom zaključka posla in podatkom, ali je kreditodajalec zaradi predčasnega
odstopa pristopil k izterjavi neodplačanega dela obveznosti;
- 
znesek neodplačanega dela obveznosti, ki je predmet izterjave;
- 
datum plačila obveznosti in podatek o predčasnem plačilu;
- 
sprememba odplačilnega obdobja in
- 
sprememba zneska ali vrste posamezne anuitete oziroma obroka;
6.     
podatki o davčnih, upravnih in sodnih izvršbah pri banki:
- 
datum prejema izvršljivega sklepa o izvršbi ter o dejanjih med postopkom
izvršbe: odlog plačila obveznosti, v zvezi s katero se opravlja izvršba,
prekinitev izvršilnega postopka ter prenehanje odloga oziroma nadaljevanje
izvršilnega postopka;
- 
znesek neodplačanega dela obveznosti, v zvezi s katero se opravlja
izvršba, in
- 
datum zaključka postopka izvršbe z opredelitvijo statusa terjatve ob
zaključku: popolno poplačilo obveznosti, ustavitev izvršbe (umik), vrnitev
sklepa izdajatelju.
(3) V centralnem kreditnem registru se obdelujejo naslednji
podatki o prevzetih poroštvih fizičnih oseb za obveznosti kreditojemalca, ki je
fizična oseba ali poslovni subjekt:
1.     
o poroku:
- 
z navedbo podatkov iz prvega odstavka tega člena;
2.     
o poroštvu:
- 
datum prevzema poroštva in
- 
glede obveznosti kreditojemalca, za katerega je oseba dala poroštvo, z
navedbo podatkov iz 1. in 4. točke prejšnjega odstavka;
3.     
o spremembi podatkov iz 1. in 2. točke tega odstavka zaradi poslovnih
dejanj ali drugih dogodkov, ki nastanejo med trajanjem poroštva, in sicer:
- 
datum plačila obveznosti, za katero je dano poroštvo s strani
kreditojemalca ali poroka;
- 
podatke o predčasnem plačilu obveznosti, za katero je dano poroštvo;
- 
sprememba odplačilnega obdobja za izpolnitev obveznosti kreditojemalca
in
- 
sprememba zneska ali vrste posamezne anuitete oziroma obroka v zvezi z
obveznostjo, za katero je dano poroštvo.
(4) Osebni podatki se v centralnem kreditnem registru
obdelujejo v skladu s tem zakonom in zakonom, ki ureja varstvo osebnih
podatkov.
(5) Banka Slovenije hrani osebne podatke, ki se obdelujejo v
centralnem kreditnem registru, največ pet let po tem, ko se ti podatki
izbrišejo iz sistema izmenjave informacij. Po poteku tega obdobja Banka
Slovenije v centralnem kreditnem registru izbriše podatke iz 1. do 3. točke
prvega odstavka tega člena, druge osebne podatke pa blokira tako, da se
pooblaščenim osebam Banke Slovenije omogoči uporaba osebnih podatkov izključno
za namene iz drugega odstavka 3. člena tega zakona. Banka Slovenije hrani blokirane
osebne podatke, dokler je to potrebno za namene iz 3. člena tega zakona.
8. člen
(zbiranje in obdelava podatkov o poslovnih subjektih)
(1) V centralnem kreditnem registru se glede kreditojemalca,
ki je poslovni subjekt, zbirajo podatki najmanj v obsegu iz prvega odstavka
17. člena tega zakona. V zvezi z zadolženostjo poslovnih subjektov iz
naslova kreditnih poslov se zbirajo podatki najmanj v obsegu iz drugega in
tretjega odstavka 17. člena tega zakona.
(2) Banka Slovenije z upoštevanjem obsega dejavnosti in vrste
poslov, s podzakonskim aktom podrobneje opredeli:
1.     
vsebino podatkov in informacij iz prejšnjega odstavka;
2.     
način zbiranja podatkov in informacij za centralni kreditni register.
(3) Zahteve, ki jih določi Banka Slovenije s podzakonskim
aktom iz prejšnjega odstavka, se uporabljajo za poročevalske enote po poteku
najmanj šestih mesecev od uveljavitve tega podzakonskega akta.
9. člen
(dodatne zahteve poročanja)
(1) Poročevalske enote sporočajo podatke in informacije za
centralni kreditni register, kadar nastopajo kot kreditodajalec v razmerju do
poslovnega subjekta ali fizične osebe, vključno s primeri, ko na podlagi
prenosa pogodbe ali terjatev iz določenega posla pridobijo položaj
kreditodajalca.
(2) Banka Slovenije lahko od banke zahteva poročanje podatkov
in informacij iz 1. točke prvega odstavka 6. člena tega zakona za
centralni kreditni register tudi v zvezi s kreditnimi posli in drugimi
izpostavljenostmi do poslovnih subjektov, ki jih sklepa ali pridobi:
1.     
banka prek svojih podružnic v drugih državah članicah ali tretjih
državah;
2.     
družba, ki jo banka vključi v bonitetno konsolidacijo v skladu z 2.
poglavjem II. naslova I. dela Uredbe 575/2013/EU.
10. člen
(pridobivanje podatkov in informacij od upravljavcev drugih
zbirk podatkov)
(1) Center za informatiko na Vrhovnem sodišču Republike
Slovenije Banki Slovenije za centralni kreditni register posreduje podatke v
zvezi z insolvenčnimi postopki poslovnih subjektov ter podatke iz 5. točke
prvega odstavka 7. člena tega zakona v zvezi z osebnimi stečaji fizičnih
oseb.
(2) Agencija za javnopravne evidence in storitve Banki
Slovenije za centralni kreditni register posreduje podatke o poslovnih
subjektih iz Poslovnega registra Slovenije.
(3) Za namene pridobivanja podatkov na podlagi tega člena se
zbirka centralnega kreditnega registra povezuje z zbirkami podatkov pri
Vrhovnem sodišču Republike Slovenije in Agenciji za javnopravne evidence in
storitve, pri čemer se povezovanje osebnih podatkov zagotavlja z uporabo davčne
številke fizične osebe oziroma druge podobne identifikacijske oznake tuje
fizične osebe.
(4) Upravljavci zbirk podatkov iz tega člena Banki Slovenije
na njeno zahtevo podatke in informacije posredujejo brezplačno.
11. člen
(varovanje zaupnih podatkov v centralnem kreditnem registru)
(1) Podatki in informacije o posameznem poslovnem subjektu,
ki se obdelujejo v centralnem kreditnem registru, so poslovna skrivnost
kreditodajalca in poročevalske enote, ki je podatke in informacije posredovala
v centralni kreditni register, in se v skladu s tem zakonom štejejo kot zaupni
podatki. Ne glede na prejšnji stavek se ne štejejo kot poslovna skrivnost
kreditodajalca in poročevalske enote tisti podatki in informacije o poslovnem
subjektu, ki se vključujejo v sistem izmenjave informacij.
(2) Banka Slovenije varuje zaupne podatke, ki se zbirajo in
obdelujejo v centralnem kreditnem registru, in jih ne sme razkriti drugi osebi
ali državnemu organu v obliki in na način, ki omogoča identifikacijo
poročevalske enote, kreditodajalca, fizične osebe ali poslovnega subjekta, na
katero se podatki nanašajo, razen v primerih in pod pogoji, ki jih določa ta
zakon.
(3) Prepoved iz prejšnjega odstavka ne velja:
1.     
če subjekt iz prejšnjega odstavka, na katerega se nanašajo
individualizirani podatki v centralnem kreditnem registru, izrecno pisno
pristane, da se sporočijo posamezni zaupni podatki, in
2.     
če zakon izrecno določa, da lahko državni organi v zvezi s postopki, ki
jih vodijo v skladu z zakonom, ter druge osebe, ki jih zakon izrecno pooblašča,
pridobijo določene zaupne podatke ali osebne podatke iz centralnega kreditnega
registra, če teh podatkov ni mogoče pridobiti iz drugih uradnih zbirk podatkov.
(4) Zaposleni pri Banki Slovenije ter drugi strokovnjaki, ki
delajo ali so delali po pooblastilu Banke Slovenije, varujejo zaupne podatke,
ki so jih pridobili iz centralnega kreditnega registra pri opravljanju nalog za
Banko Slovenije. Dolžnost varovanja zaupnih podatkov velja tudi po prenehanju
delovnega razmerja pri Banki Slovenije oziroma po prenehanju opravljanja
določenih poslov za Banko Slovenije.
(5) Varovanje zaupnih podatkov v centralnem kreditnem
registru med drugim obsega ukrepe tehnične in organizacijske narave ter druge
logično-tehnične postopke, s katerimi se varujejo prostori in tehnična oprema
ter zagotavlja varnost obdelave in prenosa podatkov ter onemogoča dostop
nepooblaščenim osebam do tehnične opreme, na kateri se obdelujejo podatki.
12. člen
(uporaba in posredovanje podatkov iz centralnega kreditnega
registra)
(1) Banka Slovenije uporablja podatke iz centralnega kreditnega
registra za izvajanje svojih nalog in pristojnosti v skladu z zakonom, ki ureja
Banko Slovenije, Statutom ESCB in ECB, zakonom, ki ureja bančništvo, ter
drugimi predpisi, ki urejajo naloge in pristojnosti Banke Slovenije in Evropske
centralne banke. Banka Slovenije uporabi podatke iz centralnega kreditnega
registra tudi za vzpostavitev in upravljanje sistema izmenjave informacij v
obsegu in pod pogoji, ki jih določa ta zakon.
(2) Banka Slovenije za namene iz prejšnjega odstavka
pregleduje in obdeluje osebne podatke iz 7. člena tega zakona, vključno z
elektronsko obdelavo, in sicer tako, da lahko do osebnih podatkov dostopajo le
osebe, ki so pri Banki Slovenije pooblaščene za dostopanje do osebnih podatkov
v centralnem kreditnem registru zaradi izvajanja nalog Banke Slovenije iz
3. člena tega zakona. Banka Slovenije varuje osebne podatke v skladu z
zakonom, ki ureja varstvo osebnih podatkov, ter zagotovi sledljivost glede
dostopa do osebnih podatkov in uporabe osebnih podatkov tako, da sta mogoča identifikacija
pooblaščene osebe, ki je dostopala oziroma uporabljala podatke iz sistema
izmenjave informacij, in preverjanje namena, zaradi katerih je ta oseba
dostopala do podatkov oziroma uporabljala določene podatke.
(3) Banka Slovenije posreduje podatke in informacije iz
centralnega kreditnega registra posameznemu prejemniku, kadar takšno razkritje
določa zakon, in v obsegu, ki ga prejemnik potrebuje za izvajanje svojih nalog
ali pristojnosti v skladu z veljavnimi predpisi, ki urejajo njegovo delovanje
in pristojnosti.
(4) Prejemnik iz prejšnjega odstavka, ki pridobi podatke iz
centralnega kreditnega registra, sme te podatke uporabiti samo za izvajanje
svojih pristojnosti in nalog v skladu z zakonom in jih po izčrpanem namenu
uporabe izbriše ali drugače trajno uniči.
(5) Banka Slovenije lahko za namene obveščanja javnosti v
zvezi z izvajanjem njenih nalog na podlagi zakona objavlja podatke iz
centralnega kreditnega registra v agregatni obliki na način, da ni mogoče
identificirati kreditodajalca, poročevalske enote, fizične osebe ali poslovnega
subjekta, na katero se podatki nanašajo. Izjemoma lahko Banka Slovenije objavi
podatke o posameznem kreditodajalcu, poročevalski enoti ali poslovnem subjektu,
če:
1.     
poročevalska enota, kreditodajalec ali poslovni subjekt, na katerega se
podatki nanašajo, pisno privoli v takšen način objave podatkov ali
2.     
so podatki, ki so predmet objave, zbrani iz javnih zbirk podatkov.
(6) Banka Slovenije je odgovorna za formalno pravilnost
podatkov, ki jih objavi v skladu s prejšnjim odstavkom, posamezna poročevalska
enota pa je odgovorna za vsebinsko pravilnost podatkov in informacij, ki jih je
sporočila za centralni kreditni register.
13. člen
(register tujih poslovnih subjektov)
(1) Banka Slovenije vzpostavi in vodi register poslovnih
subjektov, ki niso vpisani v Poslovni register Slovenije v skladu z zakonom, ki
ureja Poslovni register Slovenije (v nadaljnjem besedilu: tuji poslovni
subjekti) za namene njihove enolične identifikacije v centralnem kreditnem
registru.
(2) Banka Slovenije vzpostavi register tujih poslovnih
subjektov na način, da:
1.     
omogoča poročevalskim enotam vnos razpoložljivih identifikacijskih
podatkov o tujem poslovnem subjektu;
2.     
generira enolično identifikacijsko oznako, ki jo Banka Slovenije tujemu
poslovnemu subjektu dodeli ob prvem vnosu identifikacijskih podatkov v register
tujih poslovnih subjektov.
(3) V registru tujih poslovnih subjektov se zbirajo in vodijo
naslednji identifikacijski podatki o tujem poslovnem subjektu:
1.     
naziv pravne osebe ter ime in priimek zasebnika oziroma podjetnika;
2.     
država sedeža oziroma prebivališča ter naslov;
3.     
oznaka LEI;
4.     
oznaka SWIFT/BIC;
5.     
davčna številka in oznaka o tem, ali je poslovni subjekt zavezanec za
davek na dodano vrednost (tuja identifikacijska številka za davek na dodano
vrednost);
6.     
drug nacionalni identifikator, ki ga poslovnemu subjektu dodeli organ v
državi sedeža (matična številka poslovnega registra v državi sedeža oziroma
prebivališča ali oznaka drugega uradnega registra v državi sedeža oziroma
prebivališča);
7.     
sektor ter panoga, v katero se uvršča poslovni subjekt glede na
dejavnost, in
8.     
enolična identifikacijska oznaka iz 2. točke prejšnjega odstavka.
(4) Podatki iz prejšnjega odstavka, ki so hkrati podatki
fizične osebe in zasebnika ali podjetnika, z vpisom tujega podjetnika ali
zasebnika v register tujih poslovnih subjektov postanejo dostopni za namene
izmenjave teh podatkov med poročevalskimi enotami.
(5) Identifikacijske podatke o tujem poslovnem subjektu v
register vnašajo poročevalske enote na podlagi podatkov, ki jih kreditodajalci
pridobijo pri sklepanju kreditnega posla s tujim poslovnim subjektom.
Poročevalska enota predloži Banki Slovenije zahtevo za dodelitev enolične
identifikacijske oznake za tuj poslovni subjekt, če tej osebi še ni bila
dodeljena enolična identifikacijska oznaka v registru tujih poslovnih
subjektov, in vnese v register tujih poslovnih subjektov razpoložljive
identifikacijske podatke o tujem poslovnem subjektu.
(6) Enolična identifikacijska oznaka v registru tujih
poslovnih subjektov, ki jo tujemu poslovnemu subjektu dodeli Banka Slovenije,
ter identifikacijski podatki, ki se vodijo v registru tujih poslovnih
subjektov, so dostopni poročevalskim enotam za namene poročanja Banki Slovenije
za centralni kreditni register.
(7) Poročevalska enota, ki je vnesla identifikacijske podatke
o tujem poslovnem subjektu v register tujih poslovnih subjektov pri Banki
Slovenije, ob sklepanju pogodbe tuj poslovni subjekt na to opozori ter mu
sporoči, da so ti podatki dostopni poročevalskim enotam. Poročevalska enota
v 30 dneh po vnosu identifikacijskih podatkov v register tujih
poslovnih subjektov tujemu poslovnemu subjektu sporoči enolično
identifikacijsko oznako, ki mu je bila dodeljena v tem registru.
(8) Vsaka poročevalska enota lahko na podlagi podatkov, ki
jih pridobi pri sklepanju kreditnega posla s tujim poslovnim subjektom, vnese v
register tujih poslovnih subjektov spremembe posameznih identifikacijskih
podatkov tujega poslovnega subjekta. Enolična identifikacijska oznaka se pri
spremembi posameznih identifikacijskih podatkov tujega poslovnega subjekta ne
spremeni. V primeru spremembe posameznih identifikacijskih podatkov tujega
poslovnega subjekta se v registru tujih poslovnih subjektov omogoči tudi prikaz
spremenjenih identifikacijskih podatkov.
3. SISTEM IZMENJAVE INFORMACIJ
3.1. Vzpostavitev in upravljanje sistema izmenjave
informacij
14. člen
(vzpostavitev in upravljanje sistema izmenjave informacij)
(1) Banka Slovenije vzpostavi in upravlja sistem izmenjave
informacij kot del centralnega kreditnega registra tako, da članom sistema izmenjave
informacij omogoča:
1.     
dostop do individualiziranih podatkov o zadolženosti posameznih fizičnih
oseb in poslovnih subjektov, ter
2.     
izbris napačnega podatka iz sistema izmenjave informacij po postopku iz
24. člena tega zakona.
(2) Upravljanje sistema izmenjave informacij po tem zakonu
obsega:
1.     
vključevanje podatkov in informacij o zadolženosti poslovnih subjektov
in fizičnih oseb iz centralnega kreditnega registra v sistem izmenjave
informacij ter
2.     
centralizirano obdelavo vključenih podatkov in informacij, ki obsega
izkazovanje podatkov na zaslon in izpis teh podatkov na papir.
15. člen
(člani sistema izmenjave informacij)
(1) Člani sistema izmenjave informacij (v nadaljnjem
besedilu: člani sistema) so tiste poročevalske enote, ki se obvezno vključijo v
sistem izmenjave informacij, in kreditodajalci iz tretjega odstavka tega člena,
če se tako odločijo. Člani sistema se vključijo v sistem izmenjave informacij
le v delu glede zadolženosti poslovnih subjektov, če sklepajo kreditne posle s
poslovnimi subjekti, ali le v delu glede zadolženosti fizičnih oseb, če pri
opravljanju svoje dejavnosti sklepajo kreditne posle s fizičnimi osebami.
(2) Poročevalske enote, ki se obvezno vključijo v sistem
izmenjave informacij v delu glede zadolženosti fizičnih oseb ali poslovnih
subjektov, s katerimi sklepajo kreditne posle, so:
1.     
banka;
2.     
banka države članice ali tretje države, ki je ustanovila podružnico v
Republiki Sloveniji v skladu z zakonom, ki ureja bančništvo, ter prek
podružnice sklepa kreditne posle na območju Republike Slovenije;
3.     
kreditodajalec s sedežem v Republiki Sloveniji, katerega prevladujoča
dejavnost glede na ustvarjene prihodke preteklega poslovnega leta je
opravljanje storitev kreditiranja, finančnega zakupa ali faktoringa;
4.     
kreditodajalec s sedežem v drugi državi članici ali tretji državi, ki je
ustanovil podružnico v Republiki Sloveniji, katere prevladujoča dejavnost glede
na ustvarjene prihodke preteklega poslovnega leta je opravljanje storitev
kreditiranja, finančnega zakupa ali faktoringa;
5.     
kreditodajalec s sedežem v Republiki Sloveniji, ki je v skladu z
zakonom, ki ureja potrošniško kreditiranje, pridobil dovoljenje za opravljanje
storitev finančnega zakupa nepremičnin;
6.     
kreditodajalec s sedežem v drugi državi članici ali tretji državi, ki je
ustanovil podružnico v Republiki Sloveniji in preko podružnice opravlja
storitev finančnega zakupa nepremičnin na območju Republike Slovenije;
7.     
ponudnik plačilnih storitev s sedežem v Republiki Sloveniji, ki je v
skladu z zakonom, ki ureja plačilne storitve in sisteme, pridobil dovoljenje za
opravljanje plačilnih storitev v Republiki Sloveniji ter sklepa kreditne posle
v zvezi z opravljanjem plačilnih storitev na območju Republike Slovenije;
8.     
ponudnik plačilnih storitev s sedežem v drugi državi članici ali tretji
državi, ki je v skladu z zakonom, ki ureja plačilne storitve in sisteme,
ustanovil podružnico v Republiki Sloveniji ter prek podružnice sklepa kreditne
posle v zvezi z opravljanjem plačilnih storitev na območju Republike Slovenije;
9.     
Družba za upravljanje terjatev bank, ustanovljena v skladu z zakonom, ki
ureja ukrepe za krepitev stabilnosti bank;
10.  
Stanovanjski sklad Republike Slovenije, ustanovljen v skladu z zakonom,
ki ureja stanovanjska razmerja, kadar pri izvajanju svojih nalog v skladu z
zakonom sklepa kreditne posle s fizičnimi osebami ali poslovnimi subjekti za
pridobivanje neprofitnih najemnih stanovanj ali lastnih stanovanj in
stanovanjskih stavb z nakupom, gradnjo, vzdrževanjem in rekonstrukcijo
stanovanj in stanovanjskih stavb;
11.  
Eko sklad, Slovenski okoljski javni sklad, ustanovljen v skladu z
zakonom, ki ureja varstvo okolja, kadar pri izvajanju svojih nalog v skladu z
zakonom sklepa kreditne posle s fizičnimi osebami ali poslovnimi subjekti z
uporabo instrumentov sklada, ki jih določa zakon ali ustanovni akt;
12.  
upravljavec sredstev sistema enotnega zakladniškega računa države, kadar
pri izvajanju svojih nalog sklepa kreditne posle s poslovnimi subjekti.
(3) V sistem izmenjave informacij se lahko v delu glede
zadolženosti fizičnih oseb ali poslovnih subjektov pod enakimi pogoji kot
obvezni člani vključijo naslednje osebe:
1.     
osebe, ki niso osebe iz prejšnjega odstavka, in v Republiki Sloveniji
opravljajo storitve potrošniškega kreditiranja v skladu z zakonom, ki ureja
potrošniško kreditiranje;
2.     
osebe, ki niso osebe iz prejšnjega odstavka, in imajo sedež ali
prebivališče v drugi državi članici Evropske unije in opravljajo storitve
potrošniškega kreditiranja ali storitve finančnega zakupa nepremičnin;
3.     
pravne osebe, ki niso osebe iz prejšnjega odstavka, in imajo sedež v
Republiki Sloveniji ter v okviru svoje glavne dejavnosti opravljajo storitev
kreditiranja s sklepanjem kreditnih pogodb.
16. člen
(podatki o zadolženosti fizičnih oseb)
(1) V zvezi z zadolženostjo kreditojemalcev, ki so fizične
osebe, se v sistem izmenjave informacij vključujejo vsi podatki iz
7. člena tega zakona.
(2) Za namen pravilnosti poročanja v zvezi z zadolženostjo
fizičnih oseb lahko član sistema od ministrstva, pristojnega za upravljanje
Centralnega registra prebivalstva, brezplačno pridobi tiste osebne podatke, ki
se zbirajo v centralnem kreditnem registru.
17. člen
(podatki o zadolženosti poslovnih subjektov)
(1) V sistem izmenjave informacij se vključujejo naslednji
podatki o kreditojemalcu, ki je poslovni subjekt:
1.     
firma in poslovni naslov pravne osebe ali firma oziroma ime in poslovni
naslov podjetnika ali zasebnika;
2.     
davčna številka in oznaka o tem, ali je poslovni subjekt zavezanec za
davek na dodano vrednost, kadar je vpisan v davčni register v skladu z zakonom,
ki ureja finančno upravo;
3.     
matična številka, če je poslovni subjekt vpisan v Poslovni register
Slovenije v skladu z zakonom, ki ureja Poslovni register Slovenije, ali
enolična identifikacijska oznaka tujega poslovnega subjekta iz registra tujih
poslovnih subjektov;
4.     
podatki o stečaju ali prisilni poravnavi ali drugem postopku zaradi
insolventnosti, ki se vodi zoper poslovni subjekt v skladu z zakonom, ki ureja
finančno poslovanje, postopke zaradi insolventnosti in prisilno prenehanje;
5.     
drugi podatki o poslovnem subjektu, ki se vodijo v Poslovnem registru
Slovenije, registru tujih poslovnih subjektov ali v drugih uradnih evidencah in
registrih v Republiki Sloveniji.
(2) V sistem izmenjave informacij se v zvezi z zadolženostjo
poslovnih subjektov iz naslova kreditnih poslov s poslovnimi subjekti
vključujejo podatki o:
1.     
vrsti posla;
2.     
datumu sklenitve posla oziroma izdaje finančnega instrumenta ter datumu
zapadlosti obveznosti;
3.     
zneskih neodplačanih obveznosti iz kreditnega posla ali druge
izpostavljenosti;
4.     
zavarovanjih, ki so dana za izpolnitev obveznosti iz kreditnega posla;
5.     
znesku nečrpanega dela odobrenega kredita;
6.     
zamudi pri izpolnitvi obveznosti kreditojemalca.
(3) Banka Slovenije lahko določi, da se za namen upravljanja
s kreditnim tveganjem in izpolnjevanja bonitetnih zahtev za banke v skladu z
Uredbo 575/2013/EU poleg podatkov in informacij iz prvega in drugega odstavka
tega člena med bankami izmenjujejo tudi naslednji podatki in informacije o
kreditnih poslih do poslovnih subjektov o:
1.     
izpostavljenosti do poslovnih subjektov po vrstah finančnih
instrumentov, vključno z drugimi izpostavljenostmi;
2.     
restrukturiranih izpostavljenostih;
3.     
donosnosti ali nedonosnosti izpostavljenosti in
4.     
razvrščanju izpostavljenosti, v skladu s predpisi o ocenjevanju izgub iz
kreditnega tveganja.
(4) Banka Slovenije lahko določi, da se za namen upravljanja
s kreditnim tveganjem in izpolnjevanja bonitetnih zahtev za banke v skladu z
Uredbo 575/2013/EU poleg podatkov o kreditnih poslih med bankami izmenjujejo
tudi podatki iz prvega do tretjega odstavka tega člena, ki se nanašajo na druge
izpostavljenosti.
(5) Banka Slovenije s podzakonskim aktom podrobneje določi
vsebino podatkov in informacij iz prvega do četrtega odstavka tega člena, ki se
izmenjujejo v sistemu izmenjave informacij v zvezi s poslovnimi subjekti.
Podatki iz prvega, drugega in tretjega odstavka tega člena ne vključujejo
osebnih podatkov.
18. člen
(hramba podatkov v sistemu izmenjave)
(1) Podatki o posameznem kreditnem poslu se v sistemu izmenjave
informacij hranijo in so dostopni za izmenjavo štiri leta po prenehanju
obveznosti, ki izhaja iz kreditnega posla. Podatki o posameznih poslih
zavarovanja, ki so sklenjeni v zvezi z obveznostjo kreditojemalca, se v sistemu
izmenjave informacij hranijo štiri leta po prenehanju obveznosti dajalca
zavarovanja.
(2) Podatki iz 5. točke prvega odstavka in 6. točke drugega
odstavka 7. člena tega zakona se hranijo in so dostopni v sistemu
izmenjave informacij do poteka štirih let po končanju postopka zaradi osebnega
stečaja oziroma postopka davčne, upravne ali sodne izvršbe.
(3) Po poteku rokov iz prvega in drugega odstavka tega člena
se podatki o kreditnih poslih zbrišejo tako, da v sistemu izmenjave informacij
niso več dostopni.
3.2. Dostop in obdelava podatkov iz sistema izmenjave
informacij
19. člen
(dostop do podatkov)
(1) Do podatkov v sistemu izmenjave informacij lahko
dostopajo člani sistema, ki izpolnjujejo tehnične pogoje in varnostne zahteve
za dostop do sistema izmenjave informacij, ki jih določi Banka Slovenije.
(2) Člani sistema lahko za namene ocenjevanja kreditnega
tveganja fizične osebe ali poslovnega subjekta, ki je izrazil interes za
sklenitev kreditnega posla ali s katerim so sklenili kreditni posel, dostopajo
do vseh podatkov, ki se o tej fizični osebi ali poslovnem subjektu obdelujejo v
sistemu izmenjave informacij.
(3) Ne glede na prvi odstavek tega člena lahko
kreditodajalci, ki niso člani sistema izmenjave informacij, če izpolnjujejo
tehnične pogoje in varnostne zahteve za dostop do sistema izmenjave informacij,
ki jih določi Banka Slovenije (v nadaljnjem besedilu: vključeni dajalci
kreditov), dostopajo izključno do naslednjih podatkov o zadolženosti posamezne
fizične osebe, ki je izrazila interes za sklenitev kreditnega posla, o:
1.     
znesku neodplačanega dela obveznosti iz kreditnega posla;
2.     
znesku obveznosti, s plačilom katerih je potrošnik v zamudi;
3.     
znesku neodplačanega dela obveznosti, v zvezi s katero se opravlja sodna
ali davčna izvršba pri banki, in
4.     
znesku neodplačanega dela obveznosti, za katero je banka začela postopek
izterjave, vključno s podatki o omejitvi uporabe ali o onemogočeni uporabi
plačilnega računa zaradi izterjave in o ponovni odpravi omejitev.
(4) Do podatkov v sistemu izmenjave informacij lahko pri
članih sistema in vključenih dajalcih kreditov dostopajo le osebe, ki so
pooblaščene za dostop do zaupnih podatkov zaradi izvajanja nalog pri
ocenjevanju kreditnih tveganj člana sistema oziroma vključenega dajalca
kreditov v zvezi s sklepanjem ali izvajanjem kreditnih poslov.
(5) Član sistema in vključeni dajalec kreditov varuje osebne
podatke v skladu z zakonom, ki ureja varstvo osebnih podatkov, ter med drugim
zagotovi sledljivost glede dostopa do podatkov in izpisovanja podatkov iz
sistema izmenjave informacij tako, da sta mogoča identifikacija pooblaščene
osebe, ki je dostopala oziroma izpisovala podatke iz sistema izmenjave
informacij, in preverjanje razlogov, zaradi katerih je ta oseba dostopala
oziroma izpisovala določene podatke.
(6) Banka Slovenije na svoji spletni strani objavi seznam
članov sistema ter seznam vključenih dajalcev kreditov.
20. člen
(varovanje zaupnih in osebnih podatkov)
(1) Člani sistema in vključeni dajalci kreditov, ki na
podlagi tega zakona dostopajo do individualiziranih podatkov v sistemu
izmenjave informacij, te podatke varujejo kot zaupne in jih ne smejo razkriti
drugi osebi ali državnemu organu, razen v obliki povzetka ali v anonimizirani
obliki ali če je razkritje podatkov potrebno zaradi naznanitve suma kaznivega
dejanja pristojnim organom. Člani sistema in vključeni dajalci kreditov
varujejo osebne podatke v skladu z zakonom, ki ureja varstvo osebnih podatkov.
(2) Prepoved iz prejšnjega odstavka ne velja:
1.     
če kreditojemalec ali dajalec zavarovanja, na katerega se nanašajo
podatki, izrecno pisno pristane, da se sporočijo zaupni podatki;
2.     
v drugih primerih, kjer zakon izrecno določa, da lahko določene osebe
pridobijo določene zaupne ali osebne podatke, ki se vodijo v sistemu izmenjave
informacij, določa pa tudi namen njihove uporabe ter zagotavlja ustrezno
varstvo zaupnih podatkov.
(3) Zaposleni pri članu sistema ali vključenem dajalcu
kreditov ter druge osebe, ki delajo ali so delali po njegovem pooblastilu, vse
podatke iz sistema izmenjave informacij, ki so jih pridobili pri opravljanju
nalog za člana sistema ali vključenega dajalca kreditov, varujejo kot zaupne
ali osebne in jih ne smejo razkriti nobeni drugi osebi ali državnemu organu.
Dolžnost varovanja zaupnih in osebnih podatkov velja tudi po prenehanju
delovnega razmerja ali drugega pogodbenega razmerja s članom sistema ali
vključenim dajalcem kreditov.
21. člen
(uporaba podatkov)
(1) Član sistema ali vključeni dajalec kreditov lahko dostopa
do podatkov v sistemu izmenjave informacij in uporablja te podatke izključno za
namene:
1.     
ocenjevanja kreditne sposobnosti kreditojemalca ter kreditnega tveganja,
ki bi s sklenitvijo posameznega kreditnega posla nastalo za tega člana ali
vključenega dajalca kreditov ali je nastalo v zvezi z izvajanjem kreditnega
posla, in
2.     
reklamacije, izterjave, revizije in posodabljanja podatkov, ki se
vključujejo v sistem izmenjave informacij.
(2) Pred sklenitvijo kreditnega posla član sistema ali
vključeni dajalec kreditov na podlagi vpogleda v zbirko podatkov sistema
izmenjave informacij in na podlagi drugih podatkov in informacij o
kreditojemalcu, s katerimi razpolaga, oceni kreditojemalčevo sposobnost
izpolnjevanja obveznosti iz kreditnega posla. Izpis podatkov iz sistema
izmenjave informacij je sestavni del kreditne dokumentacije, ki jo vodi član
sistema ali vključeni dajalec kreditov.
(3) Član sistema in vključeni dajalec kreditov ne smeta
uporabiti podatkov o zadolženosti fizične osebe, ki se obdelujejo v sistemu
izmenjave informacij, za neposredno ali ciljno trženje ali pri odločanju, ali
naj fizični osebi odpreta transakcijski račun.
22. člen
(pravica fizične osebe do seznanitve)
(1) Fizična oseba uveljavlja pravico do seznanitve z obdelavo
lastnih osebnih podatkov v sistemu izmenjave informacij v skladu z zakonom, ki
ureja varstvo osebnih podatkov, tako, da vloži zahtevo za seznanitev pri Banki
Slovenije ali članu sistema. Član sistema v tem delu glede izvajanja pravice
posameznika do seznanitve z lastnimi osebnimi podatki za osebne podatke, do
katerih lahko posamezen član sistema dostopa, nosi naloge upravljavca.
(2) V postopku odločanja o pravici fizične osebe do
seznanitve z obdelavo lastnih osebnih podatkov v sistemu izmenjave informacij
se na prvi stopnji ne uporablja zakon, ki ureja splošni upravni postopek.
(3) Za postopek v zvezi s pravico fizične osebe do seznanitve
z osebnimi podatki, ki se nanašajo nanjo, se uporablja zakon, ki ureja varstvo
osebnih podatkov, pri čemer Banka Slovenije z internim aktom določi podrobnejši
postopek tehnične izvedbe obravnave teh vlog.
23. člen
(pravica poslovnega subjekta do seznanitve)
(1) Banka Slovenije kot upravljavec sistema izmenjave
informacij zagotavlja poslovnemu subjektu pravico do seznanitve z obdelavo
lastnih zaupnih podatkov v sistemu izmenjave informacij prek spletne aplikacije
z varnim dostopom, ki poslovnemu subjektu omogoči vpogled in lastni izpis
glede:
1.     
informacije, ali se zaupni podatki v zvezi s poslovnim subjektom
obdelujejo v sistemu izmenjave informacij ali ne;
2.     
vseh podatkov, ki se o tem poslovnem subjektu obdelujejo v sistemu
izmenjave informacij, vključno z informacijo o tem, kateri kreditodajalec je
posredoval podatke za sistem izmenjave informacij;
3.     
informacije o tem, kdaj, na kakšni podlagi in za kakšen namen je
posamezen član sistema, vključeni dajalec kreditov ali drug uporabnik v skladu
z zakonom dostopal do teh podatkov, razen če zakon izrecno prepoveduje
posredovanje teh informacij.
(2) Banka Slovenije s podzakonskim aktom podrobneje določi
postopek in način seznanitve z lastnimi podatki, ki se zagotavlja poslovnim
subjektom.
24. člen
(pravica do dopolnitve, popravka, blokiranja, izbrisa in
ugovora)
(1) Fizična oseba uveljavlja pravico do dopolnitve, popravka,
blokiranja, izbrisa in ugovora v zvezi z lastnimi osebnimi podatki, ki se
obdelujejo v sistemu izmenjave informacij, v skladu z zakonom, ki ureja varstvo
osebnih podatkov.
(2) Fizična oseba uveljavlja pravico iz prejšnjega odstavka z
zahtevo, ki nedvoumno omogoča njeno identifikacijo, in sicer tako, da jo
predloži Banki Slovenije ali članu sistema, ki je posredoval osebne podatke v
sistem izmenjave informacij.
(3) Kadar fizična oseba predloži zahtevo glede dopolnitve,
popravka, blokiranja ali izbrisa podatkov Banki Slovenije, Banka Slovenije to
zahtevo v treh delovnih dneh od prejema posreduje članu sistema, ki je
posredoval sporen podatek za sistem izmenjave informacij. Član sistema
najkasneje v desetih delovnih dneh od prejema zahteve fizično osebo obvesti,
ali je zahteva utemeljena ali ne.
(4) Poslovni subjekt uveljavlja pravico do dopolnitve,
popravka ali izbrisa zaupnih podatkov, ki se obdelujejo v sistemu izmenjave
podatkov, na podlagi pisne zahteve, ki jo vloži pri članu sistema, ki je
poročal sporne podatke za sistem izmenjave informacij, če dokaže, da so sporni
podatki nepopolni, netočni ali neažurni. Član sistema najkasneje
v 20 delovnih dneh od prejema zahteve poslovni subjekt obvesti, ali
je zahteva utemeljena ali ne.
(5) Če je zahteva fizične osebe iz drugega odstavka tega
člena oziroma zahteva poslovnega subjekta iz prejšnjega odstavka utemeljena,
član sistema o tem nemudoma obvesti Banko Slovenije ter v skladu z navodili
Banke Slovenije na podlagi sedmega odstavka 6. člena tega zakona zagotovi,
da se napačni podatek dopolni, izbriše ali spremeni in zagotovi pravilen
podatek.
(6) Napačen podatek, ki je bil dopolnjen, spremenjen ali
izbrisan, ni naveden v izpisu podatkov iz sistema izmenjave informacij.
3.3. Druge določbe v zvezi z upravljanjem sistema izmenjave
informacij
25. člen
(povezovanje z drugimi sistemi)
(1) Banka Slovenije lahko za namene iz tretjega odstavka
4. člena tega zakona kot upravljavec sistema izmenjave informacij sklepa
dogovore o povezovanju tega sistema z drugimi sistemi, ki so vzpostavljeni v
drugih državah članicah Evropske unije in ki omogočajo izmenjavo podatkov o
kreditojemalcih in o zadolženosti ter drugih izpostavljenostih za ocenjevanje
kreditnih tveganj med sistemom in člani sistema. Pri povezovanju sistema
izmenjave informacij z drugimi sistemi v državah članicah Evropske unije lahko
Banka Slovenije omogoči izmenjavo vseh podatkov, ki se na podlagi tega zakona zbirajo
v sistemu izmenjave informacij, ob upoštevanju načela sorazmernosti in
recipročnosti. Povezovanje osebnih podatkov na podlagi dogovora iz prvega
stavka tega člena se zagotavlja z uporabo davčne številke ali druge podobne
identifikacijske oznake tuje fizične osebe.
(2) Banka Slovenije lahko z upravljavci sistemov izmenjave
informacij za ocenjevanje bonitete strank v tretjih državah sklepa dogovore
glede izmenjave podatkov o zadolženosti poslovnih subjektov, če upravljavec
sistema izmenjave informacij v tretji državi glede na veljavne predpise tretje
države zagotavlja primerljivo varstvo zaupnih podatkov, ki so predmet
izmenjave, kot ga določa ta zakon.
(3) Banka Slovenije na svoji spletni strani zagotavlja
podatke o predpisih in njihovih spremembah, ki urejajo vzpostavitev in
upravljanje sistema izmenjave informacij ter uporabo teh podatkov, vključno z
informacijami o dogovorih, ki jih je sklenila na podlagi prvega in drugega
odstavka tega člena.
26. člen
(podzakonski akti o upravljanju sistema izmenjave
informacij)
(1) Banka Slovenije v zvezi z vzpostavitvijo in upravljanjem
sistema izmenjave informacij določi:
1.     
tehnične pogoje, ki jih morajo izpolnjevati člani sistema in vključeni
dajalci kreditov za članstvo oziroma vključitev v sistem izmenjave informacij
ter za zagotavljanje zaupnosti podatkov, ki se zbirajo v sistemu izmenjave
informacij;
2.     
nadomestilo, ki se zaračunava članom sistema in vključenim dajalcem
kreditov za članstvo oziroma vključitev v sistem izmenjave informacij ter za
dostop do podatkov v sistemu izmenjave informacij;
3.     
nadomestilo, ki se zaračunava fizičnim osebam in poslovnim subjektom v
zvezi z zahtevo za seznanitev z lastnimi podatki, ki se izmenjujejo v sistemu
izmenjave informacij.
(2) Banka Slovenije pred sprejetjem aktov iz 1. točke
prejšnjega odstavka v zvezi z varovanjem osebnih podatkov, ki se obdelujejo v
sistemu izmenjave informacij, pridobi mnenje Informacijskega pooblaščenca.
(3) Za zaračunavanje nadomestila iz 3. točke prvega odstavka
tega člena v zvezi z zahtevo za seznanitev z lastnimi osebnimi podatki se
upošteva zakon, ki ureja varstvo osebnih podatkov.
(4) Ne glede na 2. točko prvega odstavka tega člena se
upravljavcu sredstev sistema enotnega zakladniškega računa države nadomestilo
ne zaračunava.
(5) Banka Slovenije določi nadomestili iz prvega odstavka
tega člena na način, da vsota nadomestil zagotavlja pokrivanje dejanskih
stroškov, ki nastanejo Banki Slovenije iz naslova upravljanja sistema izmenjave
informacij.
4. NADZOR BANKE SLOVENIJE
27. člen
(nadzor pravilnosti poročanja)
(1) Za nadzor nad izpolnjevanjem obveznosti glede pravilnosti
poročanja podatkov in informacij za centralni kreditni register v skladu s tem
zakonom je pristojna Banka Slovenije.
(2) Banka Slovenije lahko od poročevalskih enot zahteva
predložitev informacij v zvezi z izpolnjevanjem obveznosti glede poročanja
podatkov in informacij za centralni kreditni register.
(3) Banka Slovenije lahko za namene preverjanja informacij iz
prejšnjega odstavka opravi pregled poslovanja pri poročevalski enoti.
(4) Za pridobivanje informacij in za pregled poslovanja
poročevalske enote v zvezi z nadzorom, ki ga Banka Slovenije opravlja na
podlagi tega zakona, se uporablja zakon, ki ureja bančništvo.
(5) Če Banka Slovenije v okviru nadzora nad poročevalskimi
enotami ugotovi kršitve tega zakona ali aktov, izdanih na njegovi podlagi,
zahteva od poročevalske enote, da odpravi ugotovljene kršitve. Za zahtevo za
odpravo ugotovljenih kršitev se uporabljajo določbe zakona, ki ureja
bančništvo, glede odredbe o odpravi kršitev.
28. člen
(nadzor izpolnjevanja pogojev za članstvo)
(1) Za nadzor nad izpolnjevanjem pogojev glede članstva v
sistemu izmenjave informacij oziroma dostopa do podatkov prek sistema izmenjave
informacij v skladu s tem zakonom je pristojna Banka Slovenije.
(2) Banka Slovenije lahko od članov sistema in vključenih
dajalcev kreditov zahteva predložitev informacij glede izpolnjevanja pogojev za
članstvo oziroma vključitev v sistem izmenjave informacij, ki so določeni v
aktu iz prvega odstavka 26. člena tega zakona.
(3) Banka Slovenije lahko za namene preverjanja informacij iz
prejšnjega odstavka opravi pregled poslovanja pri članu sistema oziroma
vključenem dajalcu kreditov pri preverjanju pogojev za vključitev ali po
vključitvi v sistem izmenjave informacij.
(4) Za pridobivanje informacij in za pregled poslovanja člana
sistema ali vključenega dajalca kreditov se uporablja zakon, ki ureja
bančništvo.
(5) Če Banka Slovenije v okviru nadzora nad člani sistema
oziroma vključenimi dajalci kreditov ugotovi kršitve zahtev glede članstva
oziroma vključitve v sistemu izmenjave informacij, članu sistema oziroma
vključenem dajalcu kreditov začasno onemogoči dostop do podatkov v sistemu
izmenjave informacij in od člana sistema zahteva, da odpravi ugotovljene
kršitve. Za zahtevo za odpravo ugotovljenih kršitev se uporabljajo določbe
zakona, ki ureja bančništvo, glede odredbe o odpravi kršitev.
5. KAZENSKE DOLOČBE
29. člen
(kršitve poročevalske enote)
(1) Z globo od 5.000 do 150.000 eurov se za prekršek kaznuje
poročevalska enota, če:
1.     
ne zagotavlja pravočasno podatkov za centralni kreditni register,
oziroma ne zagotavlja popolnih in pravilnih podatkov ali napačnih podatkov ne
popravi v skladu s postopkovnimi navodili Banke Slovenije (sedmi odstavek
6. člena);
2.     
v register tujih poslovnih subjektov ne vnese razpoložljivih
identifikacijskih podatkov o tujem poslovnem subjektu (peti odstavek
13. člena);
3.     
ne odpravi ugotovljenih kršitev v skladu z zahtevo iz petega odstavka
27. člena tega zakona.
(2) Z globo od 1.000 do 10.000 eurov se za prekršek kaznuje
odgovorna oseba poročevalske enote, ki stori prekršek iz prejšnjega odstavka.
30. člen
(kršitve člana sistema ali vključenega dajalca kreditov)
(1) Z globo od 5.000 do 150.000 eurov se za prekršek kaznuje
oseba iz drugega odstavka 15. člena tega zakona, če se ne vključi v sistem
izmenjave informacij.
(2) Z globo od 5.000 do 150.000 eurov se za prekršek kaznuje
član sistema ali vključeni dajalec kreditov, če:
1.     
dostopa do podatkov v sistemu izmenjave informacij v nasprotju s prvim
ali tretjim odstavkom 19. člena tega zakona;
2.     
dopusti, da do zaupnih podatkov v sistemu izmenjave informacij dostopajo
nepooblaščene osebe (četrti odstavek 19. člena);
3.     
podatkov iz sistema izmenjave informacij ne uporablja za namene,
določene v prvem odstavku 21. člena tega zakona;
4.     
poslovnemu subjektu ne zagotavlja pravice do dopolnitve, popravka ali
izbrisa zaupnih podatkov, ki se obdelujejo v sistemu izmenjave informacij
(četrti in peti odstavek 24. člena).
(3) Z globo od 1.000 do 10.000 eurov se za prekršek kaznuje
odgovorna oseba člana sistema oziroma vključenega dajalca kreditov, ki stori
prekršek iz prvega in drugega odstavka tega člena.
31. člen
(objava kršiteljev)
Informacijski pooblaščenec z namenom preprečevanja in
odvračanja ravnanj, ki pomenijo kršitev določb tega zakona, ki se nanašajo na
obdelavo osebnih podatkov, javno objavi informacije v zvezi z ukrepi nadzora in
sankcijami zaradi prekrška, ki jih je izrekel.
32. člen
(izrek globe v hitrem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
6. PREHODNE IN KONČNE DOLOČBE
33. člen
(vzpostavitev centralnega kreditnega registra)
(1) Banka Slovenije izda podzakonske akte iz drugega odstavka
2. člena, drugega odstavka 8. člena, petega odstavka 17. člena
in drugega odstavka 23. člena ter interni akt iz tretjega odstavka
22. člena tega zakona v enem mesecu od uveljavitve tega zakona ter z
upoštevanjem drugega in tretjega odstavka tega člena vzpostavi centralni kreditni
register v dveh mesecih od uveljavitve tega zakona.
(2) Z dnem vzpostavitve centralnega kreditnega registra se v
zvezi s poslovnimi subjekti v centralni kreditni register vključijo podatki in
informacije, ki so določeni s podzakonskim aktom iz prejšnjega odstavka in jih
Banka Slovenije pridobi na podlagi Sklepa o poročanju monetarnih finančnih
institucij (Uradni list RS, št. 21/16).
(3) Z dnem vzpostavitve centralnega kreditnega registra se v
zvezi s fizičnimi osebami v centralni kreditni register vključijo podatki in
informacije, ki se o fizičnih osebah obdelujejo v sistemu za izmenjavo
informacij o boniteti strank, ki je za fizične osebe vzpostavljen na podlagi
Zakona o bančništvu (Uradni list RS, št. 25/15 in 44/16 – ZRPPB; v
nadaljnjem besedilu: ZBan-2).
34. člen
(vzpostavitev sistema izmenjave informacij)
(1) Sistem za izmenjavo informacij o boniteti strank, ki je
za fizične osebe vzpostavljen na podlagi ZBan-2 (v nadaljnjem besedilu: sistem
za izmenjavo informacij o boniteti strank), z dnem uveljavitve tega zakona
velja kot sistem izmenjave informacij po tem zakonu v delu glede podatkov o
zadolženosti fizičnih oseb. Pravila sistema za izmenjavo informacij o boniteti
strank, ki določajo tehnične pogoje delovanja tega sistema, z dnem uveljavitve
tega zakona veljajo kot pravila iz 1. točke prvega odstavka 26. člena tega
zakona.
(2) Ne glede na 16. člen tega zakona sistem izmenjave
informacij eno leto od vzpostavitve vključuje zgolj podatke o zadolženosti
fizičnih oseb, ki se obdelujejo v sistemu za izmenjavo informacij o boniteti
strank.
(3) Banka Slovenije vzpostavi sistem izmenjave informacij v
delu glede zadolženosti poslovnih subjektov v dveh mesecih od uveljavitve tega
zakona. Banka Slovenije izda akt iz 1. točke prvega odstavka 26. člena
tega zakona glede tehničnih pogojev, ki jih morajo izpolnjevati člani sistema
za vključitev v sistem izmenjave informacij, ter za zagotavljanje zaupnosti
podatkov v enem mesecu od uveljavitve tega zakona.
(4) Ne glede na 17. člen tega zakona se največ štiri
leta po vzpostaviti sistema izmenjave informacij v delu glede zadolženosti
poslovnih subjektov iz centralnega kreditnega registra vključujejo le podatki,
ki jih v skladu s 33. členom tega zakona o zadolženosti poslovnih
subjektov poročajo banke in podružnice bank držav članic, ki so ustanovljene v
Republiki Sloveniji, razen če Banka Slovenije pred potekom štirih let od
vzpostavitve z aktom iz 8. člena tega zakona predpiše poročanje podatkov o
zadolženosti poslovnih subjektov tudi za druge poročevalske enote, ki se v
skladu z drugim odstavkom 15. člena tega zakona obvezno vključijo v sistem
izmenjave informacij v delu glede zadolženosti poslovnih subjektov.
(5) Banka Slovenije v enem mesecu od uveljavitve tega zakona
s tarifo Banke Slovenije določi nadomestilo iz 2. in 3. točke prvega
odstavka 26. člena tega zakona.
35. člen
(prehodno obdobje glede članov sistema in dostopa do
podatkov)
(1) V sistem izmenjave informacij v delu glede zadolženosti
fizičnih oseb se obvezno vključijo poročevalske enote iz drugega odstavka
15. člena tega zakona, razen enot, ki so že vključene v sistem za
izmenjavo informacij o boniteti strank, v enem letu po vzpostavitvi sistema
izmenjave informacij.
(2) V sistem izmenjave informacij v delu glede zadolženosti
poslovnih subjektov se z dnem vzpostavitve tega sistema obvezno vključijo banke
in podružnice bank držav članic, ki so ustanovljene v Republiki Sloveniji.
Druge poročevalske enote iz drugega odstavka 15. člena tega zakona se
obvezno vključijo v sistem izmenjave informacij glede zadolženosti poslovnih
subjektov, ko Banka Slovenije s podzakonskim aktom iz 8. člena tega zakona
za te poročevalske enote predpiše obveznost poročanja podatkov o zadolženosti
poslovnih subjektov. Banka Slovenije najkasneje v roku štirih let od
vzpostavitve sistema izmenjave informacij o zadolženosti poslovnih subjektov z
aktom iz 8. člena tega zakona določi obveznost poročanja za poročevalske
enote iz drugega odstavka 15. člena tega zakona glede podatkov, ki se
vključujejo v sistem izmenjave informacij v delu glede zadolženosti poslovnih
subjektov.
(3) Pravne osebe iz tretje točke tretjega odstavka
15. člena se lahko vključijo v sistem izmenjave informacij glede
zadolženosti poslovnih subjektov, ko Banka Slovenije s podzakonskim aktom iz
8. člena tega zakona za te osebe predpiše vsebino in način poročanja
podatkov o zadolženosti poslovnih subjektov. Banka Slovenije najkasneje v roku
štirih let od vzpostavitve sistema izmenjave informacij predpiše akt iz
prejšnjega stavka.
(4) Ne glede na 19. člen tega zakona bodo vključeni
dajalci kreditov lahko dostopali do nabora podatkov iz tretjega odstavka
19. člena tega zakona v enem letu po vzpostavitvi sistema izmenjave
informacij.
36. člen
(razveljavitev in uporaba predpisov)
(1) Z dnem uveljavitve tega zakona preneha veljati
14. poglavje ZBan-2.
(2) Ne glede na prejšnji odstavek se 14. poglavje ZBan-2
uporablja do poteka prehodnih obdobij iz 34. in 35. člena tega zakona.
37. člen
(uveljavitev zakona)
Ta zakon začne veljati osmi dan po objavi v Uradnem listu
Republike Slovenije.
Št. 450-05/16-5/20
Ljubljana, dne 22. novembra 2016
EPA 1447-VII
Državni zbor
Republike Slovenije
dr. Milan Brglez l.r.
Predsednik