1. člen
S tem zakonom so določeni nekateri nujni
programi Republike Slovenije na področju kulture, obseg potrebnih sredstev za
njihovo izvedbo, viri sredstev in način njihovega zagotavljanja.
2. člen
Programi iz prejšnjega člena so:
1.     
sanacija najbolj ogroženih in najkvalitetnejših objektov kulturne
dediščine,
2.     
približevanje mednarodnim standardom za splošno-izobraževalne knjižnice,
3.     
ureditev osnovnih prostorskih pogojev za nekatere osrednje javne zavode
s področja kulture,
4.     
ohranjanje dosežene stopnje razvoja ljubiteljske kulture in izenačevanje
razvojnih standardov po lokalnih skupnostih,
5.     
vzpodbujanje kulturniških mrež na področju posredovanja založništva,
kinematografije in sodobne informacijske tehnologije.
Programi iz prejšnjega odstavka, ki se
financirajo iz proračuna, so v prilogah, ki so sestavni del tega zakona.
3. člen
Republika Slovenija bo za uresničevanje
nerealiziranih programov iz prejšnjega člena z vsakokratnimi letnimi proračuni
v obdobju od leta 2009 do leta 2013 zagotavljala sredstva v skupni višini
80.758.833 eurov. Sredstva so izračunana po cenah na dan 29. 4. 2002.
Sredstva iz prejšnjih
odstavkov se oblikujejo v proračunu ministrstva,
pristojnega za kulturo.
Posamezni projekti v okviru programov iz
prejšnjega člena se v celoti financirajo iz državnega proračuna v primerih, ko
gre za lastništvo oziroma ustanoviteljstvo države. Ostali projekti pa se iz
državnega proračuna sofinancirajo v višini 50% vrednosti, razen če ni pri
posameznem programu oziroma projektu določeno drugače. V primeru spremembe
namembnosti ali odtujitve objekta, ki je bil sofinanciran iz državnega
proračuna, se vložek države v realni vrednosti vrne v državni proračun, kar se
posebej uredi s pogodbo.
4. člen
Republika Slovenija bo sredstva za
uresničitev programov, določenih v 2. členu tega zakona, zagotovila v državnem
proračunu.
5. člen
Letni finančni načrt za uresničevanje
programov, določenih v 2. členu tega zakona, in dinamiko zagotavljanja sredstev
iz 3. člena tega zakona, določa Vlada Republike
Slovenije.
Letni finančni načrt pripravi ministrstvo,
pristojno za kulturo, praviloma na osnovi javnega razpisa oziroma javnega
poziva. Sredstva se zagotavljajo za vse do sedaj nerealizirane projekte iz
programov iz 1. in 3. točke prvega odstavka 2. člena zakona, določene s tem
zakonom za obdobje od leta 2009 do leta 2013. Sredstva se zagotavljajo tudi za
programe iz 2., 4. in 5. točke prvega odstavka 2. člena zakona, določene s tem
zakonom za obdobje od leta 2009 do leta 2013.

Priloga
1: Sanacija najbolj ogroženih in najkvalitetnejših objektov kulturne dediščine
v obdobju od 2009 do 2013 v EUR
Priloga
2: Približevanje mednarodnim standardom za splošno izobraževalne knjižnice – dinamika državnih sredstev v obdobju od 2009
do 2013 v EUR
Priloga
3: Ureditev osnovnih prostorskih pogojev za nekatere osrednje javne zavode s
področja kulture v obdobju od 2009 do 2013 v EUR
Priloga
4: Ohranjanje dosežene stopnje razvoja ljubiteljske kulture in izenačevanje
razvojnih standardov – dinamika državnih sredstev v
obdobju od 2009 do 2013
v  EUR
Priloga
5: Vzpodbujanje kulturniških mrež na področju posredovanja založništva,
kinematografije in sodobne informacijske tehnologije – dinamika državnih
sredstev v obdobju od 2009 do 2013 v EUR; Povzetek prilog

Zakon o zagotavljanju sredstev za nekatere
nujne programe Republike Slovenije v kulturi – ZSNNPK (Uradni list RS, št. 24/98)
vsebuje naslednjo končno določbo:
»6. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
zagotavljanju sredstev za nekatere nujne programe Republike Slovenije v kulturi
– ZSNNPK-A (Uradni list RS, št. 108/02)
vsebuje naslednjo končno določbo:
»4. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne s 1. 1.
2004.«.

Zakon o spremembah in dopolnitvah Zakona o
zagotavljanju sredstev za nekatere nujne programe Republike Slovenije v kulturi
– ZSNNPK-B (Uradni list RS, št. 77/08)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne s 1. 1.
2009.«.