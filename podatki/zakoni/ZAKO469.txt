I. SPLOŠNA DOLOČBA
1. člen
Z namenom da se ohranijo in raziskujejo
izjemne geomorfološke, geološke in hidrološke znamenitosti, redke in ogrožene
rastlinske in živalske vrste, paleontološka in arheološka najdišča, etnološke
in arhitekturne značilnosti in kulturna krajina ter zagotovijo možnosti za
ustrezen razvoj, se območje Škocjanskih jam s tem zakonom razglasi za regijski
park z imenom Škocjanske jame (v nadaljnjem besedilu: park).
II. ZAVAROVANA OBMOČJA IN VPLIVNO OBMOČJE
2. člen
Meja zavarovanega območja parka poteka:
južno tik pod vasjo Gradišče pri Divači na severnem zgornjem robu udornic
Lisičina in Sapendol, proti vzhodu do vzhodnega roba doline Dola in nato po
robu skalnih sten pod robom vasi Brežec v vzhodno pobočje Dola, se po sredini
pobočja dvigne do vrhnjega roba sten desnega (severnega) brega Reke, tako da je
Jama nad Malni še v zavarovanem območju; nato poteka meja proti jugovzhodu po
severnem robu soteske severno tik ob ruševinah gradu Školj, spet naprej po
zgornjem robu soteske vse do točke jugozahodno pri vasi Famlje, se strmo spusti
navzdol do kolovozne poti med Fameljskim mlinom in jezom na Reki, se nadaljuje
po kolovozu do mosta čez Reko med Vremskim Britofom in Škofljami; od tam gre
meja proti zahodu po zgornjem robu soteske Reke in zajema spodnji del iztočne
soteske Sušice, naprej severno do vasi Naklo, tam zavije z roba na kraško
planoto na zahod in jugozahod, kjer obkroži udornico Sokolak ter pride do meje
katastrske občine Naklo, po njej seka glavni kolovoz med Matavunom in Danami,
zavije proti severozahodu in severu ter obkroži udornico Globočak, tako da so
Velika in Mala jama na Prevali ter jama Škrlica še v zavarovanem območju; nato
gre meja do križišča poti na cesti Matavun–Divača od tod 500 m proti zahodu do
magistralne ceste Divača–Kozina, nato gre po njenem vzhodnem robu proti
severozahodu 300 m ter doseže mejo katastrskih občin Naklo–Divača, tam jo preči
v ravni črti v smeri sever–severozahod v dolžini 350 m, kjer se obrne proti
vzhodu že blizu ceste Divača–Dolnje Ležeče; meja gre tik južno od naselja
Dolnje Ležeče v smeri jugovzhod, tako da poteka meja po severnem in vzhodnem
robu udornih vrtač Bušljevec, Lesendol in Jablanc. Meja območja se tako konča
na začetni točki tik pod vasjo Gradišče pri Divači.
3. člen
Meja vplivnega območja parka, ki je v
porečju Reke, poteka od severozahodnega kota parka ob trasi avtoceste proti
severu do železniške proge Divača–Pivka. Od tod sledi železnici do ovinka pod
Čebulovico, kjer proga zavije proti jugovzhodu, meja območja pa se nadaljuje
proti severovzhodu do vrha Na Gavgah (661 m). Tu se zalomi proti jugovzhodu in
poteka po grebenu Vremščice do vrha (1027 m). Tu zavije proti severovzhodu in
preko Žužkovke (806 m) in Učičnika (726 m) doseže rob Sajevškega polja. Severno
od Sajevč prečka polje, se preko kote 718 nadaljuje proti vzhodu, na koti 716
zavije proti jugovzhodu in poteka preko Varde (726 m), Ostrega vrha (693 m),
Kaludernika (747 m), Osojnice (820 m) in Orleka (653 m). Tu južno od Pivke
prečka obe železnici in cesto in se povzpne na Kerin (655 m) in Primož (718 m).
Od tod se po grebenu spusti do sedla zahodno od Parja in ponovno dvigne na
greben Gjure (724 m). Od Šilen tabora (751 m) poteka po robu strmega nariva vse
do Bezgovice (738 m), vzhodno od Knežaka. Tam se zalomi proti vzhodu po grebenu
Vrha (777 m) in Rebri (729 m) severno od Šembij, prečka cesto Šembije–Knežak,
se povzpne na Stani hrib (674 m). Od tod, pa vse do vrha Snežnika, poteka proti
vzhodu po naslednjih vrhovih: Milanka (948 m), Volovja reber (975 m, 993 m,
1030 m), Velika Milanja (1099 m), Suha reber (1015 m), Luknja (1147 m), Konj
(1169 m), Jesenovec (1328 m), Kruljčev vrh (1367 m), Klešče (1308 m) in Mali
Snežnik (1684 m). Na Snežniku (1769 m) se meja vplivnega območja obrne proti
jugu, poteka vzhodno od globeli Grčovec na vrh Praprotnico (1432 m), zavije
proti zahodu na Bukov vrh (1437 m) in severozahodu na Lom (1483 m). Od tu
zavije na jugozahod do Peščine (1465 m), tu pa se obrne proti jugovzhodu in
preko kote 1432 doseže Mačkov vrh (1341 m) nad Klansko polico. Tu se znova
obrne proti jugozahodu in mimo Železnih vrat in po vrhovih Orlovica (1299 m) in
Petehovec (1241 m) nad Gomancami doseže državno mejo s Hrvaško na Gomanški gori
(1134 m). Od tod poteka po državni meji preko Katalina (1083 m) in Osterije do
vrha Kukulj (832 m), kjer je najbolj jugovzhodna točka vplivnega območja.
Naprej vse do vrha Ajdovščine, vzhodno od Rodika, poteka meja vplivnega območja
po hidrografski razvodnici Reke in potokov, ki tečejo proti jugu. Razvodnica je
jasno izražena in poteka po grebenih med naslednjimi pomembnejšimi vrhovi (od
vzhoda proti zahodu): Stražnica (690 m), Belica (695 m), Zagnojavec (654 m),
Hladno brdo (634 m), Trebež (660 m), Straža (607 m), Stražnica (577 m), Velika
Reber (517 m), kjer se dotakne državne meje, Hrbe (617 m), Vrh hriba (649 m),
Gabrnica (599 m), Stari grad nad Podgradom, Grmada (677 m) in Ušinje brdo (606
m). Meja doseže vas Pregarje na grebenu Brkinov in poteka po grebenski cesti do
vasi Tatre. Tam se obrne proti jugozahodu in poteka po cesti do Arviž, od tam
pa po grebenu preko vrha Križandrev (797 m) do Ajdovščine (804 m). Tam se
spusti proti severozahodu do vasi Kačiče–Pared, po lokalni cesti doseže
magistralno cesto Kozina–Divača in po njej jugozahodni kot parka.
4. člen
Zaradi posebne naravne, kulturne,
zgodovinske oziroma estetske vrednosti so v parku posamezni deli nepremične
naravne in kulturne dediščine posebej zavarovani s tem zakonom.
5. člen
Kot naravni spomeniki so zaradi svojih
posebnih značilnosti kot vzorčni primer nekega naravnega pojava zavarovani tile
deli parka:
1.     
Mala dolina in Velika dolina do roba udornice;
2.     
brezno Okroglica;
3.     
stene in bregovi slepe doline Reke v dolžini in širini 150 m pred vhodom
v Mahorčičevo dvorano;
4.     
podzemne jame na območju parka:
- 
Škocjanske jame (Škocjanski jamski splet);
- 
Jama na Prevali II;
- 
Mala jama na Prevali;
- 
jama Škrlica;
5.     
Kapnik v Lipjih jamah pri Divači.
6. člen
Deli nepremične kulturne dediščine parka,
ki se zaradi svoje posebne vrednosti razglasijo za kulturne spomenike, so:
1.     
območji naselbinskih spomenikov:
- 
(1) naselje Škocjan;
- 
(2) naselje Betanja;
2.     
arheološki spomeniki:
- 
(3) Tominčeva jama;
- 
(4) Ozka špilja;
- 
(5) Czoernigova jama;
- 
(6) Jama nad Jezerom;
- 
(7) Luknja v Lazu pod Matavunom;
- 
(8) Gradišče Škocjan;
- 
(9) Nekropola Ponikve;
- 
(10) Nekropola pod Matavunom;
- 
(11) Pečina v Sapendolu;
- 
(12) Jama v Sokolaku;
- 
(13) Jama na Prevali II;
- 
(14) Mala jama na Prevali;
- 
(15) Ledina Stojance pri Betanji;
- 
(16) Nekropola Za griči;
- 
(17) Nekropola pod Brežcem;
- 
(18) Gradišče pri vasi Naklo;
- 
(19) Tabor nad Škofijami;
3.     
umetnostno zgodovinska spomenika:
- 
(20) Škocjan, podružnična cerkev Sv. Kancijana;
- 
(21) Famlje (Goriče), razvaline gradu Školj;
4.     
etnološki spomeniki:
- 
(22) Matavun, domačija, h. št. 8;
- 
(23) Matavun, domačija, h. št. 10;
- 
(24) Škocjan, domačija, h. št. 4 in 5;
- 
(25) Škocjan, domačija, h. št. 7;
- 
(26) Škocjan, nekdanja kaplanija;
- 
(27) Škocjan, kamniti komunski vodnjak;
- 
(28) Betanja, domačija, h. št. 2;
5.     
tehniški spomeniki:
- 
(29) Matavun, ledenica pri hiši št. 4;
- 
(30) stavbe v Malnih, Brežec;
6.     
zgodovinski spomeniki:
- 
(31) Škocjan, pokopališče in stari nagrobniki na pokopališču;
- 
(32) Škocjan, nagrobnik J. Mahorčiču ob cerkvenem obzidju;
- 
(33) Matavun, znamenje na prekladi na Tominčevi poti, posvečeno cesarju
Avgustu Francu I.;
- 
(34) Matavun, znamenje raziskovalcem v Schmidlovi dvorani;
- 
(35) Matavun, spomenik padlim borcem in žrtvam fašizma;
- 
(36) Škocjan, Hankejev grob;
- 
(37) kamniti smerokaz na križišču stare ceste Dolnje Ležeče–Lokev.
7. člen
Meje območja parka iz 2. člena tega zakona
ter območij naravnih in kulturnih spomenikov iz 5. in 6. člena tega zakona so
označene na topografski karti v merilu 1:25.000 in pregledni katastrski karti
(PKN) v merilu 1:5.000.
Meje vplivnega območja parka iz 3. člena
tega zakona so označene na topografski karti 1:25.000.
Karte iz prejšnjih dveh odstavkov hkrani
kot izvirnik ministrstvo, pristojno za varstvo narave (v nadaljnjem besedilu:
ministrstvo) in Državni zbor Republike Slovenije.
Upravni organ, pristojen za geodetske
zadeve izvede v zemljiškokatastrskih načrtih meje na podlagi meja na kartah iz
prvega in drugega odstavka tega člena.
Na podlagi načrtov iz prejšnjega odstavka
izda notranja organizacijska enota upravne enote, pristojne za varstvo narave
po uradni dolžnosti v upravnem postopku, lastnikom nepremičnin v območju parka
ugotovitvene odločbe o statusu naravne znamenitosti po tem zakonu in predlaga
zaznambo v zemljiško knjigo.
Iz tehničnih razlogov reprodukcije in
objave je vsebina iz 2. in 3. člena tega zakona prikazana na publikacijskih
kartah v merilu 1:25.000 in 1:100.000.
III. VARSTVENI REŽIMI
8. člen
Na vplivnem območju parka so prepovedani
posegi v okolje, ki bi lahko posredno ali neposredno poslabšali obstoječe
stanje okolja v parku.
Na vplivnem območju parka so prepovedani:
-       
vsi posegi, ki bi lahko spremenili obstoječi vodni režim Reke in
kakovost vode, razen v primerih varstva pred poplavami;
-       
drugi posegi v okolje, ki pomenijo tveganje ali nevarnost za okolje in
njihovi škodljivi vplivi segajo v park.
Minister, pristojen za varstvo narave (v
nadaljnjem besedilu: minister) določi primere in pogoje, pod katerimi je mogoče
izjemoma dovoliti posege iz prejšnjega odstavka.
V primerih iz prejšnjega odstavka imajo
nosilci posegov v okolje prednostno pravico pri pridobivanju posojil Ekološko
razvojnega sklada Republike Slovenije, Stanovanjskega sklada Republike
Slovenije in pri pridobivanju sredstev, ki jih javni zavod uporablja za namene
določene v 23. členu tega zakona.
9. člen
Na območju parka je prepovedano:
1.     
opravljati kakršna koli gradbena ali zemeljska dela zunaj območij naselij
razen primerov, določenih v drugem odstavku tega člena;
2.     
odlagati pri gradnjah ali prenovitvah odkopani material izven površin,
ki so za to posebej določene;
3.     
izvajati posege, ki spremenijo podobo značilne kulturne krajine in
spreminjajo namembnost zemljišča, razen v območjih naselij;
4.     
raziskovati ali izkoriščati mineralne surovine;
5.     
odvzemati mivko, prod in kamenje iz struge ali bregov Reke;
6.     
graditi objekte namenjene vojaški rabi in uporabljati območje za vojaške
dejavnosti;
7.     
spreminjati vodni režim Reke;
8.     
obremenjevati zrak čez dovoljene meje;
9.     
odmetavati ali odlagati odpadke vseh vrst zunaj za to določenih in
ustrezno urejenih krajev;
10.  
izpuščati na površje, v kraško podzemlje ali v vodotoke onesnaženo vodo,
naftne derivate ali druge nevarne snovi;
11.  
kuriti ogenj ali pripravljati žerjavico na prostem ali v bližini gozda,
razen na urejenih kuriščih;
12.  
v gozdu uporabljati odprti ogenj v nasprotju z zakonom;
13.  
preko ozemlja parka prevažati nevarne snovi;
14.  
uporabljati motorna vozila vseh vrst, razen intervencijskih vozil in
kmetijsko gozdarskih strojev izven javnih cest:
1.     
od križišča na magistralni cesti Kozina–Postojna čez Matavun do
Vremskega Britofa,
2.     
po odcepu s te ceste do umetnega vhoda v Škocjanske jame v dolu
Globočak,
3.     
po cesti od odcepa ceste Matavun–Betanja do križišča s cesto
Divača–Famlje;
15.  
spreminjati vegetacijske združbe s saditvijo neavtohtonih vrst;
16.  
požigati travniške in pašniške površine ter sežigati rastlinske ostanke
na njivah brez nadzorstva polnoletne osebe;
17.  
uporabljati agrokemična sredstva za zatiranje in uničevanje rastlin ali
živali zunaj obdelovalnih zemljišč (vrtovi, njive);
18.  
vznemirjati, prenašati, zastrupljati, zadrževati v ujetništvu, loviti
ali ubijati prostoživeče živali v nasprotju z zakonom oziroma s predpisom, ki
ga sprejme vlada;
19.  
nabirati prostorastoče rastline ali njihove dele v komercialne namene;
20.  
vnašati osebke neavtohtonih živalskih vrst;
21.  
postavljati reklamne panoje, razen informacijskih oznak za potrebe
parka;
22.  
taboriti, parkirati in puščati motorna vozila ali bivalne prikolice
zunaj za to določenih prostorov;
23.  
nenadzorovano obiskovati jame.
Zaradi potreb razvoja parka in tam živečih
prebivalcev so ne glede na prepovedi iz prejšnjega odstavka v območju parka ob
soglasju ministra, izjemoma dovoljeni tile posegi v prostor:
-       
gradnja infrastrukturnih objektov ali naprav za naselja (električne,
vodovodne, kanalizacijske naprave);
-       
obnova obstoječih cestnih ali gradnja manjših odsekov novih cest ali
gradnja nove turistične pešpoti;
-       
obnova in utrjevanje jezov in obrežij Reke zunaj Škocjanskih jam;
-       
prenova in nadomestitev obstoječih stavb;
-       
uporaba peskokopov in kamnolomov za lastne potrebe prebivalcev parka.
V primerih iz prejšnjega odstavka velja za
nosilce posegov v prostor v parku določba četrtega odstavka 8. člena tega
zakona.
Postavitev naprav, potrebnih za spremljanje
naravnih pojavov in stanja v parku, se ne šteje za kršitev prepovedi v smislu
prvega odstavka tega člena.
10. člen
Poleg prepovedi iz 9. člena tega zakona je
na območju naravnih spomenikov iz 5. člena tega zakona prepovedano tudi:
1.     
spreminjati oblikovitost in sestavo površja z zemeljskimi deli;
2.     
izkopavati, nabirati in odnašati petrografske, mineraloške in
paleontološke vzorce;
3.     
uničevati, poškodovati ali odstranjevati sigaste tvorbe in drugi
inventar jame;
4.     
minirati;
5.     
kakor koli onesnaževati stene, strop in tla jame;
6.     
izkopavati, nabirati in odnašati posamezne primerke rastlinskih vrst,
razen sanitarne sečnje ob vhodu v jamo;
7.     
postavljati samostojno stoječe drogove in antene;
8.     
povzročati hrup, ki presega 45 Leq (dBA), razen pri rednih dejavnostih
vzdrževanja parka;
9.     
metati kamenje in druge predmete v jamska žrela ali vhode in prepade;
10.  
opravljati posege, ki lahko ogrožajo vhode in bližnjo okolico jam;
11.  
snemati v jamah.
Ne glede na prepovedi iz prejšnjega
odstavka lahko minister zaradi znanstvenoraziskovalnega dela dovoli
raziskovalni organizaciji ustrezne postopke in dela, kot npr. jemanje
petrografskih, mineraloških in paleontoloških vzorcev, nabiranje primerkov
rastlinskih vrst ter odlov posameznih živalskih osebkov.
Ne glede na prepovedi iz prvega odstavka
tega člena lahko minister dovoli snemanje v jamah pod pogoji, ki jih podrobneje
določi v podzakonskem predpisu.
11. člen
Ob upoštevanju prepovedi, navedenih v 9.
členu tega zakona, velja na območju kulturnih spomenikov iz 6. člena tega
zakona pri dovoljenih posegih ta varstveni režim:
1.     
na območju naselbinskih spomenikov Škocjan in Betanja se objekti
prenavljajo v tradicionalnem slogu po ureditvenem načrtu ter na podlagi
konservatorskih smernic;
2.     
na območju arheoloških nahajališč se v omejenem obsegu le sistemsko
arheološko raziskuje, pri čemer je treba pred vsakim posegom:
- 
opraviti predhodno zavarovalno arheološko raziskovanje, na podlagi
katerega se izdelajo smernice za nadaljnjo uporabo zemljišča;
- 
zagotoviti spremljevalni arheološki nadzor z možnostjo za izvedbo
zaščitnih raziskav ob večjih arheoloških najdbah;
3.     
stavbni spomeniki in znamenja se varujejo v izvirni podobi, pri čemer
naj bodo posegi namenjeni predvsem konservaciji ali restavraciji kulturnega
spomenika oziroma spremembi neustreznih gradbenih posegov;
4.     
znamenja se ohranjajo na sedanji lokaciji z možnostjo muzeološke
obravnave.
12. člen
Vlada Republike Slovenije (v nadaljnjem
besedilu: vlada) sprejema prostorsko izvedbene načrte v parku po predhodnem
mnenju pristojnih lokalnih skupnosti.
Dovoljenja za posege v prostor na območju
parka izdaja minister, pristojen za posege v prostor.
Dovoljenja iz prejšnjega odstavka na
območju kulturnih spomenikov se izdajo po predhodnem soglasju ministra,
pristojnega za kulturno dediščino.
IV. VARSTVO IN RAZVOJ
13. člen
Državni zbor sprejme na predlog vlade
program varstva in razvoja Škocjanskih jam za pet let.
Obvezne sestavine programa varstva in
razvoja Škocjanskih jam so: celovita ocena stanja v parku, cilji varstva in
razvoja ter načini uresničevanja teh ciljev, ocena stanja na vplivnem območju
parka in določitev ukrepov za izboljšanje in preprečevanje škodljivih vplivov,
načini uresničevanja razvoju parka prilagojene davčne in drugih spodbujevalnih
politik, subvencioniranja, nadomestil in spodbujevalne posojilne politike z
merili in predvidenimi postopki, potrebna sredstva in viri teh sredstev,
prostorske opredelitve načrtovanih varstvenih in razvojnih posegov v parku,
določitev za park primernih dejavnosti in smernice za njihov razvoj.
Na podlagi programa iz prejšnjega odstavka
sprejme javni zavod letni program varstva in razvoja Škocjanskih jam.
14. člen
Fizične in pravne osebe, ki se jim zaradi
omejitev in prepovedi iz tega zakona bistveno poslabšajo obstoječi pogoji za
pridobivanje dohodka oziroma za življenje in delo in tega ni mogoče nadomestiti
z dovoljeno dejavnostjo v okviru določenih varstvenih režimov parka oziroma
razvojnih usmeritev parka, so upravičeni do odškodnine ali nadomestila.
Za določanje odškodnine oziroma nadomestila
iz prejšnjega odstavka se smiselno uporabljajo predpisi, ki urejajo
razlastitev.
JAVNI ZAVOD
15. člen
Upravljanje s parkom je javna služba. Za
opravljanje javne službe vlada ustanovi javni zavod.
Javni zavod je pravna oseba.
Z aktom o ustanovitvi vlada določi statusne
in druge zadeve v zvezi z delovanjem javnega zavoda.
16. člen
Javni zavod opravlja v okviru javne službe
te dejavnosti:
1.     
pripravlja predlog programa varstva in razvoja parka;
2.     
sprejema letne programe varstva in razvoja Škocjanskih jam in opravlja
tam določene naloge;
3.     
stalno spremlja in analizira stanje naravnih vrednot in kulturne dediščine
v parku;
4.     
pripravlja dodatne strokovne predloge za varstvo in opravljanje
vzdrževalnih ukrepov skupaj z drugimi strokovnimi organizacijami;
5.     
usklajuje raziskovalne naloge v zvezi s parkom in organizira
raziskovalno delo;
6.     
sodeluje pri mednarodnih projektih, predstavitvah in strokovnih
raziskavah parka in skrbi za izvajanje prevzetih projektov;
7.     
skrbi za vzdrževanje, obnavljanje in zavarovanje spomenikov in
znamenitosti na območju parka;
8.     
upravlja nepremičnine v skladu z aktom o ustanovitvi javnega zavoda;
9.     
skrbi za strokovno predstavitev parka in organiziranje izobraževanja;
10.  
sodeluje z lastniki posameznih spomenikov v parku, jim strokovno pomaga
in svetuje,
11.  
pripravlja in vzdržuje poti in označbe v parku;
12.  
vzdržuje jamsko infrastrukturo za obisk jam in opravlja vodniško službo
po parku.
17. člen
Poleg dejavnosti iz 16. člena tega zakona
opravlja javni zavod v okviru javnih pooblastil še te naloge:
1.     
vodi informacijski center;
2.     
zbira in vodi dokumentacijo in ureja muzejske zbirke;
3.     
uresničuje predkupno pravico lokalne skupnosti in države do nakupa
spomenikov in znamenitosti v parku;
4.     
nadzira izvajanje varstvenih režimov v parku;
5.     
opravlja strokovni nadzor nad izvajanjem koncesije.
18. člen
Javni zavod ima te organe:
1.     
svet zavoda,
2.     
strokovni svet,
3.     
direktor.
19. člen
Organ upravljanja javnega zavoda je svet
zavoda, ki ima predsednika in šest članov sveta. Predsednika in tri člane sveta
imenuje vlada, tako da je eden od njih predstavnik Slovenske nacionalne
komisije za UNESCO, enega člana izvolijo izmed sebe delavci javnega zavoda,
enega člana imenuje pristojna občina, enega člana imenujejo skupaj prebivalci
naselij Matavun, Škocjan in Betanja.
20. člen
Strokovni svet javnega zavoda obravnava
vprašanja s strokovnega področja dela zavoda. Sestava strokovnega sveta se podrobneje
določi z aktom o ustanovitvi oziroma s statutom, tako da so v njem zastopani
zunanji strokovnjaki.
21. člen
Direktor javnega zavoda organizira in vodi
strokovno delo, delo in poslovanje zavoda, predstavlja in zastopa javni zavod
in je odgovoren za zakonitost in strokovnost dela javnega zavoda.
Direktorja imenuje in razrešuje vlada.
22. člen
V aktu o ustanovitvi javnega zavoda vlada
določi, katere nepremičnine upravlja javni zavod.
Javni zavod pridobiva sredstva za
opravljanje dejavnosti:
-       
iz republiškega proračuna na podlagi letnega programa dela javnega
zavoda, ki ga potrdi minister,
-       
iz proračunov lokalnih skupnosti,
-       
z vstopninami in donacijami,
-       
s sredstvi, pridobljenimi z upravljanjem nepremičnin,
-       
s koncesijami,
-       
iz drugih virov.
23. člen
Javni zavod lahko uporablja sredstva,
pridobljena na podlagi zadnjih štirih alinej drugega odstavka 22. člena tega
zakona, za tele namene: za dejavno varovanje naravne in kulturne dediščine,
ekološko sanacijo, izplačevanje subvencij in dotacij fizičnim osebam – lastnikom
nepremičnin zaradi omejitev in prepovedi iz tega zakona, ki niso upravičeni do
odškodnin in nadomestil po 14. členu tega zakona in za pospeševanje usklajenega
razvoja zavarovanega območja.
Podrobnejše pogoje za pridobivanje sredstev
iz prejšnjega odstavka, merila in postopke razdeljevanja sredstev ter odločanje
o razdeljevanju in nadzor nad namensko porabo sredstev predpiše minister.
24. člen
Javni zavod ima statut, v katerem
podrobneje določi način poslovanja in sprejemanja odločitev. Sprejme ga svet
zavoda, veljati pa začne, ko z njim soglaša vlada.
25. člen
Država podeljuje koncesije za rabo delov
parka.
S koncesijskim aktom, ki je predpis vlade,
vlada določi pogoje pod katerimi se podeli koncesija.
Koncesija se podeli na podlagi javnega
razpisa. O izbiri koncesionarja odloči vlada z upravno odločbo.
S koncesijsko pogodbo koncendent in
koncesionar uredita medsebojna razmerja. Koncesijska pogodba se sklene za
določen čas z možnostjo odvzema koncesije, če koncesionar ne spoštuje pogojev,
določenih z zakonom, aktom o podelitvi koncesije in koncesijsko pogodbo.
V postopku podeljevanja koncesije se
smiselno upošteva zakon o varstvu okolja.
Dejavnost koncesionarja je omejena z
varstvenimi režimi po tem zakonu.
V. NADZOR
26. člen
Izvajanje določil tega zakona inšpekcijsko
nadzorujeta Inšpektorat Republike Slovenije za okolje in prostor in Inšpektorat
Republike Slovenije za področje kulturne dediščine.
Zakonitost dela javnega zavoda nadzoruje
ministrstvo.
27. člen
Izvajanje prepovedi, ki so določene na
območju parka, neposredno nadzoruje nadzorna služba, ki je organizirana v
javnem zavodu.
Naloge nadzorne službe so:
-       
neposredno spremljanje stanja v parku in v vplivnem območju parka;
-       
stalen nadzor nad izvajanjem varstvenih režimov v parku;
-       
ugotavljanje dejanskega stanja pri kršitvah prepovedi iz tega zakona ter
obveščanje pristojnih inšpektoratov;
-       
izrekanje denarnih kazni v primerih iz 34. člena tega zakona. (prenehal
veljati)
Naloge iz prejšnjega odstavka opravljajo
naravovarstveni nadzorniki, ki so za opravljanje tega dela posebej
usposobljeni. (prenehal
veljati)
Naravovarstveni nadzornik ima službeni znak
in legitimacijo. (prenehal
veljati)
Naravovarstveni nadzornik ima v zvezi z
opravljanjem nadzorstva po tem zakonu pravico legitimirati osebe. (prenehal
veljati)
Podrobnejše določbe o organizaciji in delu
nadzorne službe se opredelijo v statutu javnega zavoda v skladu z aktom o
njegovi ustanovitvi in s tem zakonom. (prenehal
veljati)
VI. KAZENSKE DOLOČBE
28. člen
Z denarno kaznijo najmanj 200.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če v vplivnem območju parka:
-       
opravi prepovedani poseg v okolje (drugi odstavek 8. člena),
-       
pri posegu v okolje ne upošteva predpisanih pogojev (tretji odstavek 8. člena).
Z denarno kaznijo najmanj 50.000 tolarjev
se kaznuje za prekršek tudi posameznik in odgovorna oseba pravne osebe, ki
stori dejanje iz prejšnjega odstavka.
29. člen
Z denarno kaznijo najmanj 200.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če ravna v nasprotju s prepovedmi iz 1. do
13., 15. in 17. do 21. točke prvega odstavka 9. člena tega zakona.
Z denarno kaznijo najmanj 50.000 tolarjev
se kaznuje za prekršek tudi posameznik in odgovorna oseba pravne osebe, ki
stori dejanje iz prejšnjega odstavka.
30. člen
Z denarno kaznijo najmanj 200.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če brez soglasja pristojnega ministra
opravlja posege v prostor (drugi odstavek 9. člena).
Z denarno kaznijo najmanj 50.000 tolarjev
se kaznuje za prekršek tudi posameznik in odgovorna oseba pravne osebe, ki
stori dejanje iz prejšnjega odstavka.
31. člen
Z denarno kaznijo najmanj 200.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če ravna v nasprotju s prepovedmi iz 1. do
4., 7., 10. in 11. točke prvega odstavka 10. člena tega zakona (prvi odstavek 10. člena).
Z denarno kaznijo najmanj 50.000 tolarjev
se kaznuje za prekršek tudi posameznik in odgovorna oseba pravne osebe, ki
stori prekršek iz prejšnjega odstavka.
32. člen
Z denarno kaznijo najmanj 100.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če brez dovoljenja pristojnega ministra
raziskuje in snema na območju naravnih spomenikov (drugi in tretji odstavek 10.
člena).
Z denarno kaznijo najmanj 30.000 tolarjev
se kaznuje za prekršek tudi posameznik in odgovorna oseba pravne osebe, ki
stori dejanje iz prejšnjega odstavka.
33. člen
Z denarno kaznijo najmanj 200.000 tolarjev
se kaznuje za prekršek pravna oseba ali posameznik, ki stori prekršek v zvezi s
samostojnim opravljanjem dejavnosti, če pri dovoljenih posegih na območju
kulturnih spomenikov v parku ne upošteva varstvenega režima iz 11. člena tega
zakona.
Z denarno kaznijo najmanj 50.000 tolarjev
se kaznuje za prekršek tudi posameznik in odgovorna oseba pravne osebe, ki
stori dejanje iz prejšnjega odstavka.
34. člen
Z denarno kaznijo 20.000 tolarjev, ki se
izterja na kraju prekrška, se kaznuje za prekršek pravna oseba ali posameznik,
ki stori prekršek v zvezi s samostojnim opravljanjem dejavnosti, če ravna v
nasprotju s prepovedjo iz 14., 16., 22. in 23. točke prvega odstavka 9. člena
in v nasprotju s prepovedjo iz 5., 6., 8. in 9. točke prvega odstavka 10. člena
tega zakona.
Z denarno kaznijo 10.000 tolarjev, ki se
izterja na kraju prekrška, se kaznuje za prekršek tudi odgovorna oseba pravne
osebe ali posameznik, ki stori dejanje iz prejšnjega odstavka.
Denarno kazen iz prvega in drugega odstavka
tega člena izterjajo takoj na kraju samem pristojni republiški inšpektor,
policist ali naravovarstveni nadzornik. (prenehal
veljati)

Zakon o regijskem parku Škocjanske jame –
ZRPSJ (Uradni list RS, št. 57/96)
vsebuje naslednje prehodne in končne določbe:
»VII. PREHODNE IN KONČNE DOLOČBE
35. člen
Minister izda izvršilne predpise po tem
zakonu najkasneje v šestih mesecih po njegovi uveljavitvi.
36. člen
Nepremičnine in naprave v parku, ki so
namenjene obisku parka in so v družbeni oziroma javni lasti, postanejo z
uveljavitvijo tega zakona last Republike Slovenije.
V primeru, če lokalna skupnost ali država
ne uveljavita svoje predkupne pravice po predpisih o varstvu naravne dediščine
se lahko sprememba lastninske pravice na nepremičnini vpiše v zemljiško knjigo,
ko poda javni zavod na pogodbi o prenosu lastninske pravice izjavo, da je bil
predhodno izpeljan postopek uveljavljanja zakonite predkupne pravice in
predkupna pravica ni bila uveljavljena.
Pravni posel, ki ureja prenos lastninske
pravice na nepremičnini v parku, pri katerem ni bil izpeljan predhodni postopek
za uveljavitev predkupne pravice, je ničen.
37. člen
Vlada ustanovi javni zavod v treh mesecih
po uveljavitvi tega zakona.
38. člen
Občina Divača prenese v treh mesecih po
uveljavitvi tega zakona na javni zavod vsa kmetijska zemljišča in gozdove v
družbeni lasti, za katere ne velja obveznost prenosa na Sklad kmetijskih
zemljišč in gozdov RS in druga zemljišča v družbeni lasti, ki so na območju
parka.
39. člen
Nepremičnine iz 38. člena tega zakona popiše
ministrstvo na podlagi podatkov Občine Divača v 45 dneh po uveljavitvi tega
zakona.
40. člen
Podjetje “Hoteli, turizem in gostinstvo
Sežana”, ki je imelo ob uveljavitvi zakona o lastninjenju spomenikov in
znamenitosti v družbeni lastnini (Uradni list RS, št. 16/96) v svojih sredstvih
v družbeni lastnini naravne znamenitosti oziroma stvari, ki služijo
upravljanju, rabi, vzdrževanju ali varstvu naravne znamenitosti in so prešle v
last države, obdrži obstoječo pravico rabe in upravljanja dela parka do ustanovitve
javnega zavoda oziroma do podelitve koncesije iz 25. člena tega zakona, izvaja
pa jo v obsegu, na način in pod pogoji določenimi v aktu o podelitvi pravice.
Podjetje “Hoteli, turizem in gostinstvo
Sežana” oziroma njegov pravni naslednik ima ob izpolnjevanju razpisnih pogojev
prednostno pravico do podelitve koncesije za rabo delov parka za opravljanje
gostinske in turistične dejavnosti.
V primeru, ko pravna oseba pridobi
koncesijo po prejšnjem odstavku se njena sredstva vložena v stvari iz prvega odstavka
tega člena, ki pomenijo trajno povečanje vrednosti parka in tista, ki so višja
od pridobljenih koristi pravne osebe iz gospodarjenja oziroma iz uporabe delov
parka in zmanjšana za sredstva, ki jih je pravna oseba pridobila iz sistema
javne porabe ali sistema samoupravnih interesnih skupnosti, odštejejo od
plačila koncesije.
Če pravna oseba iz prejšnjega odstavka
koncesije ne pridobi, ali če koncesijsko razmerje preneha pred dokončnim
poplačilom sredstev vloženih v nepremičnine in opremo določenih po prejšnjem
odstavku, je pravna oseba upravičena do denarnega nadomestila v višini še
nepoplačanih sredstev.
41. člen
Z dnem uveljavitve tega zakona se preneha
uporabljati odlok o zavarovanju Škocjanskih jam (Uradni list SRS, št. 17/80 in
11/81 ter Uradni list RS, št. 47/90).
42. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
ohranjanju narave – ZON-C (Uradni list RS, št. 46/14)
vsebuje naslednjo končno določbo:
»47. člen
Ta zakon začne veljati petnajsti dan po
objavi v Uradnem listu Republike Slovenije.«.