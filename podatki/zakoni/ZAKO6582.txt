1. TEMELJNE DOLOČBE
1. člen
(vsebina zakona)
Ta zakon ureja status, cilj, naloge,
pristojnosti in delovanje Odbora za finančno stabilnost, način izvajanja makrobonitetnega
nadzora v Republiki Sloveniji ter določa naloge, pristojnosti, nadzorne ukrepe
in instrumente ter delovanje nadzornih organov na področju makrobonitetnega
nadzora.
2. člen
(pojmi)
V tem zakonu uporabljeni pojmi imajo
naslednji pomen:
1.     
finančna družba je pravna oseba s sedežem v Republiki Sloveniji, ki je
opredeljena kot subjekt nadzora v področnih zakonih, zlasti kreditna
institucija, družba za upravljanje, investicijska družba, investicijsko
podjetje, zavarovalnica, pozavarovalnica, pokojninska družba, nadzorovana
oseba, ki je na podlagi zakona, ki ureja finančne konglomerate del finančnega
konglomerata, in družba, ki opravlja finančni zakup (leasing), kot ga
opredeljuje zakon, ki ureja bančništvo (v nadaljnjem besedilu: leasing družba);
2.     
sistemsko tveganje je tveganje motenj v finančnem sistemu, ki ima lahko
resne negativne posledice za delovanje finančnega sistema in realno
gospodarstvo;
3.     
nadzorni organi so Banka Slovenije, Agencija za trg vrednostnih papirjev
in Agencija za zavarovalni nadzor;
4.     
področni zakoni so zakon, ki ureja Banko Slovenije, zakon, ki ureja
bančništvo, zakon, ki ureja trg finančnih instrumentov, zakon, ki ureja
zavarovalništvo, zakon, ki ureja investicijske sklade in družbe za upravljanje
in drugi zakoni, na podlagi katerih nadzorni organi izvajajo svoje
pristojnosti;
5.     
makrobonitetna politika je politika, s katero se identificira, spremlja
in ocenjuje sistemska tveganja za finančno stabilnost z namenom zaščite
stabilnosti celotnega finančnega sistema, kar vključuje povečanje odpornosti
finančnega sistema ter preprečevanje in zmanjševanje kopičenja sistemskih
tveganj, s čimer se zagotavlja trajnostni prispevek finančnega sektorja h
gospodarski rasti;
6.     
makrobonitetni nadzor je nadzor stabilnosti finančnega sistema, ki
obsega področja bančništva, zavarovalništva, trga finančnih instrumentov,
investicijskih družb, družb za upravljanje in leasing družb.
2. ODBOR ZA FINANČNO STABILNOST
3. člen
(namen in cilj zakona)
(1) Ustanovi se Odbor za finančno
stabilnost (v nadaljnjem besedilu: odbor), ki je pristojen za oblikovanje
makrobonitetne politike v Republiki Sloveniji. Odbor oblikuje makrobonitetno
politiko in jo izvaja skupaj z nadzornimi organi.
(2) Cilj delovanja odbora je prispevati k
zaščiti stabilnosti celotnega finančnega sistema, vključno z okrepitvijo
njegove odpornosti in zmanjšanjem kopičenja sistemskih tveganj ter tako
zagotoviti vzdržen prispevek finančnega sektorja h gospodarski rasti.
4. člen
(naloge in pristojnosti odbora)
Odbor za doseganje cilja po tem zakonu:
1.     
oblikuje makrobonitetno politiko,
2.     
identificira, spremlja in ocenjuje sistemska tveganja za finančno
stabilnost,
3.     
usklajuje sodelovanje in izmenjavo informacij med nadzornimi organi za
potrebe izvajanja tega zakona,
4.     
pridobiva informacije in podatke za opravljanje svojih nalog od
posameznih nadzornih organov in drugih institucij ter določa obseg in način
njihovega zbiranja ter analiziranja,
5.     
skrbi za izmenjavo informacij, potrebnih za izvajanje nalog odbora, med
nadzornimi organi, z organi, pristojnimi za finančno stabilnost držav članic
Evropske unije in z drugimi mednarodnimi finančnimi organizacijami,
6.     
določa načine identifikacije in identificira sistemsko pomembne
institucije,
7.     
izdaja usmeritve za preprečevanje in zmanjševanje sistemskega tveganja
nadzornim organom in jih po potrebi javno objavlja,
8.     
nadzornim organom predlaga uporabo nadzornih ukrepov in instrumentov,
9.     
usklajuje uporabo nadzornih ukrepov in instrumentov z ukrepi organov,
pristojnih za finančno stabilnost držav članic Evropske unije, ter z ukrepi
drugih mednarodnih finančnih organizacij,
10.  
skrbi za izvedbo opozoril ali priporočil Evropskega odbora za sistemska
tveganja, ustanovljenega z Uredbo (EU) št. 1092/2010 Evropskega parlamenta in
Sveta z dne 24. novembra 2010 o makrobonitetnim nadzoru nad finančnim sistemom
Evropske unije in ustanovitvi Evropskega odbora za sistemska tveganja (UL L št.
331 z dne 15. 12. 2010, str. 1; v nadaljnjem besedilu: ESRB), ter
pripravo utemeljitev za morebitna neukrepanja ali odmik od teh opozoril in
priporočil, in
11.  
izvaja druge aktivnosti za uresničevanje cilja in nalog iz tega zakona.
5. člen
(sestava odbora)
(1) Odbor sestavlja osem članov oziroma
članic (v nadaljnjem besedilu: član).
(2) Člani odbora so guverner oziroma
guvernerka (v nadaljnjem besedilu: guverner) Banke Slovenije in viceguverner
oziroma viceguvernerka (v nadaljnjem besedilu: viceguverner), pristojen za
nadzor bančnega poslovanja, direktor oziroma direktorica (v nadaljnjem
besedilu: direktor) Agencije za trg vrednostnih papirjev in njegov namestnik
oziroma namestnica (v nadaljnjem besedilu: namestnik), direktor Agencije za
zavarovalni nadzor in njegov namestnik ter dva predstavnika oziroma
predstavnici (v nadaljnjem besedilu: predstavnik) ministrstva, pristojnega za
finance.
(3) Predstavnika ministrstva, pristojnega
za finance, v odboru nimata glasovalne pravice.
(4) Odboru predseduje predsednik oziroma
predsednica (v nadaljnjem besedilu: predsednik) odbora. Predsednik odbora je
guverner Banke Slovenije.
(5) Pri svojem delu si odbor lahko pomaga s
strokovnimi mnenji nadzornih organov, lahko pa tudi ustanovi začasne delovne
skupine za posamezno področje obravnave.
(6) Odbor s poslovnikom podrobneje uredi
način dela, sestavo in druge posebnosti začasnih delovnih skupin iz prejšnjega
odstavka.
6. člen
(sekretariat)
(1) Sekretariat je organiziran v Banki
Slovenije.
(2) Sekretariat zagotavlja analitično,
administrativno in logistično podporo odboru pri izvajanju nalog iz 4. člena
tega zakona.
(3) Predsednik odbora vodi poslovanje
sekretariata in usmerja njegovo delo.
(4) Nadzorni organi sodelujejo s
sekretariatom pri zagotavljanju in pripravi gradiv za obravnavo na sejah odbora
in pri izvajanju drugih nalog sekretariata.
7. člen
(seje odbora)
(1) Odbor odloča o zadevah s svojega
delovnega področja na sejah. Seje odbora niso javne.
(2) Redne seje odbora skliče predsednik
odbora praviloma štirikrat na leto preko celotnega koledarskega leta.
(3) Predsednik odbora skliče sejo odbora
tudi na pobudo kateregakoli člana odbora.
(4) Gradiva in zapisniki sej odbora so
zaupni.
(5) Odbor sprejme poslovnik o svojem delu.
8. člen
(sodelovanje drugih oseb na sejah)
(1) Na seje odbora so lahko povabljeni
strokovnjaki s področja, ki je predmet obravnave na seji odbora.
(2) Odbor s poslovnikom podrobneje uredi
obseg in način sodelovanja oseb iz prejšnjega odstavka na sejah odbora.
9. člen
(vrste usmeritev odbora)
(1) Kadar odbor ugotovi potrebo po
preprečitvi ali zmanjšanju sistemskega tveganja za finančno stabilnost v Republiki
Sloveniji, ali kadar izvaja opozorila oziroma priporočila ESRB, lahko izda
priporočila, opozorila ali navodila (v nadaljnjem besedilu: usmeritve), ki jih
naslovi na nadzorne organe.
(2) Odbor lahko z usmeritvijo iz prejšnjega
odstavka nadzornim organom predlaga uporabo nadzornih ukrepov in instrumentov v
skladu z 19. členom tega zakona.
(3) Odbor izda priporočilo, kadar zazna, da
bi lahko prišlo do motnje v finančnem sistemu, ki bi lahko imela resne
negativne posledice na delovanje finančnega sistema in realno gospodarstvo.
(4) Odbor izda opozorilo, kadar presodi, da
bi motnja v finančnem sistemu lahko imela resne negativne posledice na
delovanje finančnega sistema in realno gospodarstvo.
(5) Odbor izda navodilo, kadar ugotovi, da
ima motnja v finančnem sistemu resne negativne posledice na delovanje
finančnega sistema in realno gospodarstvo.
(6) Odbor v usmeritvi zlasti opredeli
ugotovljeno sistemsko tveganje, določi področje ukrepanja in pristojni nadzorni
organ, ki mu predlaga izvajanje usmeritve, ter, če je to primerno, predlaga
uporabo nadzornih ukrepov ali instrumentov.
(7) Nadzorni organ, na katerega je
naslovljena usmeritev, mora odboru v 7 delovnih dneh od prejema usmeritve
pojasniti morebitno neizvršitev.
10. člen
(odločanje in glasovanje)
(1) Odbor lahko odloča, če je na seji
navzočih najmanj pet članov z glasovalno pravico.
(2) Vsak član odbora z glasovalno pravico
ima en glas.
(3) Priporočilo je sprejeto, če zanj
glasuje večina navzočih članov odbora z glasovalno pravico, opozorilo, če zanj
glasujejo vsaj štirje člani odbora z glasovalno pravico in navodilo, če zanj
glasuje najmanj pet članov odbora z glasovalno pravico.
11. člen
(objava usmeritev odbora)
(1) Odbor za vsak primer posebej odloči,
ali bo usmeritev javno objavil. Pri tem mora upoštevati, ali bi se z objavo
lahko povzročila tveganja, ki bi lahko imela negativne posledice za delovanje
finančnega sistema ali realno gospodarstvo oziroma bi lahko ogrozila izvajanje
makrobonitetne politike. Sklep o javni objavi usmeritve je sprejet, če zanj
glasujejo vsi člani odbora, ki so glasovali za sprejem usmeritve.
(2) Če se odbor odloči javno objaviti
usmeritev, o tem v naprej obvesti naslovnika usmeritve.
(3) Naslovnik usmeritve, ki jo odbor javno
objavi, ima pravico javno objaviti svoje mnenje v zvezi z objavljeno
usmeritvijo.
(4) Odbor v poslovniku natančneje opredeli
način objave usmeritve in postopke obveščanja naslovnika usmeritve.
12. člen
(neodvisnost)
(1) Člani odbora so neodvisni in pri
opravljanju nalog po tem zakonu niso vezani na sklepe, stališča in navodila
državnih ali drugih organov.
(2) Niti izvajanje nalog po tem zakonu niti
vsebina usmeritev iz 9. člena tega zakona ne smejo posegati v temeljne cilje in
neodvisnost nadzornih organov, ki jo imajo na podlagi področnih zakonov in
predpisov Evropske unije.
13. člen
(poročanje)
(1) Odbor o svojem delu enkrat letno poroča
Državnemu zboru Republike Slovenije.
(2) Poročilo iz prejšnjega odstavka za
preteklo leto mora odbor predložiti Državnemu zboru Republike Slovenije do
30. junija tekočega leta.
(3) Odbor po potrebi poroča tudi organom
Evropske unije in ESRB, v obsegu, določenem s predpisi Evropske unije.
3. POSREDOVANJE, IZMENJAVA IN ZAUPNOST INFORMACIJ
14. člen
(zbiranje informacij)
(1) Nadzorni organi po navodilih odbora
zbirajo in posredujejo podatke in informacije, ki jih odbor potrebuje za
izvajanje nalog v skladu s tem zakonom.
(2) Finančne družbe, Republika Slovenija,
samoupravne lokalne skupnosti ter druge pravne osebe javnega in zasebnega prava
morajo nadzornemu organu, ki za izvajanje nalog po tem zakonu potrebuje podatke
in informacije, ki jih imajo ti subjekti, na njegovo obrazloženo zahtevo, ne
glede na določbe drugih zakonov in obliko podatkov in informacij, v roku, ki ga
določi nadzorni organ in ki ne sme biti krajši od 15 dni, brezplačno
posredovati vse podatke, informacije in dokumentacijo, potrebne za opravljanje
nalog nadzornega organa po tem zakonu, in sicer v zbirni obliki.
(3) Oseba iz prejšnjega odstavka, pri
kateri je nadzorni organ vložil zahtevo za posredovanje podatkov in informacij,
mora nadzornemu organu v roku iz prejšnjega odstavka posredovati popolne
podatke in informacije ter tudi njihove prejšnje različice pred opravljenimi
spremembami, ki jih je zahteval odbor. Nadzorni organ lahko uporabi podatke in
informacije le za namen, za katerega jih je pridobil. Če oseba ne posreduje podatkov
in informacij v zahtevanem roku, lahko nadzorni organ določi nov rok za
posredovanje podatkov.
(4) Nadzorni organ s pravilnikom določi
vrste zahtevanih podatkov in informacij iz prejšnjih dveh odstavkov tega člena.
(5) Iz določb tega člena so izvzeti osebni
podatki, kot jih opredeljuje zakon, ki ureja varstvo osebnih podatkov.
15. člen
(izmenjava podatkov in informacij)
(1) Nadzorni organi morajo med seboj in z
odborom sodelovati pri izmenjavi podatkov in informacij, ki jih zbirajo pri
izvajanju svojih pristojnosti na podlagi področnih zakonov in so potrebni za
izvajanje nalog in pristojnosti odbora na podlagi 4. člena tega zakona.
(2) Ne glede na določbe področnih zakonov
glede obveznosti varovanja zaupnih podatkov in informacij (v nadaljnjem
besedilu: zaupne informacije) prepoved razkritja teh informacij ne velja za
zaupne informacije, potrebne za izvajanje pristojnosti iz tega zakona.
(3) Nadzorni organi in odbor smejo zaupne
informacije iz prejšnjega odstavka uporabiti izključno za izvajanje svojih
pristojnosti v skladu z določbami tega zakona in jih ne smejo razkriti nobeni
drugi osebi ali državnemu organu.
(4) Odbor s poslovnikom podrobneje uredi
način izmenjave podatkov in informacij na podlagi tega člena.
(5) Nadzorni organi in odbor sodelujejo pri
izmenjavi podatkov in informacij tudi s pristojnimi organi drugih držav članic
Evropske unije, ESRB in drugimi mednarodnimi finančnimi organizacijami v obsegu
in na način, določen s predpisi Evropske unije.
(6) Če je nadzorni organ ali odbor pridobil
zaupne podatke in informacije na podlagi izmenjave podatkov in informacij od
pristojnih organov držav članic Evropske unije iz prejšnjega odstavka, jih sme
razkriti tretjim osebam v skladu s tem členom samo s soglasjem osebe, od katere
je zaupno informacijo pridobil.
16. člen
(varovanje zaupnosti)
(1) Člani odbora in katerakoli druga oseba,
ki dela ali je delala za odbor, člani začasne delovne skupine iz petega
odstavka 5. člena tega zakona in druge osebe, ki lahko sodelujejo na sejah
odbora na podlagi 8. člena tega zakona, morajo vse informacije, za katere so
izvedeli v zvezi z opravljanjem funkcije ali dela, tudi po prenehanju
opravljanja svoje funkcije ali dela, varovati kot zaupne.
(2) Osebe iz prejšnjega odstavka ne smejo
zaupnih informacij razkriti nobeni drugi osebi ali državnemu organu, razen v
obliki povzetka, iz katerega ni mogoče prepoznati posameznih finančnih družb,
na katere se nanašajo.
(3) Prepoved iz drugega odstavka tega člena
ne velja za:
-       
zaupne informacije, potrebne za izvedbo predkazenskega in kazenskega
postopka in
-       
informacije, ki so prosto dostopne informacije v skladu z zakonom, ki
ureja dostop do informacij javnega značaja.
(4) Obveznost varovanja zaupnih informacij
iz prvega in drugega odstavka tega člena velja tudi za informacije, ki jih
odbor pridobi na podlagi izmenjave informacij z nadzornimi organi, ESRB ali
organom, pristojnim za makrobonitetni nadzor, iz druge države članice Evropske
unije.
(5) Z izjemo usmeritev odbora, ki so bile
javno objavljene v skladu s prvim odstavkom 11. člena tega zakona, imajo vse
informacije odbora enako stopnjo zaupnosti, kakor jih imajo informacije
nadzornih organov na podlagi področnih zakonov.
4. MAKROBONITETNI NADZOR
17. člen
(pristojnosti in naloge nadzornih organov)
(1) Nadzorni organi so pri izvajanju
makrobonitetne politike pristojni in odgovorni za opravljanje makrobonitetnega
nadzora nad finančnimi družbami, za nadzor katerih so pristojni po področnih
zakonih. Nadzor nad leasing družbami v okviru pristojnosti po tem zakonu opravlja
Banka Slovenije.
(2) Pri izvajanju usmeritev, ki jih
nadzornemu organu v skladu z 9. členom tega zakona izda odbor v okviru
izvrševanja nalog iz 4. člena tega zakona, nadzorni organ, ki je naslovnik
usmeritve, to izvrši v okviru pristojnosti in ukrepov, ki jih ima v skladu s
tem in področnim zakonom ali obrazloži odboru, zakaj usmeritve ni upošteval.
18. člen
(način izvajanja makrobonitetnega nadzora)
(1) Nadzorni organi izvajajo makrobonitetni
nadzor nad finančnimi družbami s spremljanjem, zbiranjem in preverjanjem
poročil in obvestil finančnih družb ter z izvajanjem pregledov poslovanja
finančnih družb, z izrekanjem ukrepov nadzora v skladu s področnimi zakoni in
izrekanjem makrobonitetnih nadzornih ukrepov in instrumentov v skladu s tem
zakonom. Poleg tega nadzorni organi:
-       
nudijo odboru analitično podporo pri opredeljevanju, zbiranju in analizi
informacij, potrebnih za izvajanje nalog po tem zakonu,
-       
predlagajo odboru načine ugotavljanja sistemsko pomembnih institucij,
-       
ocenjujejo sistemska tveganja na področju iz njihove pristojnosti in
predlagajo odboru ustrezno ukrepanje.
(2) Nadzorni organi skupaj z odborom
sodelujejo pri dejavnostih ESRB. Pri izvajanju svojih nalog in pristojnosti na
podlagi tega zakona upoštevajo smernice in druga priporočila ESRB oziroma, če
jih ne upoštevajo, to obrazložijo.
19. člen
(makrobonitetni nadzorni ukrepi in
instrumenti)
(1) Nadzorni organ lahko za izvrševanje
makrobonitetne politike in usmeritev odbora izreče naslednje nadzorne ukrepe in
instrumente:
1.     
priporočilo ali opozorilo, kot sta določena v zakonu, ki ureja
bančništvo ali investicijske sklade in družbe za upravljanje ali trg finančnih
instrumentov,
2.     
odprava kršitve, kot je določena v zakonu, ki ureja bančništvo ali
zavarovalništvo ali trg finančnih instrumentov ali investicijske sklade in
družbe za upravljanje,
3.     
ustavitev ali prepoved trgovanja s finančnimi instrumenti na
organiziranem trgu, kot je določena v zakonu, ki ureja trg finančnih
instrumentov,
4.     
druge nadzorne ukrepe nad opravljanjem investicijskih storitev in
poslov, kot so določeni v zakonu, ki ureja trg finančnih instrumentov,
5.     
dodatne ukrepe za uresničevanje pravil o obvladovanju tveganj, kot so
določeni v zakonu, ki ureja zavarovalništvo,
6.     
dodatne ukrepe za uresničevanje pravil o upravljanju s tveganji, kot so
določeni v zakonu, ki ureja bančništvo,
7.     
dodatne ukrepe, kot jih določa zakon, ki ureja investicijske sklade in
družbe za upravljanje,
8.     
odvzem dovoljenja, kot je določen v zakonu, ki ureja bančništvo ali
zavarovalništvo ali investicijske sklade in družbe za upravljanje ali trg
finančnih instrumentov,
9.     
postavitev izredne uprave, kot je določena v zakonu, ki ureja bančništvo
ali zavarovalništvo,
10.  
zmanjšanje neposredne ali posredne koncentracije izpostavljenosti, kot
je določeno v zakonu, ki ureja bančništvo,
11.  
zagotovitev dodatnega kapitala, kot je določena v zakonu, ki ureja
bančništvo,
12.  
posebne ukrepe, kot jih določa zakon, ki ureja bančništvo,
13.  
izredne ukrepe, kot jih določa zakon, ki ureja bančništvo,
14.  
uskladitev strukture ročnosti sredstev in naložb, omejitev finančnega
vzvoda, kot sta določeni v zakonu, ki ureja Banko Slovenije,
15.  
ukrepe nadzornih organov, kot jih določa zakon, ki ureja finančne
konglomerate,
16.  
druge nadzorne ukrepe in instrumente, s katerimi se poveča odpornost
finančne infrastrukture na finančne šoke ter ohranja finančno stabilnost in
preprečuje nastanek motenj v finančnem sistemu, ki bi lahko imele resne
negativne posledice na delovanje finančnega sistema in realno gospodarstvo,
zlasti bonitetne in druge zahteve za omejevanje kreditne rasti, rasti
finančnega vzvoda, ročnostne neusklajenosti terjatev in obveznosti, neposredne
oziroma posredne koncentracije izpostavljenosti ali prenašanja bremena
reševanja finančne družbe na tretje osebe.
(2) Pri izvajanju pristojnosti iz 17. člena
tega zakona nadzorni organi s podzakonskim ali drugim aktom podrobneje
opredelijo vrsto, vsebino, značilnosti in trajanje makrobonitetnih nadzornih
ukrepov in instrumentov iz prvega odstavka tega člena, pogoje in način
njihovega izvajanja, roke in način poročanja ter nadzorne ukrepe in
instrumente, ki niso opredeljeni v področnih zakonih.
(3) Če je vsebina makrobonitetnega
nadzornega ukrepa in instrumenta iz prvega odstavka tega člena določena v
drugem predpisu ali v odločitvi ESRB, lahko nadzorni organ izreče ukrep na podlagi
takega predpisa ali odločitve ESRB.
(4) Za postopke odločanja v posamičnih
zadevah, zlasti za izdajo odločb in postopke opravljanja nadzora nad izvajanjem
makrobonitetnih nadzornih ukrepov in instrumentov, nadzorni organi smiselno
uporabljajo določbe področnih zakonov.
(5) Nadzorni ukrepi in instrumenti iz
prvega odstavka tega člena se ne glede na namen, ki je določen v področnem
zakonu, ki ureja posamezen nadzorni ukrep, uporabljajo tudi za namen izvajanja
makrobonitetnega nadzora v skladu s tem zakonom.
5. ODGOVORNOST V ZVEZI Z IZVAJANJEM NADZORA
20. člen
(odgovornost v zvezi z izvajanjem nadzora)
(1) Člani odbora in zaposleni v nadzornih
organih, ki delujejo v imenu nadzornega organa, pri izvajanju pristojnosti
nadzora na podlagi tega zakona ravnajo s skrbnostjo dobrega strokovnjaka.
(2) Nadzorni organi so odgovorni za
ravnanja oseb, ki so pri izvajanju tega zakona delovale na podlagi pooblastila
nadzornih organov po pravilih, ki urejajo odgovornost delodajalcev za škodo, ki
jo pri delu ali v zvezi z njim tretjim osebam povzročijo delavci.
6. KAZENSKE DOLOČBE
21. člen
(kršitve drugih oseb)
(1) Z globo od 25.000 do 250.000 eurov se
za prekršek kaznuje pravna oseba, če:
1.     
nadzornemu organu posreduje nepravilne, nepopolne ali zavajajoče podatke
(tretji odstavek 14. člena),
2.     
nadzornemu organu ne posreduje podatkov v novem roku za posredovanje
podatkov na podlagi tretjega odstavka 14. člena tega zakona.
(2) Z globo od 25.000 do 500.000 eurov se
za prekršek kaznuje pravna oseba, ki stori prekršek iz prejšnjega odstavka in
se po zakonu, ki ureja gospodarske družbe, šteje za srednjo ali veliko
gospodarsko družbo.
(3) Z globo od 2.500 do 10.000 eurov se za
prekršek kaznuje odgovorna oseba pravne osebe iz drugega odstavka 14. člena
tega zakona, ki stori prekršek iz prvega odstavka tega člena.
(4) Če je narava storjenega prekrška iz
prejšnjih odstavkov posebno huda zaradi višine povzročene škode ali višine
pridobljene protipravne premoženjske koristi ali zaradi storilčevega naklepa
oziroma njegovega namena koristoljubnosti, se storilec, ki je pravna oseba,
kaznuje z globo od 41.000 do 750.000 eurov, pravna oseba, ki se po zakonu, ki
ureja gospodarske družbe šteje za srednjo ali veliko gospodarsko družbo z globo
od 41.000 do 1.500.000 eurov, odgovorna oseba pravne osebe pa z globo od 2.500
do 30.000 eurov.
22. člen
(prekrškovni organ)
Nadzor nad izvajanjem tega zakona
izvršujejo vsak na svojem področju nadzorni organi iz 3. točke 2. člena tega
zakona.
23. člen
(izrekanje globe v hitrem postopku)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.
7. KONČNA DOLOČBA
24. člen
Ta zakon začne veljati petnajsti dan po
objavi v Uradnem listu Republike Slovenije.
Št. 450-05/13-3/13
Ljubljana, dne 27. novembra 2013
EPA 1445-VI
Državni zbor
Republike Slovenije
Janko Veber l.r.
Predsednik