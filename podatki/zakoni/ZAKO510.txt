1. člen
Republika Slovenija daje poroštvo za obveznosti Družbe za
avtoceste v Republiki Sloveniji d.d. (v nadaljnjem besedilu: DARS d.d.) iz
naslova kreditov, najetih za realizacijo Nacionalnega programa izgradnje
avtocest v Republiki Sloveniji, za dodatno financiranje avtocestnih odsekov, ki
so se začeli graditi v letu 1996, in sicer: Vransko – Blagovica in Blagovica –
Šentjakob ter financiranje gradnje avtocestnih odsekov, ki so se začeli graditi
v letu 1997, in sicer: Pesnica – Slivnica, obvoznica Lendava, Kozina – Klanec
in Višnja Gora – Bič, do višine 170 mio USD glavnice ali protivrednosti
katerekoli druge valute, s pripadajočimi obrestmi in drugimi stroški kreditov,
oziroma v tolarski protivrednosti po srednjem tečaju Banke Slovenije na dan
uveljavitve zakona, pod naslednjimi pogoji:
-       
znesek kredita se lahko črpa v več letnih obrokih, in sicer do konca
leta 2001,
-       
rok odplačila je lahko do 20 let, z vključenim najmanj štiri do
osemletnim moratorijem za odplačilo glavnice,
-       
vsi stroški, povezani s pripravo in odobritvijo posameznega kredita, ne
smejo presegati 0,5% vrednosti tega kredita,
-       
strošek rezervacije sredstev kredita je lahko največ 0,5% od nečrpanega
zneska kredita in se obračuna od pogodbeno določenega datuma črpanja kredita
dalje.
Republika Slovenija bo v primeru, ko DARS d.d. ne bo
poravnala svojih dospelih obveznosti po kreditni pogodbi, na poziv banke
plačala te obveznosti namesto DARS d.d.
2. člen
Če DARS d.d. najame kredit iz prejšnjega člena pri tujih
kreditodajalcih, bo Republika Slovenija izdala poroštvo za tak kredit na
podlagi posebnega zakona.
Določba prejšnjega odstavka velja tudi za kredite, ki jih bo
najela DARS d.d. pri domačih kreditodajalcih, ti pa bodo kredite za
kreditiranje DARS d.d. najeli v tujini.
Če bo DARS d.d. izdala domače obveznice, bo Republika
Slovenija izdala poroštvo za izdajo teh obveznic na podlagi posebnega zakona.
3. člen
Obseg izdajanja poroštev Republike Slovenije po 1. členu tega
zakona se zmanjšuje z vsakokratnim zneskom najetega kredita, za katerega bo
dano poroštvo Republike Slovenije.
4. člen
Poroštvene pogodbe sklene s kreditodajalci minister,
pristojen za finance, na podlagi sklepa Vlade Republike Slovenije.
5. člen
V primerih, ko Republika Slovenija plača obveznosti iz
kreditnih pogodb namesto DARS d.d., pridobi Republika Slovenija v razmerju do
DARS d.d. pravico do regresiranja plačanih zneskov in vseh stroškov, ki so v
zvezi s tem nastali.
6. člen
Republika Slovenija uresniči pravico do regresiranja z
nalogom, ki ga izda minister, pristojen za finance, v breme sredstev, zbranih
na podlagi zakona o zagotovitvi namenskih sredstev za gradnjo avtocestnega
omrežja v Republiki Sloveniji (Uradni list RS, št. 46/93).
Ne glede na prejšnji odstavek ima Republika Slovenija pravico
izvesti regresiranja v breme kateregakoli vira sredstev ali prihodkov DARS
d.d., določenih v 5. členu zakona o Družbi za avtoceste v Republiki Sloveniji
(Uradni list RS, št. 57/93) in predvidenih virov v nacionalnem programu
izgradnje avtocest v Republiki Sloveniji (Uradni list RS, št. 13/96) ter
zahtevati prenos sredstev iz posameznih virov v dobro proračuna Republike
Slovenije.
V roku 30 dni po podpisu poroštvene pogodbe iz 4. člena tega
zakona skleneta ministrstvo, pristojno za finance in DARS d.d. pogodbo, s katero
podrobneje uredita medsebojna razmerja v zvezi z izvajanjem določb tega zakona.
7. člen
Ta zakon začne veljati naslednji dan po objavi v Uradnem
listu Republike Slovenije.
Št. 440-03/97-75/1
Ljubljana, dne 4. februarja 1998.
Predsednik
Državnega zbora
Republike Slovenije
Janez Podobnik, dr. med. l. r.