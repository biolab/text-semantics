I. TEMELJNE DOLOČBE
1. člen
Lekarniška dejavnost je del zdravstvene dejavnosti, ki
zagotavlja preskrbo prebivalstva ter zdravstvenih zavodov in drugih organizacij
z zdravili.
Preskrba z zdravili iz prejšnjega odstavka obsega izdajo
zdravil na recept in brez recepta ter magistralno pripravo zdravil.
2. člen
Lekarniška dejavnost je javna služba, ki jo opravljajo javni
zavodi in na podlagi koncesije zasebniki (v nadaljnjem besedilu: lekarnarji).
Lekarniška dejavnost se opravlja v lekarnah in njihovih
podružnicah.
Lekarne lahko poleg lekarniške dejavnosti opravljajo še
naslednje dejavnosti:
-       
preskrbo s pomožnimi zdravilnimi sredstvi, ortopedskimi pripomočki,
sredstvi za nego in drugimi sredstvi za varovanje zdravja;
-       
izdajanje veterinarskih zdravil;
-       
izdelovanje in preverjanje kakovosti zdravil in pomožnih zdravilnih
sredstev;
-       
svetovanje pri predpisovanju in uporabi zdravil.
Podružnica lekarne opravlja lekarniško dejavnost najmanj v
obsegu, ki zagotavlja preskrbo prebivalstva z gotovimi zdravili.
3. člen
Zdravila in pomožna zdravilna sredstva so izdelki, ki jih
opredeljuje poseben zakon.
4. člen
Nobena pravna oseba niti posameznik ne sme v pravnem prometu
poslovati pod imenom lekarna, če ne opravlja lekarniške dejavnosti iz 1. člena
tega zakona.
5. člen
Lekarna mora imeti ustrezne kadre, prostore in opremo glede
na obseg dejavnosti, ki jo opravlja, ter primerno zalogo in vrste zdravil.
Natančnejše pogoje, ki jih mora izpolnjevati lekarna oziroma
podružnica lekarne glede kadrov, prostorov in opreme, predpiše ministrstvo,
pristojno za zdravstvo.
6. člen
Lekarna oziroma podružnica lekarne lahko prične opravljati
lekarniško dejavnost, ko ministrstvo, pristojno za zdravstvo ugotovi, da
izpolnjuje kadrovske pogoje in pogoje glede prostorov in opreme, določene s tem
zakonom in predpisi, izdanimi na njegovi podlagi.
7. člen
Lekarno lahko vodi magister farmacije, ki poleg splošnih
pogojev za sklenitev delovnega razmerja izpolnjuje še naslednje pogoje:
-       
ima opravljen strokovni izpit; (delno se preneha
uporabljati)
-       
obvlada slovenski jezik, na dvojezičnih območjih pa tudi jezik
narodnosti; (delno se preneha
uporabljati)
-       
mu ni s pravnomočno sodbo sodišča prepovedano opravljanje poklica
oziroma lekarniške dejavnosti.
Izpolnjevanje pogoja iz druge alinee prejšnjega odstavka se
dokazuje z javnim spričevalom o končani srednji šoli ali potrdilom
izobraževalnega zavoda. (delno se preneha
uporabljati)
8. člen
Magister farmacije, ki za več kot tri leta prekine delo v
lekarniški dejavnosti, pa želi prevzeti vodenje lekarne ali pridobiti
koncesijo, mora pred tem opraviti preizkus znanja. Način in vsebino preizkusa
znanja predpiše s splošnim aktom lekarniška zbornica. (delno se preneha
uporabljati)
II. JAVNI ZAVOD
9. člen
Javni zavod za opravljanje lekarniške dejavnosti ustanovi
občina ali mesto za opravljanje te dejavnosti na svojem območju v soglasju z
ministrstvom, pristojnim za zdravstvo, in po poprejšnjem mnenju Zavoda za
zdravstveno zavarovanje Slovenije.
10. člen
Javni zavod organizira lekarne in podružnice lekarn kot svoje
organizacijske enote za opravljanje lekarniške dejavnosti na določenem območju,
lahko pa tudi galenski in analizni laboratorij za izdelavo in preizkušanje
magistralno in galensko izdelanih zdravil in pomožnih zdravilnih sredstev.
11. člen
Zavod upravlja svet zavoda, ki ga sestavljajo predstavniki:
-       
ustanovitelja;
-       
delavcev zavoda, ki opravljajo lekarniško dejavnost;
-       
uporabnikov.
Predstavnike uporabnikov imenuje Zavod za zdravstveno
zavarovanje Slovenije.
Sestavo in številčno razmerje predstavnikov v svetu zavoda
določi ustanovitelj z aktom o ustanovitvi zavoda.
12. člen
Direktorja zavoda imenuje in razrešuje svet zavoda s
soglasjem ustanovitelja.
Direktor zavoda mora imeti visoko strokovno izobrazbo in najmanj
pet let delovnih izkušenj.
Če poslovodna funkcija in funkcija vodenja strokovnega dela
zavoda nista ločeni, mora imeti direktor visoko strokovno izobrazbo
farmacevtske smeri.
Če sta poslovodna funkcija in funkcija vodenja strokovnega
dela zavoda ločeni, vodi strokovno delo zavoda strokovni vodja, ki mora imeti
visoko izobrazbo farmacevtske smeri in najmanj pet let delovnih izkušenj.
III. KONCESIJA ZA OPRAVLJANJE LEKARNIŠKE DEJAVNOSTI
13. člen
Na podlagi meril, določenih s planom zdravstvenega varstva
Republike Slovenije, izvede občina ali mesto javni razpis za opravljanje
lekarniške dejavnosti in pridobitev koncesije.
Koncesijo za opravljanje lekarniške dejavnosti podeli
pristojni upravni organ občine ali mesta v soglasju z ministrstvom, pristojnim
za zdravstvo, po poprejšnjem mnenju lekarniške zbornice in Zavoda za
zdravstveno zavarovanje Slovenije.
14. člen
Koncesija za opravljanje lekarniške dejavnosti se podeli
posamezniku, ki izpolnjuje pogoje iz 7. in 8. člena tega zakona in pogoje za
opravljanje zasebne zdravstvene dejavnosti, določene z zakonom o zdravstveni
dejavnosti.
15. člen
Z odločbo o podelitvi koncesije je določeno tudi območje, na
katerem se lahko opravlja lekarniška dejavnost.
Posameznik, ki želi opravljati lekarniško dejavnost, lahko
pridobi koncesijo le za eno območje.
16. člen
S pogodbo o koncesiji koncedent in koncesionar uredita
medsebojna razmerja v zvezi z opravljanjem lekarniške dejavnosti, pogoje, pod
katerimi mora koncesionar opravljati svojo dejavnost, začetek izvajanja
koncesije, rok za odpoved koncesije in sredstva, ki jih za opravljanje
lekarniške dejavnosti zagotavlja koncedent.
Pogodba o koncesiji se sklene v pisni obliki.
17. člen
Ministrstvo, pristojno za zdravstvo, vodi register
lekarnarjev.
18. člen
Koncesijo za opravljanje lekarniške dejavnosti odvzame
pristojni upravni organ občine ali mesta z odločbo, če:
-       
koncesionar v enem letu po pridobitvi koncesije ne začne opravljati
dejavnosti;
-       
je poslovanje lekarne prekinjeno za več kot šest mesecev;
-       
se ugotovi, da koncesionar ne izpolnjuje pogojev iz 14. člena tega
zakona;
-       
je koncesionarju prepovedano opravljanje poklica oziroma lekarniške
dejavnosti;
-       
koncesionar pridobi koncesijo za opravljanje lekarniške dejavnosti na
drugem območju;
-       
koncesionar ne opravlja lekarniške dejavnosti v skladu s predpisi,
odločbo o koncesiji in pogodbo o koncesiji, pa v določenem roku ni odpravil
pomanjkljivosti;
-       
se koncesionar odpove koncesiji.
19. člen
Če lekarnar iz katerega koli razloga začasno ne more sam
voditi zasebne lekarne, mora postaviti pooblaščenca. Pooblaščenec mora biti magister
farmacije z opravljenim strokovnim izpitom.
Pooblaščenec lahko vodi lekarno najdlje eno leto.
Če postane lekarnar iz zdravstvenih razlogov za daljši čas
nesposoben za delo, mora lekarnar ali njegov skrbnik določiti upravitelja
lekarne.
Upravitelj mora izpolnjevati pogoje iz 7. člena tega zakona.
20. člen
Če lekarnar umre, ima njegov zakonec ali otrok pravico
opravljati lekarniško dejavnost na podlagi izdane koncesije, vendar ne dlje kot
pet let od smrti imetnika koncesije.
Zakonec ali otrok umrlega lekarnarja, ki izpolnjuje pogoje za
samostojno vodenje lekarne, lahko zahteva izdajo koncesije za opravljanje
lekarniške dejavnosti.
Lekarno vodi v primerih iz prvega odstavka tega člena
upravitelj, ki izpolnjuje pogoje iz 7. člena tega zakona.
Upravitelja imenuje zakonec, otrok ali njegov skrbnik.
IV. PODRUŽNICA LEKARNE
21. člen
Zavodu, ki opravlja lekarniško dejavnost, in lekarnarju se
lahko izda dovoljenje za poslovanje podružnice lekarne v kraju, v katerem ni
lekarne, če je ugotovljena potreba za izdajo zdravil.
Podružnica lekarne sme delovati le pod strokovnim nadzorom
lekarne, ki jo je organizirala. Za poslovanje podružnice lekarne je odgovoren
vodja lekarne, ki je podružnico organizirala.
22. člen
Dovoljenje za poslovanje podružnice lekarne se lahko izda
tudi za določen čas oziroma za določeno obdobje v letu (turistična sezona).
Dovoljenje za poslovanje podružnice lekarne izda pristojni
občinski upravni organ po poprejšnjem mnenju lekarniške zbornice.
23. člen
Dovoljenje za poslovanje podružnice lekarne se odvzame, če se
za to območje ustanovi javni zavod ali se izda koncesija za opravljanje
lekarniške dejavnosti.
V. PRIROČNA ZALOGA ZDRAVIL
24. člen
Lekarna lahko ima priročno zalogo zdravil v zdravstvenem
zavodu ali njegovi dislocirani enoti oziroma pri zasebnem zdravniku, če v
kraju, kjer je organizirana zdravstvena služba ni lekarne ali njene podružnice.
Lekarna ima lahko priročno zalogo zdravil tudi v
socialnovarstvenem ali drugem zavodu, ki opravlja zdravstvene storitve za svoje
varovance, ne glede na razdaljo do najbližje lekarne.
Dovoljenje za organiziranje priročne zaloge zdravil izda
občinski upravni organ, pristojen za zdravstvo, na podlagi mnenja lekarniške
zbornice.
Dovoljenje za organiziranje priročne zaloge zdravil iz prvega
odstavka tega člena se odvzame, če se v kraju odpre lekarna ali podružnična
lekarna.
VI. BOLNIŠNIČNA LEKARNA
25. člen
Bolnišnično lekarno organizira bolnišnica za lastno preskrbo
z zdravili in drugimi pomožnimi sredstvi, ki se uporabljajo za zdravljenje in
nego hospitaliziranih oseb.
26. člen
Bolnišnično lekarno lahko vodi oseba, ki izpolnjuje pogoje iz
7. člena tega zakona.
VII. POSLOVNI ČAS IN NEPREKINJENA OSKRBA Z ZDRAVILI
27. člen
Poslovni čas lekarn se določi glede na krajevne potrebe po
preskrbi z zdravili, tako da ne sme biti krajši od 40 ur na teden.
Poslovni čas javnih zavodov določi ustanovitelj, poslovni čas
zasebnih lekarn potrdi pristojni mestni oziroma občinski upravni organ.
28. člen
V času, ko so lekarne zaprte, morajo na širšem območju
zagotoviti neprekinjeno preskrbo z zdravili z obliko dežurstva ali s stalno
pripravljenostjo v nočnem času ter ob nedeljah in praznikih.
Na območju, kjer je več lekarn, se lekarne medsebojno
dogovorijo o opravljanju dežurne službe ter določijo vrstni red nočnega,
nedeljskega in prazničnega dežurstva.
Če se lekarne ne dogovorijo, določi vrstni red lekarniška
zbornica glede na število zaposlenih magistrov farmacije v posamezni lekarni.
VIII. FARMACEVTSKI STROKOVNI DELAVCI
29. člen
Farmacevtsko strokovno delo v lekarniški dejavnosti
opravljajo farmacevtski strokovni delavci:
-       
specialisti, magistri in doktorji farmacevtske znanosti;
-       
magistri farmacije;
-       
inženirji farmacije oziroma višji farmacevtski tehniki;
-       
farmacevtski tehniki.
30. člen
Farmacevtski strokovni delavci lahko samostojno opravljajo
svoje delo, ko opravijo pripravniško dobo in strokovni izpit.
Ne glede na določbo prejšnjega odstavka lahko magistri
farmacije v skladu z zakonom, ki ureja zdravstveno dejavnost, samostojno
opravljajo svoje delo po končanem študiju farmacije in opravljenem strokovnem
izpitu.
Pripravniška doba traja devet mesecev za inženirje farmacije
in šest mesecev za farmacevtske tehnike.
Program pripravništva in program strokovnega izpita predpiše
ministrstvo, pristojno za zdravstvo, po predhodnem mnenju lekarniške zbornice.
31. člen
Zavodi in lekarnarji so dolžni omogočiti opravljanje
pripravništva v lekarni v skladu z razporedom, ki ga pripravi lekarniška
zbornica.
32. člen
Farmacevtski strokovni delavci so se dolžni stalno strokovno
izpopolnjevati.
Način strokovnega izpopolnjevanja in strokovno literaturo, ki
jo mora imeti vsaka lekarna, predpiše ministrstvo, pristojno za zdravstvo, na
predlog lekarniške zbornice.
33. člen
Farmacevtski strokovni delavci opravljajo specializacijo po
določilih zakona o zdravstveni dejavnosti.
34. člen
V lekarni samostojno izdajajo zdravila magistri farmacije z
opravljenim strokovnim izpitom.
Farmacevtski strokovni delavci nadzorujejo pravilnost
predpisovanja, izdajanja in shranjevanja zdravil, za kar so osebno odgovorni v
okviru svoje usposobljenosti.
Vodja lekarne je odgovoren za organizacijo dela in poslovanje
lekarne.
34.a člen
Ne glede na določbe iz prejšnjega člena lahko samostojno
izdajajo zdravila tudi inženirji farmacije z višjo strokovno izobrazbo, razen
priprave in izdaje zdravil, ki vsebujejo mamila.
IX. NADZORSTVO
35. člen
Opravljanje lekarniške dejavnosti se nadzira v skladu z
zakonom o zdravstveni dejavnosti.
36. člen
Lekarnarju ali drugemu odgovornemu vodji lekarne lahko
ministrstvo, pristojno za zdravstvo, prepove vodenje lekarne za največ šest mesecev
zaradi večkratnega kršenja predpisov o lekarniški dejavnosti ali na predlog
lekarniške zbornice zaradi kršenja etike farmacevtskih delavcev.
Za čas prepovedi vodenja lekarne mora biti imenovan
pooblaščenec za vodenje lekarne.
37. člen
Ministrstvo, pristojno za zdravstvo, lahko začasno prepove
poslovanje lekarne, če ugotovi, da lekarna ne izpolnjuje pogojev iz 5. člena
tega zakona.
X. LEKARNIŠKA ZBORNICA
38. člen
Za učinkovito lekarniško dejavnost in za zagotavljanje njene
strokovnosti ter za izpolnjevanje drugih skupnih nalog se ustanovi lekarniška
zbornica.
Zbornica je pravna oseba.
39. člen
Lekarniška zbornica pospešuje in skrbi za razvoj in strokovni
napredek dejavnosti, varuje stanovsko čast, skrbi za izpolnjevanje stanovskih
obveznosti ter varuje stanovske in gospodarske interese članov.
Lekarniška zbornica opravlja zlasti naslednje naloge:
1.     
daje pristojnim organom in zavodom poročila, mnenja in predloge glede
preskrbe z zdravili, izdaje zdravil, ureditve lekarn, vzgoje in usposabljanja
farmacevtskih delavcev in glede drugih problemov, ki se nanašajo na lekarniško
dejavnost;
2.     
načrtuje in spremlja pripravništvo, stalno strokovno izpopolnjevanje in
specializacijo farmacevtskih strokovnih delavcev;
3.     
sodeluje pri pripravi zakonskih predpisov, ki se nanašajo na lekarniško
dejavnost, zdravila, načrtovanje lekarniške mreže in načrtovanje kadrovskih
potreb;
4.     
sprejme kodeks etike lekarniških delavcev in pravila dobre lekarniške
prakse ter ukrepa ob njihovem kršenju;
5.     
daje mnenje o izdaji koncesij za opravljanje lekarniške dejavnosti in o
izdaji dovoljenj za poslovanje podružnic lekarn in priročne zaloge zdravil;
6.     
vodi register farmacevtskih strokovnih delavcev v lekarnah in evidence o
rednem strokovnem izpopolnjevanju;
7.     
sodeluje pri določanju izhodišč za sklepanje pogodb z Zavodom za
zdravstveno zavarovanje Slovenije in za oblikovanje cen lekarniških storitev v
okviru obveznega zdravstvenega zavarovanja;
8.     
določa način oblikovanja cen zdravil in pomožnih zdravilnih sredstev, ki
se ne določajo s pogodbami z Zavodom za zdravstveno zavarovanje Slovenije;
9.     
izvaja strokovni nadzor s svetovanjem;
10.  
določa vrste izdelkov, ki se smejo prodajati v lekarnah v okviru dejavnosti
iz 2. člena tega zakona;
11.  
sodeluje s farmacevtsko industrijo in veledrogerijami za zagotavljanje
kakovostne oskrbe z zdravili;
12.  
sodeluje z izobraževalnimi zavodi in s strokovnim farmacevtskim društvom
pri oblikovanju vzgojno-izobraževalnih programov;
13.  
sodeluje s strokovnim farmacevtskim društvom pri razreševanju
farmacevtske problematike;
14.  
sodeluje pri pripravi kolektivne pogodbe za delavce lekarniške
dejavnosti in sklepa kolektivne pogodbe v imenu lekarnarjev kot delodajalcev;
15.  
opravlja druge naloge, ki so določene s statutom ali predpisi državnih
organov.
Naloge iz 2. in 9. točke prejšnjega odstavka opravlja
lekarniška zbornica kot javna pooblastila.
40. člen
Članstvo v zbornici je obvezno za javne zavode in lekarnarje.
41. člen
Naloge, ki jih opravlja zbornica kot javna pooblastila, se
financirajo iz sredstev republiškega proračuna.
42. člen
Zbornica sprejme statut, s katerim določi svojo organizacijo,
organe in njihove pristojnosti.
K statutu zbornice v delu, ki se nanaša na izvrševanje javnih
pooblastil, da soglasje Vlada Republike Slovenije.
XI. KAZENSKE DOLOČBE
43. člen
Z denarno kaznijo v višini najmanj 100.000 tolarjev se
kaznuje pravna oseba ali lekarnar, ki stori prekršek v zvezi z opravljanjem
lekarniške dejavnosti:
1.     
če opravlja lekarniško dejavnost v nasprotju z 2. členom tega zakona;
2.     
če posluje z imenom lekarna v nasprotju s 4. členom tega zakona;
3.     
če prične opravljati dejavnost, preden pristojni organ ugotovi, da
izpolnjuje pogoje iz 6. člena tega zakona;
4.     
če vodi lekarno oseba, ki ne izpolnjuje pogojev (7. člen);
5.     
če ne postavi pooblaščenca ob odsotnosti ali ne predlaga upravitelja ob
daljši odsotnosti (19. in 20. člen);
6.     
če odpre podružnico lekarne brez dovoljenja (22. člen);
7.     
če organizira priročno zalogo zdravil brez dovoljenja (24. člen);
8.     
če ne opravlja dežurstva ali stalne pripravljenosti v skladu z
dogovorjenim vrstnim redom (28. člen);
9.     
če izdaja zdravila nepooblaščena oseba (34. člen).
Z denarno kaznijo v višini najmanj 10.000 tolarjev se kaznuje
odgovorna oseba pravne osebe, ki stori prekršek iz prejšnjega odstavka.

Zakon o lekarniški dejavnosti (Uradni list RS,
št. 9/92)
vsebuje naslednje prehodne in končne določbe:
»XII. PREHODNE IN KONČNE DOLOČBE
44. člen
Obstoječi javni zavodi morajo uskladiti svojo organiziranost
in poslovanje s tem zakonom v šestih mesecih po uveljavitvi zakona.
Obstoječe bolnišnične lekarne, ki so do uveljavitve tega
zakona opravljale preskrbo z zdravili tudi za nehospitalizirane osebe, lahko
opravljajo lekarniško dejavnost v sedanjem obsegu s soglasjem ministrstva,
pristojnega za zdravstvo, vendar morajo voditi poslovanje za nehospitalizirane
osebe ločeno.
45. člen
Lekarniška zbornica se ustanovi v šestih mesecih po
uveljavitvi tega zakona, naloge, ki jih določa ta zakon, razen javnih
pooblastil, pa opravlja do ustanovitve zbornice Združenje lekarn Slovenije.
Javna pooblastila, ki jih določa ta zakon, začne zbornica
izvajati, ko ministrstvo, pristojno za zdravstvo, ugotovi, da so izpolnjeni
strokovni, kadrovski in materialni pogoji za prevzem posameznega javnega
pooblastila.
Do prevzema javnih pooblastil iz prejšnjega odstavka opravlja
te naloge ministrstvo, pristojno za zdravstvo.
Z dnem ustanovitve lekarniške zbornice preneha z delom
Združenje lekarn Slovenije, vse premoženje, ki ga je upravljalo, pa postane
lastnina lekarniške zbornice.
Lekarniška zbornica sprejme splošni akt iz 8. člena tega
zakona v treh mesecih po ustanovitvi.
46. člen
Minister, pristojen za zdravstvo, sprejme izvršilne predpise
v treh mesecih od uveljavitve tega zakona.
Do sprejema izvršilnih predpisov iz prejšnjega odstavka se
uporabljajo izvršilni predpisi, ki so veljali do uveljavitve tega zakona, v
kolikor niso v nasprotju s tem zakonom.
47. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
prekrških (Uradni list RS, št. 13/93)
vsebuje naslednjo končno določbo:
»28. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi zakona o lekarniški
dejavnosti – ZLD-A (Uradni list RS, št. 38/99)
vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o opravljanju zdravstvenih poklicev v
Republiki Sloveniji za državljane drugih držav članic Evropske unije – ZOZPEU
(Uradni list RS, št. 86/02)
vsebuje naslednjo končno določbo:
»7. člen
(končna določba)
Ta zakon začne veljati petnajsti dan po objavi v Uradnem
listu Republike Slovenije, uporablja pa se od dne pristopa Republike Slovenije
k Evropski uniji.«.

Zakon o spremembah in dopolnitvah zakona o
lekarniški dejavnosti – ZLD-B (Uradni list RS, št. 2/04)
vsebuje naslednjo končno določbo:
»4. člen
Ta zakon začne veljati naslednji dan po objavi v Uradnem
listu Republike Slovenije, določba prvega odstavka 3. člena tega zakona pa se
začne uporabljati 1. oktobra 2009.«.