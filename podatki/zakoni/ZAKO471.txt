I. SPLOŠNE DOLOČBE
1. člen
Ta zakon v skladu z Direktivo 2001/37/ES
Evropskega parlamenta in Sveta z dne 5. junija 2001 o približevanju zakonov in
drugih predpisov držav članic o izdelavi, predstavitvi in prodaji tobačnih
izdelkov (UL L št. 194 z dne 18. 7. 2001, str. 26) in Direktivo 2003/33/ES
Evropskega parlamenta in Sveta z dne 26. maja 2003 o približevanju zakonov in
drugih predpisov držav članic o oglaševanju in sponzorstvu tobačnih izdelkov
(UL L št. 152 z dne 20. 6. 2003, str. 16) določa ukrepe za omejevanje uporabe
tobačnih izdelkov in ukrepe za preprečevanje njihovih škodljivih vplivov na
zdravje.
2. člen
Posamezni pojmi, uporabljeni v tem zakonu,
imajo naslednji pomen:
1.     
Tobačni izdelki so izdelki, ki vsebujejo tobak, ki je lahko tudi gensko
spremenjen, in so namenjeni za kajenje, njuhanje, sesanje ali žvečenje.
2.     
Katran je suh, nerazredčen, breznikotinski kondenzat dima, ki nastaja
pri kajenju.
3.     
Nikotin pomeni nikotinske alkaloide.
4.     
Ogljikov monoksid je sestavni del plinske faze kadilskega dima in
nastaja pri nepopolnem izgorevanju tobaka in drugih organskih sestavin tobačnih
izdelkov.
5.     
Tobak za oralno uporabo so vsi tobačni izdelki za oralno uporabo, razen
za kajenje in žvečenje, ki so delno ali v celoti izdelani iz tobaka v prahu ali
drobcih ali kakršnikoli kombinaciji prahu in drobcev, ki so lahko pakirani v
vrečkah ali v kakršnikoli drugi embalaži, ali so podobni živilskemu izdelku.
6.     
Sestavina je vsaka snov ali sestavni del, ki se uporablja pri izdelavi
ali pripravi tobačnega izdelka, razen tobačnih listov in drugih naravnih ali nepredelanih
delov rastline tobaka, in je v končnem izdelku še vedno prisotna, četudi v
spremenjeni obliki, vključno s papirjem, filtrom, tiskarskimi črnili in lepili.
7.     
Oglaševanje in promocija tobaka in tobačnih izdelkov je vsakršno
posredno ali neposredno komercialno sporočilo, priporočilo ali dejanje s
ciljem, učinkom ali mogočim učinkom promocije tobačnih izdelkov ali uporabe
tobaka.
8.     
Sponzoriranje dogodka, dejavnosti ali posameznika je kakršnakoli
posredna ali neposredna oblika prispevka za kakršenkoli dogodek, dejavnost ali
posameznika s ciljem, učinkom ali mogočim učinkom promocije tobačnih izdelkov
ali uporabe tobaka.
9.     
Storitev informacijske družbe pomeni storitev v smislu 35. točke 3.
člena Zakona o elektronskih komunikacijah (Uradni list RS, št. 43/04).
10.  
Kadilnica pomeni tisti zaprt prostor, ki je fizično ločen od drugih
zaprtih prostorov in posebej urejen izključno za kajenje.
3. člen
Javni prostori po tem zakonu so prostori,
namenjeni dejavnostim na področju zdravstva, otroškega varstva, vzgoje in izobraževanja,
socialnega varstva, prometa, javnega prevoza, trgovine, gostinstva in turizma,
športa in rekreacije ter kulture.
Javni prostori iz prejšnjega odstavka so
zlasti čakalnice, sejne sobe, kino dvorane, gledališča, zdravstveni, vzgojno
varstveni, izobraževalni, socialni zavodi, gostinski prostori in trgovine,
športne dvorane, javna prometna sredstva, dvigala, kabinske žičnice, javna
stranišča in drugi prostori, kjer so nekadilci proti svoji volji lahko
izpostavljeni cigaretnemu dimu.
4. člen
Delovni prostor po tem zakonu je vsak zaprt
prostor, ki je pod nadzorom delodajalca in kjer se zanj opravljajo dela in
storitve.
5. člen
Za uresničevanje celovite družbene skrbi za
varstvo zdravja prebivalcev pred škodljivimi vplivi tobačnih izdelkov skrbi
Svet za zdravje pri Vladi Republike Slovenije, ki ima na tem področju zlasti
naslednje naloge:
-       
spremlja vpliv uporabe tobačnih izdelkov na zdravje prebivalcev in
predlaga ustrezne ukrepe, ki zahtevajo medresorsko reševanje,
-       
predlaga ukrepe za omejevanje uporabe tobačnih izdelkov,
-       
spremlja izvajanje celovitega programa preprečevanja uporabe tobačnih
izdelkov in ukrepov za preprečevanje škodljivih posledic,
-       
opravlja druge naloge s področja omejevanja uporabe tobačnih izdelkov in
preprečevanja škodljivih posledic uporabe tobačnih izdelkov.
Ministrstvo, pristojno za zdravje, v
sodelovanju s pristojnimi ministrstvi, institucijami, strokovnjaki in
nevladnimi organizacijami pripravi dveletne programe omejevanja uporabe
tobačnih izdelkov in zmanjševanja škodljivih posledic uporabe tobačnih izdelkov
(v nadaljnjem besedilu: programi), ki vključujejo ukrepe iz 5.a člena tega
zakona.
Programe iz prejšnjega odstavka na predlog
ministrstva, pristojnega za zdravje, sprejme Vlada Republike Slovenije.
5.a člen
Med ukrepe za preprečevanje škodljivih
vplivov uporabe tobačnih izdelkov se štejejo:
-       
spremljanje uporabe tobačnih izdelkov in obsega škodljivih vplivov
njihove uporabe za zdravje;
-       
informiranje, izobraževanje in osveščanje javnosti in posameznih skupin
prebivalstva o škodljivih vplivih uporabe tobačnih izdelkov;
-       
usklajevanje aktivnosti za vključevanje v programe opuščanja kajenja in
uporabe tobačnih izdelkov;
-       
usklajevanje, spremljanje in vrednotenje preventivnih programov za
posamezne skupine prebivalstva;
-       
priprava in izvajanje programov za spodbujanje zdravega življenjskega
sloga med različnimi starostnimi in družbenimi skupinami prebivalstva ter
njihovo vrednotenje;
-       
strokovno svetovanje in podpora institucijam, združenjem, nevladnim
organizacijam, lokalnim skupnostim in posameznikom pri izvajanju preventivnih
programov na področju omejevanja kajenja.
Za izvrševanje v tem členu določenih
ukrepov je pooblaščen Inštitut za varovanje zdravja Republike Slovenije skupaj
z območnimi zavodi za zdravstveno varstvo, ki v skladu s tem členom in
Nacionalnim programom zdravstvenega varstva Republike Slovenije neposredno
opravljajo naloge, povezane z navedenimi ukrepi.
II. DOVOLJENA VSEBNOST ŠKODLJIVIH SESTAVIN
6. člen
Od 1. januarja 1997 je prepovedana proizvodnja in prodaja cigaret, ki vsebujejo
več kot 15 mg katrana na cigareto.
Od 1. julija
1998 dalje je prepovedana proizvodnja in prodaja cigaret, ki vsebujejo več kot
12 mg katrana na cigareto.
Od 1. januarja 2004 je za Republiko
Slovenijo in države članice Evropske unije, od 1. januarja 2007 pa tudi za
izvoz v druge države, prepovedana proizvodnja in prodaja cigaret, ki vsebujejo
več kot:
-       
10 mg katrana na cigareto;
-       
1 mg nikotina na cigareto;
-       
10 mg ogljikovega monoksida na cigareto.
Minister za zdravje podrobneje določi pogoje, ki jih morajo glede zdravstvene
ustreznosti izpolnjevati tobačni izdelki.
7. člen
Vsebnost katrana, nikotina in ogljikovega
monoksida v cigaretah se ugotavlja po metodi, ki ustreza naslednjim standardom:
-       
ISO 4387 za katran;
-       
ISO 10315 za nikotin;
-       
ISO 8454 za ogljikov monoksid.
Točnost natisnjenega podatka o vsebnosti
katrana in nikotina na škatli oziroma drugem posamičnem pakiranju (v nadaljnjem
besedilu: embalaža) se ugotavlja po metodi ISO 8243.
III. UKREPI ZA ZMANJŠEVANJE UPORABE TOBAČNIH IZDELKOV
8. člen
Prepovedana je proizvodnja in prodaja
cigaret, ki na embalaži nimajo natisnjenih podatkov o tem, koliko miligramov
katrana, nikotina in ogljikovega monoksida vsebuje posamezna cigareta.
Podatki iz prejšnjega odstavka morajo
obsegati najmanj 10% površine bočne strani embalaže.
9. člen
Prepovedana je proizvodnja in prodaja
tobačnih izdelkov, razen tobačnih izdelkov za žvečenje in za njuhanje, ki
nimajo na embalaži in zunanji embalaži, ki se uporablja pri prodaji izdelka na
drobno (v nadaljnjem besedilu: zunanja embalaža), natisnjenega enega od
naslednjih opozoril:
»Kajenje ubija. Opustite kajenje: tel. št.
xxxxxxxxx.«
»Kajenje resno škoduje vam in ljudem okoli
vas. Opustite kajenje: tel. št. xxxxxxxxx.«
Opozorilo iz prejšnjega odstavka mora biti
natisnjeno na prednji strani embalaže in zunanje embalaže, razen na dodatnih
prozornih ovojih, ki se uporabljajo za prodajo izdelka na drobno. Opozorilo
mora obsegati najmanj 30% površine zunanjega dela prednje strani embalaže in
zunanje embalaže, na kateri je to opozorilo natisnjeno.
Opozorili iz prvega odstavka tega člena se
morata redno menjavati, in sicer tako, da se vsako opozorilo pojavi na enaki
količini proizvedenih oziroma prodajanih tobačnih izdelkov v tekočem letu.
Prepovedana je proizvodnja in prodaja
tobačnih izdelkov, razen tobačnih izdelkov za žvečenje in za njuhanje, ki poleg
opozorila iz prvega odstavka tega člena nimajo natisnjenega še enega od
naslednjih opozoril:
1.     
“Kadilci umirajo mlajši.”
2.     
“Kajenje maši žile in povzroča srčni infarkt in možgansko kap.”
3.     
“Kajenje povzroča smrt zaradi pljučnega raka.”
4.     
“Kajenje med nosečnostjo škoduje vašemu otroku.”
5.     
“Varujte otroke pred vdihavanjem vašega cigaretnega dima.”
6.     
“Vaš zdravnik ali farmacevt vam lahko pomaga opustiti kajenje.”
7.     
“Kajenje povzroča hudo zasvojenost, zato ne začnite kaditi.”
8.     
“Opustitev kajenja zmanjša tveganje za smrt zaradi bolezni srca in
pljuč.”
9.     
“Kajenje lahko povzroči počasno in boleče umiranje.”
10.  
“Poiščite pomoč pri opuščanju kajenja: posvetujte se z zdravnikom.”
11.  
“Kajenje lahko zmanjša pretok krvi in povzroči impotenco.”
12.  
“Kajenje povzroča staranje kože.”
13.  
“Kajenje lahko škoduje spermi in zmanjša plodnost.”
14.  
“Cigaretni dim vsebuje benzen, nitrosamine, formaldehid in vodikov
cianid.”
Opozorilo iz prejšnjega odstavka mora biti
natisnjeno na zadnji strani embalaže in zunanje embalaže, razen na dodatnih
prozornih ovojih, ki se uporabljajo za prodajo izdelka na drobno. Opozorilo
mora obsegati najmanj 40% površine zunanjega dela zadnje strani embalaže in
zunanje embalaže, na kateri je to opozorilo natisnjeno.
Opozorila iz četrtega odstavka tega člena
se morajo redno menjavati, in sicer tako, da se vsako opozorilo pojavi na enaki
količini proizvedenih oziroma prodajanih tobačnih izdelkov v tekočem letu.
Minister, pristojen za zdravje, določi
telefonsko številko iz prvega odstavka tega člena in pogoje za delovanje službe
na navedeni številki.
9.a člen
Prepovedana je prodaja tobačnih izdelkov za
žvečenje in za njuhanje, ki nimajo na najbolj vidni površini embalaže in
zunanje embalaže, razen na dodatnih prozornih ovojih, ki se uporabljajo za
prodajo izdelkov na drobno, navedenega naslednjega opozorila: “Ta tobačni
izdelek lahko škoduje vašemu zdravju in povzroča zasvojenost.”
Opozorilo iz prejšnjega odstavka mora
obsegati najmanj 30% zunanjega dela ustrezne površine embalaže in zunanje
embalaže, na kateri je opozorilo natisnjeno.
9.b člen
Embalaža tobačnih izdelkov, razen cigaret
in tobačnih izdelkov za žvečenje in za njuhanje, katere najbolj vidna površina
presega 75 cm2, mora vsebovati opozorili iz prvega in četrtega
odstavka 9. člena tega zakona najmanj v obsegu 22,5 cm2 na prednji
in 22,5 cm2 na zadnji strani embalaže.
9.c člen
Podatki iz prvega odstavka 8. člena tega
zakona ter opozorila iz prvega in četrtega odstavka 9. člena tega zakona in
prvega odstavka 9.a člena tega zakona morajo biti:
-       
natisnjeni v črnem odebeljenem tisku na beli podlagi, v pisavi Helvetica
in v velikosti črk, ki zavzema največji možni del površine, predvidene za
opozorilo in podatke;
-       
natisnjeni v malih črkah, razen prve črke in kjer tako zahtevajo slovnična
pravila;
-       
natisnjeni osredotočeno v delu, na katerem mora biti besedilo natisnjeno
in vzporedno z zgornjim robom embalaže;
-       
obrobljeni s črnim okvirjem, širokim najmanj 3 mm in največ 4 mm, ki ne
sme posegati v besedilo opozorila oziroma podatkov, razen opozorila iz prvega
odstavka 9.a člena tega zakona;
-       
natisnjeni v slovenskem jeziku;
-       
natisnjeni tako, da jih ni mogoče odstraniti ali uničiti, in ne smejo
biti zakriti, potemnjeni ali prekinjeni z drugim napisom ali simbolom ali z
odpiranjem embalaže.
Podatki iz prvega odstavka 8. člena tega
zakona ter opozorila iz prvega in četrtega odstavka 9. člena tega zakona in
prvega odstavka 9.a člena tega zakona ne smejo biti na tobačni znamki,
nalepljeni na embalaži tobačnega izdelka.
Podatki iz prvega odstavka 8. člena tega
zakona ter opozorila iz prvega in četrtega odstavka 9. člena tega zakona in
prvega odstavka 9.a člena tega zakona so lahko, razen na embalaži in zunanji
embalaži cigaret, pritrjeni z nalepko, pod pogojem, da se ta nalepka ne more
odstraniti.
Na embalaži tobačnega izdelka mora biti
označena serijska številka ali ekvivalent, ki omogoča določitev kraja in datuma
proizvodnje tobačnega izdelka.
Na embalaži in zunanji embalaži tobačnih
izdelkov je prepovedana uporaba besedila, imena, blagovne znamke in simbola ali
drugega znaka, ki napeljujejo na to, da je določen tobačni izdelek manj
škodljiv, z izrazi, kot so na primer: lahki, mild, nizka vsebnost nikotina in
katrana, super lahki, ultra lahki in podobno.
10. člen
Prepovedano je vsako sponzoriranje dogodka,
dejavnosti ali posameznika ter kakršnokoli neposredno in posredno oglaševanje
in promocija tobaka in tobačnih izdelkov, vključno prek storitev informacijske
družbe.
Za posredno oglaševanje tobaka in tobačnih izdelkov iz prejšnjega odstavka se šteje prikazovanje
logotipov in drugih znakov za označevanje tobaka in tobačnih izdelkov na
predmetih, ki po tem zakonu niso tobačni izdelki. Za posredno oglaševanje se šteje tudi brezplačno ponujanje tobačnih izdelkov na javnem
mestu in v javnih prostorih.
Prepovedano je oglaševanje izdelkov, ki ne sodijo med tobak
in tobačne izdelke, vendar s svojim videzom in namenom uporabe neposredno
vzpodbujajo k potrošnji tobaka in tobačnih izdelkov.
Objavljanje podatkov o kakovosti in drugih
lastnostih tobaka in tobačnih izdelkov v strokovnih knjigah ter revijah in
publikacijah, ki so namenjene obveščanju proizvajalcev in prodajalcev teh
izdelkov, se ne šteje za oglaševanje po določbah tega člena.
11. člen
Ne glede na določbe prejšnjega člena je oglaševanje tobaka in tobačnih izdelkov
dovoljeno v obliki in podobi zaščitene blagovne znamke:
-       
na priboru za kajenje;
-       
v in na poslovnih prostorih gospodarskih družb, ki se ukvarjajo s
proizvodnjo, distribucijo in prodajo tobačnih izdelkov na debelo v skupni
površini do 7 m2;
-       
na zunanjih in notranjih izveskih prodajaln tobačnih izdelkov v skupni
površini do 7 m2.
Oglaševanje tobačnih izdelkov iz prejšnjega odstavka je
dovoljeno le v obliki znaka, ki je zaščiten in ki ne omenja in ne prikazuje
tobačnega izdelka, njegove embalaže ali njegove uporabe.
12. člen
(črtan)
13. člen
(črtan)
14. člen
Prepovedana je prodaja tobačnih izdelkov
osebam, mlajšim od 18 let. Tobačnih izdelkov ne smejo prodajati osebe, mlajše
od 18 let.
Prepovedana je prodaja tobačnih izdelkov iz
avtomatskih naprav.
Prepovedana je prodaja posameznih cigaret
oziroma drugih tobačnih izdelkov izven izvirne embalaže proizvajalca.
Prepovedana je prodaja tobaka za oralno
uporabo.
Prepoved prodaje tobačnih izdelkov osebam,
mlajšim od 18 let, mora biti v prodajalni tobačnih izdelkov objavljena na
vidnem mestu.
15. člen
Prodajalec sme od vsake osebe, ki kupuje
tobačne izdelke in za katero domneva, da še ni stara 18 let, zahtevati, da
izkaže svojo starost z javno listino. Če oseba to odkloni, se ji tobačnega
izdelka ne sme prodati.
16. člen
Prepovedano je kajenje v vseh zaprtih
javnih in delovnih prostorih. Za zaprt javni ali delovni prostor se šteje
prostor, ki ima streho in popolnoma zaprto več kot polovico površine
pripadajočih sten. Kajenje je prepovedano tudi v prostorih, ki se po tem zakonu
ne štejejo za zaprte prostore, če so del pripadajočih funkcionalnih zemljišč
prostorov, kjer se opravlja dejavnost vzgoje in izobraževanja.
Ne glede na prejšnji odstavek, je kajenje
dovoljeno:
-       
v posebej za kadilce določenih prostorih nastanitvenih obratov in drugih
ponudnikih nočitev,
-       
v domovih za ostarele in zaporih v prostorih, ki niso namenjeni skupni
rabi, kadar v njih bivajo samo kadilci,
-       
v posebej za kadilce določenih prostorih v psihiatričnih bolnišnicah in
v posebej za kadilce določenih prostorih drugih izvajalcev zdravstvene
obravnave duševnih bolnikov,
-       
v kadilnicah.
Kadilnice niso dovoljene v prostorih, kjer
se opravlja zdravstvena in vzgojno-izobraževalna dejavnost.
Spoštovanje prepovedi kajenja so dolžni
zagotoviti lastnik, najemnik ali upravitelj prostorov, kjer je kajenje
prepovedano.
17. člen
Kadilnica mora izpolnjevati naslednje
pogoje:
-       
prostor mora biti urejen tako, da iz njega ni mogoč pretok s tobačnim
dimom onesnaženega zraka v drug prostor,
-       
prostor ne sme biti namenjen prehodu v druge prostore in ne sme
presegati več kot 20 odstotkov skupne površine javnega in/ali delovnega
prostora,
-       
prostor mora biti namenjen izključno kajenju, strežba v prostoru ni
dovoljena,
-       
v prostoru se ne sme uživati hrane in pijače.
Podrobnejše pogoje, ki jih mora
izpolnjevati kadilnica, določi minister, pristojen za zdravje.
18. člen
(črtan)
III.a INFORMIRANJE O TOBAČNIH IZDELKIH
18.a člen
Za vse cigarete, ki so na trgu v Republiki
Sloveniji, mora proizvajalec oziroma uvoznik cigaret najmanj enkrat letno
opraviti meritve vsebnosti snovi iz 7. člena tega zakona.
Meritve iz prejšnjega odstavka opravljajo
laboratoriji, ki izpolnjujejo pogoje glede kadrovske, strokovne in tehnične
usposobljenosti in imajo pooblastilo ministra, pristojnega za zdravje.
Pogoje glede kadrovske, strokovne in
tehnične usposobljenosti, ki jih mora izpolnjevati laboratorij iz prejšnjega
odstavka, določi minister, pristojen za zdravje.
Stroške meritev iz prvega odstavka tega
člena nosi proizvajalec oziroma uvoznik cigaret.
Laboratorij iz drugega odstavka tega člena
opravlja tudi meritve na zahtevo zdravstvenega inšpektorata.
O rezultatih opravljenih meritev
laboratorij iz drugega odstavka tega člena obvesti:
-       
proizvajalca oziroma uvoznika cigaret v primeru meritev na podlagi
prvega odstavka tega člena;
-       
Inštitut za varovanje zdravja Republike Slovenije.
18.b člen
Posamezni proizvajalci in uvozniki tobačnih
izdelkov so dolžni enkrat letno javnemu zavodu Inštitutu za varovanje zdravja
Republike Slovenije posredovati naslednjo dokumentacijo:
-       
seznam sestavin in količine sestavin, uporabljenih pri proizvodnji
tobačnih izdelkov, in sicer po znamkah in vrstah, ki mora biti sestavljen glede
na težo posameznih sestavin v tobačnem izdelku, začenši z najtežjo;
-       
izjavo o razlogih za vključitev sestavin z navedbo o njihovem delovanju
in vrsti;
-       
toksikološke podatke, ki jih imajo proizvajalci in uvozniki v zvezi s
sestavinami v zgoreli oziroma nezgoreli obliki, kakor je primerno, ki se zlasti
nanašajo na njihove vplive na zdravje, upoštevajoč med drugim kakršnekoli
učinke odvisnosti.
18.c člen
Inštitut za varovanje zdravja Republike
Slovenije mora redno letno obveščati ministrstvo, pristojno za zdravje, javnost
ter z dnem pristopa k Evropski uniji tudi Evropsko komisijo o:
-       
rezultatih opravljenih meritev za vse cigarete, ki so v proizvodnji in
prodaji v Republiki Sloveniji;
-       
ugotovljenih kršitvah v zvezi s tretjim odstavkom 6. člena tega zakona;
-       
podatkih, ki jih pridobi na podlagi predložene dokumentacije iz
prejšnjega člena, pri čemer mora upoštevati varovanje podatkov v zvezi s
specifično formulo tobačnega izdelka, ki je del poslovne skrivnosti.
Roke in način obveščanja iz prejšnjega
odstavka določi minister, pristojen za zdravje.
Za podatke v zvezi s specifično formulo iz
tretje alinee prvega odstavka tega člena se ne štejejo podatki o vsebnosti
katrana, nikotina in ogljikovega monoksida.
IV. SREDSTVA
19. člen
Za uresničevanje nalog Sveta za zdravje iz
5. člena tega zakona in za uresničevanje nalog Inštituta za varovanje zdravja
Republike Slovenije iz 18.c člena se sredstva zagotavljajo v državnem
proračunu.
Za izvajanje programov iz 5. člena in
ukrepov iz 5.a člena tega zakona se sredstva zagotavljajo v državnem proračunu.
Višina sredstev se določa z letnim proračunom v sorazmerju s predvidenim
obsegom potreb in prihodkov iz naslova trošarin za tobačne izdelke.
V. NADZOR
20. člen
Nadzor nad izvajanjem zakona opravljajo
Zdravstveni inšpektorat Republike Slovenije, Inšpektorat Republike Slovenije za
delo, Tržni inšpektorat Republike Slovenije in Carinska uprava Republike
Slovenije.
Zdravstveni inšpektorat Republike Slovenije
opravlja nadzor nad:
-       
vsebnostjo katrana, nikotina in ogljikovega monoksida v cigaretah (6.
člen);
-       
zagotavljanjem in spoštovanjem prepovedi kajenja v javnih prostorih iz
16. člena tega zakona;
-       
posamezniki, ki ne spoštujejo prepovedi kajenja v javnih prostorih iz
16. člena tega zakona;
-       
pogoji, ki jih morajo izpolnjevati kadilnice v zaprtih javnih prostorih
(17. člen).
Če Zdravstveni inšpektorat Republike
Slovenije ugotovi, da se tobačni izdelki proizvajajo in prodajajo v nasprotju s
6. členom tega zakona, z odločbo prepove proizvodnjo in prodajo tobačnih
izdelkov ter odredi njihovo odstranitev iz proizvodnje in prodaje. Pritožba
zoper odločbo ne zadrži njene izvršitve.
Inšpektorat Republike Slovenije za delo
opravlja nadzor nad:
-       
zagotavljanjem in spoštovanjem prepovedi kajenja v delovnih prostorih iz
16. člena tega zakona;
-       
nad posamezniki, ki ne spoštujejo prepovedi kajenja v delovnih prostorih
iz 16. člena tega zakona;
-       
pogoji, ki jih morajo izpolnjevati kadilnice v delovnih prostorih (17.
člen).
Tržni inšpektorat Republike Slovenije
opravlja nadzor nad:
-       
pogoji, ki jih morajo izpolnjevati tobak in tobačni izdelki (8., 9.,
9.a, 9.b in 9.c člen);
-       
prepovedjo sponzoriranja in oglaševanja tobaka in tobačnih izdelkov (10.
člen);
-       
oglaševanjem tobaka in tobačnih izdelkov v obliki in podobi zaščitene
blagovne znamke (11. člen);
-       
prepovedjo prodaje tobačnih izdelkov osebam, mlajšim od 18 let, ter
prepovedjo, da osebe, mlajše od 18 let, prodajajo tobačne izdelke (prvi
odstavek 14. člena);
-       
objavo prepovedi prodaje tobačnih izdelkov osebam, mlajšim od 18 let
(drugi odstavek 14. člena).
Če pristojni inšpekcijski organ ugotovi, da
se tobačni izdelki prodajajo in proizvajajo v nasprotju z 8., 9., 9.a, 9.b in
9.c členom tega zakona, z odločbo prepove prodajo in proizvodnjo tobačnih
izdelkov ter odredi njihovo odstranitev iz proizvodnje in prodaje. Pritožba
zoper odločbo ne zadrži njene izvršitve.
Če pristojni inšpekcijski organ ugotovi, da
se tobak in tobačni izdelki sponzorirajo in oglašujejo v nasprotju z
10. členom tega zakona, tako sponzoriranje ali oglaševanje z odločbo
prepove. Za izvršitev odločbe pristojni inšpekcijski organ odredi takojšnjo
odstranitev oglasnega materiala na stroške pravne osebe oziroma posameznika, ki
stori prekršek v zvezi z 10. členom tega zakona. Pritožba zoper odločbo ne
zadrži njene izvršitve.
Če pristojni inšpekcijski organ ugotovi, da
kadilnica ne izpolnjuje pogojev iz 17. člena tega zakona, z odločbo prepove
uporabo kadilnice do odprave kršitve. Pritožba zoper odločbo ne zadrži njene
izvršitve.
Carinska uprava Republike Slovenije
opravlja nadzor nad pogoji, ki jih morajo izpolnjevati tobak in tobačni izdelki
(8. in 9. člen).
VI. KAZENSKE DOLOČBE
21. člen
Z globo od 2.000 do 33.000 eurov se kaznuje
za prekršek pravna oseba:
1.     
če proizvaja ali prodaja cigarete, ki vsebujejo več kot 12 mg katrana na
cigareto (drugi odstavek 6. člena);
2.     
če od 1. januarja 2004 proizvaja ali prodaja cigarete za Republiko
Slovenijo in države članice Evropske unije, od 1. januarja 2007 pa tudi za
izvoz v druge države, ki vsebujejo več kot 10 mg katrana na cigareto, 1 mg
nikotina na cigareto in 10 mg ogljikovega monoksida na cigareto (tretji
odstavek 6. člena);
3.     
če proizvaja ali prodaja cigarete, ki nimajo na bočni strani embalaže
natisnjenih podatkov o tem, koliko miligramov katrana, nikotina in ogljikovega
monoksida vsebuje posamezna cigareta (8. člen), na način, kot ga določa prvi
odstavek 9.c člena tega zakona, oziroma imajo natisnjene napačne podatke;
4.     
če proizvaja ali prodaja tobačne izdelke, ki nimajo na prednji strani
embalaže in zunanje embalaže natisnjenega enega od opozoril iz prvega odstavka
9. člena tega zakona, na način, kot ga določata drugi in tretji odstavek 9.
člena tega zakona ter prvi odstavek 9.c člena tega zakona;
5.     
če proizvaja ali prodaja tobačne izdelke, ki nimajo na zadnji strani
embalaže in zunanje embalaže natisnjenega enega od opozoril iz četrtega
odstavka 9. člena tega zakona, na način, kot to določata peti in šesti odstavek
9. člena tega zakona ter prvi odstavek 9.c člena tega zakona;
6.     
če prodaja tobačne izdelke za žvečenje in za njuhanje, ki nimajo na
najbolj vidni površini embalaže in zunanje embalaže, razen na dodatnih
prozornih ovojih, ki se uporabljajo za prodajo na drobno, natisnjenega opozorila
iz prvega odstavka 9.a člena tega zakona, na način iz drugega odstavka 9.a
člena tega zakona in prvega odstavka 9.c člena tega zakona;
7.     
če prodaja tobačne izdelke, razen cigaret in tobačnih izdelkov za
žvečenje in za njuhanje, v embalaži, katere najbolj vidna površina presega 75
cm2, in nima na prednji in zadnji strani embalaže v obsegu najmanj
22,5 cm2 natisnjenega opozorila iz prvega in četrtega odstavka 9.
člena tega zakona na način, kot ga določa prvi odstavek 9.c člena tega zakona;
8.     
če prodaja tobačne izdelke, ki imajo podatke iz prvega odstavka 8. člena
tega zakona ter opozorila iz prvega in četrtega odstavka 9. člena tega zakona
in prvega odstavka 9.a člena tega zakona natisnjene na tobačni znamki,
nalepljeni na embalaži (drugi odstavek 9.c člena);
9.     
če prodaja tobačne izdelke v nasprotju s tretjim odstavkom 9.c člena
tega zakona;
10.  
če prodaja tobačne izdelke brez označbe serijske številke ali
ekvivalenta (četrti odstavek 9.c člena tega zakona);
11.  
če prodaja tobačne izdelke, ki imajo na embalaži in zunanji embalaži
uporabljena besedila, imena, blagovne znamke, simbole oziroma druge znake, ki
napeljujejo na to, da je določen tobačni izdelek manj škodljiv (peti odstavek
9.c člena tega zakona);
12.  
če sponzorira ali oglašuje tobak in tobačne izdelke (prvi odstavek 10.
člena);
13.  
če oglašuje izdelke, ki ne sodijo med tobak in tobačne izdelke, vendar s
svojim videzom in namenom uporabe neposredno vzpodbujajo k potrošnji tobaka in
tobačnih izdelkov (tretji odstavek 10. člena);
14.  
če oglašuje tobak in tobačne izdelke v nasprotju z 11. členom tega
zakona;
15.  
če prodaja tobačne izdelke osebam, mlajšim od 18 let, ali če
prepovedi prodaje ne objavi na vidnem mestu ali če prodaja tobačne izdelke
oseba, mlajša od 18 let (14. člen);
16.  
če prodaja tobačne izdelke iz avtomatskih naprav (drugi odstavek 14.
člena);
17.  
če prodaja cigarete in druge tobačne izdelke izven izvirne embalaže
proizvajalca (tretji odstavek 14. člena);
18.  
če prodaja tobak za oralno uporabo (četrti odstavek 14. člena);
19.  
če ne zagotovi spoštovanja prepovedi kajenja v javnih ali delovnih
prostorih (16. člen);
20.  
če kadilnice ne ustrezajo pogojem iz 17. člena tega zakona;
21.  
če se ne ravna po določbi 18.a člena in določbi 18.b člena tega zakona;
22.  
če se ne ravna po odločbi iz 20. člena tega zakona.
Z globo od 400 do 1.000 eurov se kaznuje
odgovorna oseba pravne osebe, ki stori prekršek iz prejšnjega odstavka.
Z globo od 800 do 4.000 eurov se kaznuje
samostojni podjetnik posameznik, ki stori prekršek iz prvega odstavka tega
člena.
Za prekrške iz 1. do 12., 17. in 18. točke
prvega odstavka tega člena se poleg globe izreče tudi
varstveni ukrep obveznega odvzema tobačnih izdelkov, ki so predmet prekrška, za
prekršek iz 16. točke prvega odstavka tega člena pa tudi odvzem avtomatskih
naprav.
22. člen
Z globo 125 eurov se kaznuje posameznik:
-       
če brezplačno ponuja tobačne izdelke na javnem mestu in v javnih
prostorih (drugi odstavek 10. člena);
-       
če kadi v javnem ali delovnem prostoru, kjer je kajenje prepovedano (16.
člen).

Zakon o omejevanju uporabe tobačnih izdelkov –
ZOUTI (Uradni list RS, št. 57/96)
vsebuje naslednje prehodne in končne določbe:
»VII. PREHODNE IN KONČNE DOLOČBE
23. člen
Natis podatkov iz 8. člena in opozorilo iz
9. člena tega zakona morajo izdelovalci in uvozniki tobačnih izdelkov
zagotoviti najkasneje v šestih mesecih po uveljavitvi tega zakona.
24. člen
Z dnem uveljavitve tega zakona preneha
veljati 45. člen zakona o varstvu pri delu (Uradni list SRS, št. 32/74, 16/80,
25/86 in 47/86).
25. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
omejevanju uporabe tobačnih izdelkov – ZOUTI-A (Uradni list RS, št. 119/02)
vsebuje naslednji prehodni in končno določbo:
»19. člen
Določilo iz petega odstavka 9.c člena
zakona o omejevanju uporabe tobačnih izdelkov se začne uporabljati 1. januarja
2004.
Cigarete, ki niso označene v skladu z določbami
zakona, se lahko proizvajajo, uvažajo in prodajajo najkasneje do 1. januarja
2004. Vsi drugi tobačni izdelki, ki niso označeni v skladu z določbami tega
zakona, se lahko prodajajo najkasneje do 30. septembra 2004.
Prepoved prodaje tobaka za oralno uporabo
začne veljati 30. junija 2003.
20. člen
Minister, pristojen za zdravje, izda
predpis iz tretjega odstavka 18.a člena zakona, imenuje laboratorij iz drugega
odstavka 18.a člena zakona in določi roke in način obveščanja iz drugega
odstavka 18.c člena zakona v treh mesecih od uveljavitve tega zakona.
21. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
omejevanju uporabe tobačnih izdelkov – ZOUTI-B (Uradni list RS, št. 101/05)
vsebuje naslednjo končno določbo:
»11. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
omejevanju uporabe tobačnih izdelkov – ZOUTI-C (Uradni list RS, št. 60/07)
vsebuje naslednji prehodni in končno določbo:
»12. člen
Minister, pristojen za zdravje, izda
predpis iz sedmega odstavka 9. člena zakona v 30 dneh od uveljavitve tega
zakona.
Natis podatkov iz prvega odstavka 9. člena
zakona morajo izdelovalci in uvozniki tobačnih izdelkov zagotoviti najpozneje v
osmih mesecih po uveljavitvi tega zakona.
Od izteka roka iz drugega odstavka tega
člena ni dovoljena proizvodnja ali uvoz tobačnih izdelkov, ki nimajo
natisnjenih podatkov iz prvega odstavka 9. člena zakona, dovoljuje pa se
odprodaja tobačnih izdelkov, ki so do navedenega roka že dani na trg, pri čemer
rok dovoljene odprodaje ne sme presegati enega leta od izteka roka iz drugega
odstavka tega člena.
13. člen
Minister, pristojen za zdravje, izda
predpis iz drugega odstavka 17. člena zakona v 30 dneh od njegove uveljavitve.
14. člen
Ta zakon začne veljati trideseti dan po
objavi v Uradnem listu Republike Slovenije.«.