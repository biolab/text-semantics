PRVI DEL 
SPLOŠNE DOLOČBE
1. člen
(Področje urejanja)
(1) Ta zakon ureja obligacijska in
stvarnopravna razmerja, postopek izvršbe, zavarovanje terjatev ter kolizije
zakonov na področju letalstva.
(2) Ne glede na določbo prejšnjega
odstavka:
-      
so odškodnine in pomoč potnikom v primerih zavrnitve vkrcanja, odpovedi
ali velike zamude letov urejene v predpisih Evropske unije o skupnih pravilih
glede odškodnine in pomoči potnikom v primerih zavrnitve vkrcanja, odpovedi ali
velike zamude letov;
-      
so obvezna zavarovanja letalskih prevoznikov in operatorjev proti
odgovornosti za škodo, povzročeno tretjim osebam, potnikom, prtljagi in tovoru,
urejena v predpisih Evropske unije o zahtevah v zvezi z zavarovanjem za letalske
prevoznike in operatorje;
-      
sta odgovornost letalskih prevoznikov v zvezi z letalskim prevozom ter
izvajanje ustreznih določb Konvencije o poenotenju nekaterih pravil za
mednarodni letalski prevoz (Montrealska konvencija) urejena v predpisih
Evropske unije o odgovornosti letalskih prevoznikov v zvezi z letalskim
prevozom, pri čemer se uporabljajo prilagoditve omejitev odgovornosti v skladu
z Montrealsko konvencijo.
(3) Ministrstvo, pristojno za promet, na
svojih spletnih straneh tekoče objavlja veljavne zneske omejitev odgovornosti,
kot izhajajo iz prejetih uradnih obvestil v skladu s konvencijo iz tretje
alineje prejšnjega odstavka.
2. člen
(Dispozitivnost zakonskih določb)
Razmerja v zvezi s pogodbami iz tega zakona
lahko stranke s pogodbo oziroma splošnimi prevoznimi pogoji uredijo tudi drugače,
če zakon ali predpisi iz drugega odstavka prejšnjega člena tega zakona tega ne
prepovedujejo.
3. člen
(Kogentnost zakonskih določb)
(1) Če ta zakon ali predpisi iz drugega
odstavka 1. člena tega zakona ne določajo drugače, ne smejo biti v pogodbi
oziroma splošnih prevoznih pogojih določbe:
-      
s katerimi je letalski prevoznik (v nadaljnjem besedilu: prevoznik)
popolnoma ali deloma prost odgovornosti iz tega zakona ali predpisov iz drugega
odstavka 1. člena tega zakona,
-      
ki izključujejo ali omejujejo pravice, ki jih ima potnik ali naročnik
prevoza po tem zakonu ali predpisih iz drugega odstavka 1. člena tega
zakona,
-      
ki odvzemajo dokazno breme prevozniku ali predpisujejo omejitve
odgovornosti, ki so za prevoznika ugodnejše od omejitev, ki jih določa ta zakon
ali predpisi iz drugega odstavka 1. člena tega zakona.
(2) Prevoznik je dolžan objaviti splošne
prevozne pogoje na običajen način.
4. člen
(Temeljni pojmi)
Posamezni pojmi, uporabljeni v tem zakonu
imajo naslednji pomen:
1.    
pogodbeni prevoznik je oseba, ki je sklenila s potnikom, naročnikom
prevoza ali pošiljateljem prevozno pogodbo;
2.    
zaporedni prevoznik je oseba, ki izvaja del prevoza na podlagi prevozne
pogodbe, ki jo sklene prvi prevoznik, ter s privolitvijo potnika oziroma naročnika
prevoza;
3.    
izpolnitveni pomočnik je oseba, ki za izvršitev prevoza dela po naročilu
prevoznika ali za njegov račun;
4.    
naročnik prevoza je oseba, ki sklene prevozno pogodbo s pogodbenim
prevoznikom;
5.    
pošiljatelj je oseba, v čigar imenu je na podlagi pogodbe oddan tovor za
prevoz;
6.    
prejemnik je oseba, katera je v namembnem kraju upravičena prevzeti
tovor, ki je bil oddan za prevoz;
7.    
mednarodni prevoz je prevoz z letalom, pri katerem sta po prevozni
pogodbi odhodni kraj in namembni kraj na ozemlju dveh držav ali na ozemlju ene
same države, če je predviden vmesni pristanek na ozemlju druge države;
8.    
letalo za potrebe tega zakona pomeni vsako napravo, ki se lahko obdrži v
atmosferi zaradi reakcije zraka, razen reakcije zraka na zemeljsko površino
(zrakoplov);
9.    
tuje letalo za potrebe tega zakona je letalo iz prejšnje točke, ki ni
registrirano v Republiki Sloveniji v ustreznem registru zrakoplovov oziroma ni
vpisano v drugo ustrezno evidenco v skladu z zakonom, ki ureja letalstvo;
10.  državna
letala za potrebe tega zakona so letala iz 8. točke tega člena, ki se
uporabljajo v vojaške, policijske ali carinske namene, vsi drugi so civilni.
5. člen
(smiselna uporaba zakona o pravdnem
postopku)
Za vprašanja postopka, ki niso urejena s
tem zakonom, se primerno uporabljajo določbe zakona o pravdnem postopku.
DRUGI DEL 
OBLIGACIJSKA RAZMERJA
I. P O G L A V J E 
POGODBE O PREVOZU POTNIKOV, PRTLJAGE IN TOVORA 
(PREVOZNE POGODBE)
I. oddelek 
Prevoz potnikov in prtljage
1. Pogodba o prevozu potnikov
6. člen
(Vsebina pogodbe)
(1) Pogodbo o prevozu potnikov skleneta
prevoznik in potnik ali prevoznik in naročnik prevoza.
(2) S pogodbo o prevozu potnikov prevzame
prevoznik obveznost, da bo prepeljal potnika v skladu z voznim redom oziroma v
določenem času od odhodnega kraja do namembnega kraja, potnik pa se obveže, da
bo plačal dogovorjeno prevoznino.
(3) S pogodbo, ki jo skleneta prevoznik in
naročnik prevoza, prevzame prevoznik obveznost, da bo prepeljal enega ali več
potnikov, ki jih določi naročnik prevoza.
7. člen
(Pogodba med prevoznikom in naročnikom
prevoza)
(1) Prevoznik in naročnik prevoza lahko
skleneta pogodbo o prevozu enega ali več potnikov za eno ali več potovanj ali
za določen čas, z vsem letalom ali določenim številom sedežev.
(2) Pogodba iz prejšnjega odstavka mora biti
sestavljena v pisni obliki.
8. člen
(Vozovnica)
(1) Prevoznik je dolžan izdati vozovnico,
ki je lahko posamična ali skupinska.
(2) Vozovnica je dokaz o sklenjeni pogodbi
o prevozu potnikov, vendar se obstoj te pogodbe lahko dokazuje tudi drugače.
(3) Vozovnica se mora praviloma glasiti na
ime.
(4) Če se vozovnica glasi na ime, se brez
prevoznikove privolitve ne sme prenesti na drugega potnika.
(5) Prevoznik lahko zavrne prenos vozovnice
iz tretjega in četrtega odstavka tega člena le tedaj, ko ima opravičene
razloge.
(6) V vozovnici morajo biti navedeni
odhodni in namembni kraj ter čas odhoda letala, ki je določen z voznim redom
oziroma s pogodbo.
(7) Glede vozovnice se uporabljajo tudi
določbe konvencije iz tretje alineje drugega odstavka 1. člena tega zakona.
9. člen
(Pravica potnika do odstopa od pogodbe)
(1) Potnik ima pravico, da odstopi od
pogodbe o prevozu, preden se začne izpolnjevati pogodba.
(2) Prevoznik je dolžan potniku vrniti
prevoznino, če potnik opusti potovanje, in sicer v domačem prometu najpozneje
štiriindvajset ur, v mednarodnem prometu pa najpozneje oseminštirideset ur pred
začetkom potovanja.
(3) Če potnik opusti potovanje pod pogoji
iz prejšnjega odstavka, sme prevoznik obdržati največ deset odstotkov
prevoznine.
10. člen
(Odstop od pogodbe zaradi višje sile)
(1) Če potnik ali njegov ožji družinski član,
ali njegov spremljevalec, brez katerega ne more potovati, pred začetkom
potovanja umre ali zboli, tako da ne more potovati ali bi bilo potovanje
škodljivo za njegovo zdravje, se plačana prevoznina vrne, če je bil prevoznik
pred odhodom letala obveščen o tem, da potovanje ni mogoče.
(2) V primeru iz prejšnjega odstavka ima
prevoznik pravico, da obdrži največ pet odstotkov prevoznine.
(3) Če nastane ovira za potovanje iz prvega
odstavka tega člena med prevozom, se prevoznina vrne v sorazmerju z neizkoriščenim
delom poti.
11. člen
(črtan)
12. člen
(črtan)
13. člen
(črtan)
14. člen
(črtan)
15. člen
(Odgovornost naročnika prevoza)
(1) Če se naročnik prevoza in prevoznik ne
dogovorita drugače, je naročnik prevoza odgovoren prevozniku za obveznosti, ki
izvirajo iz pogodbe o prevozu potnikov.
(2) Če je naročnik prevoza odgovoren
prevozniku za obveznosti, ki izvirajo iz prevozne pogodbe, lahko potnik
uveljavlja svoje terjatve zaradi odstopa, prekinitve, odložitve, neizvršitve
zaradi zavrnjenega vkrcanja oziroma zamude pri prevozu, samo od naročnika
prevoza.
(3) Če se naročnik prevoza in potnik ne
dogovorita drugače, mora naročnik prevoza priskrbeti potniku prevoznikove
storitve.
16. člen
(Dejanski letalski prevoznik)
(1) Če ni v pogodbi o prevozu potnikov
drugače določeno, sme pogodbeni prevoznik zaupati prevoz potnikov drugemu
prevozniku (v nadaljnjem besedilu: dejanski prevoznik) s pogojem, da zagotovi
enake ali podobne prevozne pogoje.
(2) Razmerje med pogodbenim in dejanskim
prevoznikom ureja njuna medsebojna pogodba.
(3) Če ni v pogodbi določeno drugače,
veljajo za razmerja med pogodbenim in dejanskim prevoznikom določbe tega
zakona, ki se nanašajo na prevoz, predpisi iz prve alineje drugega odstavka 1.
člena tega zakona in drugi predpisi Evropske unije.
 (4) Pri pogodbi o prevozu potnikov za določen
čas z vsem letalom sme pogodbeni prevoznik zaupati prevoz dejanskemu prevozniku
samo s pogojem, da je to dogovorjeno v pogodbi ali da se kasneje naročnik
prevoza s tem izrecno strinja.
17. člen
(Zamenjava letala)
(1) Če je v pogodbi dogovorjen prevoz
potnikov za določen čas z vsem letalom, sme prevoznik v pogodbi določeni tip
letala zamenjati z drugim tipom samo s privolitvijo naročnika prevoza.
(2) Če prevoznik brez privolitve naročnika
prevoza zamenja v pogodbi določeni tip letala z drugim tipom, je odgovoren za
škodo, ki jo zaradi tega pretrpi naročnik prevoza.
18. člen
(Izpolnjevanje naročnikovih navodil)
(1) Pri pogodbi o prevozu potnikov za določen
čas z vsem letalom je prevoznik dolžan izpolnjevati navodila naročnika prevoza
v mejah pogodbe.
(2) Naročnik prevoza ne sme določiti
takšnega potovanja, ki bi letalo, posadko ali potnike spravilo v nevarnost,
kakršne ob sklenitvi pogodbe ni bilo mogoče pričakovati, kot tudi ne potovanja,
pri katerem je pričakovati, da se bo končalo z bistveno prekoračitvijo časa, za
katerega je sklenjena pogodba.
19. člen
(Razpolaganje z nezasedenimi sedeži
letala)
(1) Če je v pogodbi dogovorjen prevoz
potnikov z vsem letalom, sme prevoznik razpolagati z nezasedenimi sedeži letala
le s privolitvijo naročnika prevoza.
(2) Če prevoznik razpolaga z nezasedenimi
sedeži na podlagi privolitve naročnika prevoza, se s pogodbo dogovorjena
prevoznina sorazmerno zniža.
(3) Če prevoznik razpolaga z nezasedenimi
sedeži brez privolitve naročnika prevoza, odgovarja tudi za škodo, ki jo zaradi
tega pretrpi naročnik prevoza.
2. Odgovornost prevoznika
20. člen
(Odgovornost v primeru smrti ali poškodbe
potnika)
Odgovornost prevoznika za škodo v primeru
smrti ali telesne poškodbe potnika v času letalskega prevoza, vključno z
obsegom odškodnine in omejitvami odgovornosti, urejajo predpisi iz tretje
alineje drugega odstavka 1. člena tega zakona.
21. člen
(prenehal veljati)
22. člen
(črtan)
23. člen
(črtan)
24. člen
(črtan)
25. člen
(črtan)
26. člen
(črtan)
27. člen
(črtan)
3. Prevoz prtljage
28. člen
(Neregistrirana prtljaga)
(1) Na podlagi prevozne pogodbe ima potnik
pravico, da prinese v letalo prtljago, za katero skrbi sam, prevoznik pa jo
mora prepeljati brez posebnega plačila (v nadaljnjem besedilu: neregistrirana
prtljaga).
(2) V letalo se kot neregistrirana prtljaga
ne smejo prinesti stvari, ki utegnejo po svoji naravi in obsegu pomeniti
nevarnost ali oviro za letalo, potnike ali druge stvari, ali ne spadajo v
prostore, ki so določeni za potnike.
(3) Prevoznik določi v splošnih prevoznih
pogojih, koliko sme biti največ težka in obsežna neregistrirana prtljaga, ki jo
lahko potnik prinese v letalo. Splošni prevozni pogoji ne smejo biti v nasprotju
s predpisi Evropske unije.
29. člen
(črtan)
30. člen
(črtan)
31. člen
(črtan)
32. člen
(Registrirana prtljaga)
(1) Prevoznik je dolžan prevzeti za prevoz
prtljago, ki ni neregistrirana prtljaga (registrirana prtljaga), in o tem
izdati pisno potrdilo.
(2) Kot registrirana prtljaga se za prevoz
ne morejo oddati stvari, za katere je potrebno posebno dovoljenje, ali ki se
morajo prevažati pod posebnimi pogoji, ali ki utegnejo po svoji naravi povzročiti
nevarnost za letalo ali za potnike ali povzročiti škodo drugi prtljagi, kakor
tudi ne stvari, ki zaradi svoje narave, obsega ali teže ne spadajo v prostore,
ki so določeni za prtljago.
(3) Prevoznik določi v splošnih prevoznih
pogojih, do katere teže in obsega lahko potnik odda registrirano prtljago in do
katere teže se ta prtljaga prevaža brez posebnega plačila. Splošni prevozni
pogoji ne smejo biti v nasprotju s predpisi Evropske unije.
33. člen
(črtan)
34. člen
(Pridržna pravica)
Prevoznik ima za zavarovanje svojih
terjatev v zvezi s prevozom pridržno pravico na registrirani prtljagi in na
drugih potnikovih stvareh večje vrednosti, za katere veljajo določbe o višji
omejitvi odgovornosti v skladu s predpisi iz tretje alineje drugega odstavka 1.
člena tega zakona.
35. člen
(črtan)
II. oddelek 
Prevoz tovora
1. Pogodba o prevozu tovora
36. člen
(Vsebina pogodbe)
(1) Pogodbo o prevozu tovora skleneta
prevoznik in naročnik prevoza.
(2) S pogodbo o prevozu tovora prevzame
prevoznik obveznost, da bo prepeljal tovor z letalom, naročnik prevoza pa da bo
plačal prevoznino.
37. člen
(Vrste pogodbe o prevozu tovora)
Pogodba o prevozu tovora lahko velja za
enega ali več prevozov ali za določen čas, za celotno zmogljivost ali del
zmogljivosti letala, za določeno količino enot tovora ali za posamezno enoto
tovora.
38. člen
(Oblika pogodbe o prevozu tovora)
Pogodba o prevozu tovora z vsem letalom za
določen čas ali za več prevozov mora biti sklenjena v pisni obliki, drugače
nima pravnega učinka.
39. člen
(Določanje količine tovora)
(1) Količina tovora, ki se odda za prevoz,
je lahko določena s številom kosov, težo, prostornino, dimenzijami ali
kombinirano.
(2) V dvomu se količina določa z mero, ki
je običajna v kraju, kjer se tovor odda prevozniku.
40. člen
(Sprememba tovora pri pogodbi o prevozu z
vsem letalom)
Pri pogodbi o prevozu tovora z vsem letalom
sme naročnik prevoza namesto dogovorjenega tovora oddati za prevoz drugi tovor,
če se s tem prevozni pogoji ne spremenijo v škodo prevoznika, če zaradi tega ne
bi bilo zadržano letalo ali ne bi bila ogrožena njegova varnost in če
pošiljatelj na prevoznikovo zahtevo položi varščino za terjatev, ki bi utegnila
nastati zaradi zamenjave tovora.
41. člen
(Naročnikov pooblaščenec za oddajo tovora)
(1) Naročnik prevoza lahko pooblasti drugo
osebo, da odda v svojem imenu za prevoz vso dogovorjeno količino ali del
dogovorjene količine tovora le, če je za to upravičen po prevozni pogodbi.
(2) Prevoznik ne odgovarja osebi iz
prejšnjega odstavka za obveznosti, ki bi bile večje od tistih, ki so bile
prevzete s pogodbo z naročnikom.
42. člen
(Odgovornost naročnika za pošiljatelja)
Če med naročnikom prevoza in prevoznikom ni
drugače dogovorjeno, odgovarja naročnik prevoza, ki je pooblastil koga drugega,
da kot pošiljatelj odda prevozniku tovor v prevoz, za obveznosti, ki izhajajo
iz pogodbe o prevozu tovora.
43. člen
(Obveznosti naročnika prevoza do
pošiljatelja)
Če v pogodbi med naročnikom prevoza in
pošiljateljem ni drugače dogovorjeno, prevzame naročnik prevoza le obveznost,
da preskrbi pošiljatelju prevoznikove storitve.
44. člen
(Odgovornost pošiljatelja do prevoznika)
Če ni dogovorjeno drugače, odgovarja tudi
pošiljatelj prevozniku za obveznosti iz pogodbe o prevozu tovora, če se
nanašajo na tovor, ki ga je pošiljatelj oddal prevozniku za prevoz.
45. člen
(Smiselna uporaba drugih določb tega zakona
in predpisov Evropske unije)
Za prevoz tovora se smiselno uporabljajo
določbe o prevozu potnikov iz 16., 17., 18. in 19. člena tega zakona.
2. Listine o tovoru
46. člen
(Letalski tovorni list in druga sredstva)
(1) Pošiljatelj izroči letalski tovorni
list prevozniku.
(2) Letalski tovorni list se lahko s
soglasjem pošiljatelja nadomesti s kakšnim drugim sredstvom, s katerim se
ugotavljajo podatki o prevozu, ki naj se opravi. V primeru, da se uporabi
takšno drugo sredstvo, izda prevoznik pošiljatelju na njegovo zahtevo potrdilo
o prevzemu tovora, s katerim je mogoče identificirati pošiljko in ki omogoča
vpogled v podatke, ki jih vsebuje to drugo sredstvo.
(3) Če v krajih tranzita in v namembnem
kraju ni možno ugotavljanje podatkov o prevozu na podlagi sredstev iz
prejšnjega odstavka, prevoznik zaradi tega nima pravice odpovedati prevoza
tovora.
47. člen
(Prevozne listine v primeru večih enot
tovora)
(1) Če se prevaža več tovorkov, ima
prevoznik pravico zahtevati od pošiljatelja, da sestavi letalski tovorni list
za vsak tovorek posebej.
(2) Če se prevaža več tovorkov in je
letalski tovorni list nadomeščen z drugim sredstvom iz drugega odstavka
prejšnjega člena tega zakona, ima pošiljatelj pravico zahtevati od prevoznika,
naj mu vroči posebno potrdilo o prevzemu tovora za vsak tovorek posebej.
48. člen
(Trije izvodi letalskega tovornega lista)
(1) Pošiljatelj sestavi letalski tovorni
list v treh izvodih. Prvi izvod, ki ima označbo “za prevoznika“, podpiše
pošiljatelj. Drugi izvod z oznako “za prejemnika“ podpišeta pošiljatelj in
prevoznik in se vroči prejemniku, ko prejme blago. Tretji izvod z oznako “za
pošiljatelja“ podpiše prevoznik in ga izroči pošiljatelju, ko sprejme tovor v
prevoz. Prevoznik se mora podpisati, preden se tovor naloži v letalo.
(2) Podpis prevoznika oziroma pošiljatelja
je lahko natisnjen ali nadomeščen s pečatom.
49. člen
(Vsebina letalskega tovornega lista)
(1) Letalski tovorni list mora vsebovati:
1.    
odhodni in namembni kraj;
2.    
morebitne vmesne pristanke v tujih državah, če sta odhodni in namembni
kraj na območju Republike Slovenije;
3.    
težo tovora.
(2) Letalski tovorni list lahko vsebuje
tudi druge podatke, kot na primer kraj in datum izdaje, ime in naslov
pošiljatelja, ime in naslov prejemnika, vrsto in količino tovora, seznam
listin, ki so priložene letalskemu tovornemu listu, rok za izročitev tovora, vrednost
tovora in druge podatke.
50. člen
(Učinek letalskega tovornega lista na
prevozno pogodbo)
Nespoštovanje določb iz prejšnjih členov
tega zakona, ki se nanašajo na letalski tovorni list, nima vpliva na obstoj in
veljavnost prevozne pogodbe, za katero veljajo določbe tega zakona, vključno z
določbami o omejitvi odgovornosti.
51. člen
(Odgovornost za resničnost, popolnost in
pravilnost podatkov v letalskem tovornem listu)
(1) Pošiljatelj je odgovoren za resničnost
podatkov in izjav, ki jih je vpisal v letalski tovorni list ali katere je v
njegovem imenu vpisala druga oseba. Pošiljatelj je prav tako odgovoren za
pravilnost podatkov, ki jih je dal sam ali jih je dala druga oseba v njegovem
imenu prevozniku, da bi se vpisali v potrdilo o prejemu tovora in so bili vključeni
med podatke, ki so registrirani na drug način iz 46. člena tega zakona.
(2) Pošiljatelj mora prevozniku povrniti
škodo, ki jo utrpi prevoznik ali ki jo utrpijo tretje osebe, katerim prevoznik
odgovarja, nastalo zaradi nepravilnih, nepopolnih ali neresničnih podatkov ali
izjav glede tovora, ki jih je pošiljatelj dal sam ali so bile dane v njegovem
imenu.
(3) Prevoznik je odgovoren pošiljatelju za
vsako škodo, ki jo utrpi pošiljatelj ali tretja oseba, kateri odgovarja
pošiljatelj, če je do takšne škode prišlo zaradi nepravilnih, nepopolnih ali
neresničnih izjav ali podatkov, ki jih je vpisal prevoznik ali jih je v
njegovem imenu vpisal kdo drug v potrdilo o prejemu tovora ali med podatke,
vpisane na drug način iz 46. člena tega zakona.
52. člen
(Domneve, ki izhajajo iz letalskega
tovornega lista)
(1) Ko je tretji izvod letalskega tovornega
lista oziroma potrdilo o prevzemu tovora izročen pošiljatelju, se domneva, da
je sklenjena prevozna pogodba in da je tovor prevzet v prevoz pod pogoji,
navedenimi v letalskem tovornem listu.
(2) Domneva se, da so podatki v letalskem
tovornem listu ali v potrdilu o prevzemu tovora, o teži, dimenzijah in
embalaži, kakor tudi o številu tovorkov, resnični.
(3) Če se prevoznik v navzočnosti
pošiljatelja prepriča o podatkih, navedenih v letalskem tovornem listu o
prostornini, teži in stanju tovora, in to navede v letalskem tovornem listu,
ali če preveri videz blaga in embalaže, se šteje, da so ti podatki oziroma
stanje resnični.
53. člen
(Pravica prevoznika, da v letalski tovorni
list zapiše pripombe o videzu tovora)
(1) Prevoznik sme zapisati v letalski
tovorni list pripombe o videzu tovora in embalaže.
(2) Če v letalskem tovornem listu niso
navedene pripombe iz prejšnjega odstavka, se domneva, da tovor in embalaža
nista imeli zunanjih napak.
54. člen
(Potrebni podatki in listine)
(1) Pošiljatelj mora dati prevozniku vse
podatke in priložiti letalskemu tovornemu listu vse listine, ki so potrebne za
carinske, policijske in druge upravne formalnosti in jih dati na razpolago
prevozniku.
(2) Pošiljatelj odgovarja prevozniku za
vsako morebitno škodo, ki nastane zaradi tega, ker ne priskrbi vseh potrebnih
podatkov oziroma listin ali če so ti nepopolni ali nepravilni.
(3) Prevoznik ni dolžan preverjati, ali so
podatki in listine iz tega člena popolni in pravilni.
55. člen
(Odgovornost pošiljatelja za lastnosti
tovora)
Pošiljatelj je odgovoren za škodo, povzročeno
osebam, letalu in drugim stvarem zaradi lastnosti tovora, ki je oddan v prevoz,
če prevoznik za te lastnosti ni vedel in tudi ni mogel vedeti.
3. Izvršitev prevoza
56. člen
(Prevozna pot)
(1) Prevoznik mora tovor prepeljati po zračni
poti, ki je dogovorjena v pogodbi (prevozna pot).
(2) Če prevozna pot ni bila dogovorjena,
mora prevoznik opraviti prevoz po zračni poti, ki je običajna.
(3) Prevoznik sme izjemoma opraviti prevoz
po drugi zračni poti, če to zahtevajo varnost v letalstvu ali drugi opravičeni
razlogi.
57. člen
(Prevozni rok)
(1) Prevoznik mora prepeljati tovor v
dogovorjenem roku (prevozni rok).
(2) Če prevozni rok ni dogovorjen, mora
prevoznik opraviti prevoz v času, ki je običajen glede na dolžino poti, vrsto
letala in vse ostale okoliščine, ki vplivajo na čas prevoza.
58. člen
(Potek prevoznega roka)
(1) Če ni drugače dogovorjeno, začne
prevozni rok teči od polnoči po prevzemu tovora za prevoz.
(2) Prevozni rok ne teče med zadrževanjem
tovora, do katerega je prišlo zaradi vzrokov, ki so onemogočili začetek ali
nadaljevanje prevoza in za katere ni kriv prevoznik.
(3) Šteje se, da je prevozni rok potekel v
trenutku, ko je bilo prejemniku izročeno obvestilo, da je tovor prispel v
namembni kraj in da je pripravljen za izročitev, ali v trenutku, ko je
prevoznik tovor poskusil izročiti prejemniku.
59. člen
(Dolžnost zahtevati navodila)
(1) Če prevoznik iz kakršnih koli vzrokov
nima možnosti, da bi izpolnil prevozno pogodbo po dogovorjenih pogojih, ovira
pa traja dlje časa, ali pa ni gotovo, koliko časa bo trajala, mora zahtevati
navodila od tistega, ki je upravičen razpolagati s tovorom.
(2) Če prevoznik ne more ravnati po prejšnjem
odstavku ali če ne more ravnati po prejetem navodilu, mora v skladu z okoliščinami
primera tovor preložiti, ga vrniti v odhodni kraj ali ravnati kako drugače, pri
tem pa paziti na koristi upravičenca.
4. Pravica razpolaganja s tovorom
60. člen
(Pošiljateljeve pravice razpolaganja)
(1) Pošiljatelj, ki je izpolnil vse svoje
obveznosti iz prevozne pogodbe, ima pravico razpolagati s tovorom na naslednje
načine:
1.    
tovor sme umakniti iz odhodnega in namembnega letališča;
2.    
tovor sme zadržati med prevozom na kateremkoli vmesnem letališču;
3.    
sme zahtevati, naj bo tovor na namembnem letališču izročen osebi, ki v
letalskem tovornem listu ali drugem sredstvu iz 46. člena tega zakona ni označena
kot prejemnik;
4.    
sme zahtevati, naj se tovor vrne v odhodni kraj.
(2) Zahtevo za razpolaganje s tovorom iz
prejšnjega odstavka sporoči pošiljatelj pogodbenemu prevozniku, njegovemu
izpolnitvenemu pomočniku pa le, če je bilo tako dogovorjeno.
(3) Pošiljatelj z izvrševanjem pravice
razpolaganja s tovorom ne sme prizadejati škode prevozniku in drugim
pošiljateljem in mora nositi stroške, ki so nastali zaradi izvrševanja pravic
razpolaganja s tovorom.
(4) Pošiljatelj, ki razpolaga s tovorom po
prvem odstavku tega člena, mora predložiti pogodbenemu prevozniku ali njegovemu
pooblaščencu tretji izvod letalskega tovornega lista ali potrdila o prejemu
tovora.
(5) Prevoznik ali njegov pooblaščenec ima
pravico zahtevati, naj se zahteva za razpolaganje s tovorom vpiše v prvi izvod
letalskega tovornega lista ali na potrdilo o prejemu tovora in naj bo dana v
pisni obliki.
61. člen
(Omejitev pravic razpolaganja)
(1) Stranki lahko s pogodbo izključita ali
omejita pravico razpolaganja s tovorom iz prejšnjega člena tega zakona.
(2) Sporazum iz prejšnjega odstavka, ki ni
vpisan v letalski tovorni list ali na potrdilo o prejemu tovora, nima pravnega
učinka.
62. člen
(Izvrševanje pravice do razpolaganja brez
vpisa)
(1) Če prevoznik izpolni pošiljateljevo
zahtevo za razpolaganje s tovorom, čeprav mu ni bil izročen tretji izvod
letalskega tovornega lista ali izvod potrdila o prejemu tovora, izdanega
pošiljatelju, mora povrniti škodo, ki je nastala z izpolnitvijo zahteve za
razpolaganje, tistemu, ki je upravičeni imetnik tretjega izvoda letalskega
tovornega lista ali potrdila o prejemu blaga.
(2) Določba prejšnjega odstavka ne vpliva
na prevoznikovo pravico do regresa proti pošiljatelju.
63. člen
(Nezmožnost izvrševanja pravice do
razpolaganja)
Če zahteve za razpolaganje s tovorom ni
mogoče izpolniti ali če bi bila z njeno izpolnitvijo povzročena škoda prevozniku
ali imetnikom zahteve za razpolaganje z drugim tovorom, mora prevoznik o tem
nemudoma obvestiti pošiljatelja.
64. člen
(Zavrnitev zahteve za razpolaganje)
(1) Prevoznik lahko zavrne izpolnitev
zahteve za razpolaganje s tovorom:
1.    
če zahteve ni več mogoče izpolniti;
2.    
če bi nastala škoda za koga, ki je upravičen razpolagati z drugim
tovorom;
3.    
če bi za prevoznika nastala škoda ali če bi bili stroški izpolnitve
zahteve večji od vrednosti tovora;
4.    
če bi bila izpolnitev zahteve v nasprotju s carinskimi in drugimi predpisi.
(2) V primerih iz 3. točke prejšnjega
odstavka prevoznik ne sme zavrniti izpolnitve zahteve, če mu je ponujeno
ustrezno zavarovanje.
65. člen
(Obvestilo upravičencu do razpolaganja)
Če prevoznik zavrne izpolnitev zahteve,
mora brez odlašanja obvestiti vložnika zahteve in se ravnati po določbah 59. člena
tega zakona.
66. člen
(Odgovornost prevoznika)
(1) Če prevoznik ne izpolni zahteve iz
prvega odstavka 60. člena tega zakona ali če ne ravna po 65. členu tega zakona,
je odgovoren za škodo, ki zaradi tega nastane.
(2) Odškodnina iz prejšnjega odstavka in iz
prvega odstavka 62. člena tega zakona ne sme biti večja od zneska, ki bi ga
moral prevoznik povrniti, če bi se tovor, ki je bil izročen za prevoz, izgubil.
67. člen
(Prenehanje pravic razpolaganja)
(1) Pošiljateljeva pravica razpolaganja s
tovorom preneha, ko tovor prispe v namembni kraj in ko prejemnik zahteva izročitev
tovora.
(2) Prejemnik je upravičen zahtevati od
prevoznika, da mu izroči tovor, če iz pošiljateljevega naročila ne izhaja kaj
drugega in če je izpolnil svoje obveznosti, ki so navedene v 91. in 92. členu tega zakona.
(3) Če prejemnik po zahtevi iz prvega
odstavka tega člena noče prevzeti tovora ali če prejemnika ni mogoče obvestiti
o prispelem tovoru, pošiljatelj znova pridobi pravico razpolaganja s tovorom.
(4) Če je prevoznik priznal izgubo tovora
ali če tovor ni prispel v namembni kraj v sedmih dneh od dneva, ko bi moral
prispeti, je prejemnik upravičen uveljavljati pravice, ki izvirajo iz prevozne
pogodbe.
5. Izročitev tovora
68. člen
(Izročitev tovora)
(1) Prevoznik mora tovor izročiti v
namembnem kraju, ki je naveden v pogodbi ali letalskem tovornem listu oziroma v
kraju, ki ga določi tisti, ki je upravičen razpolagati s tovorom.
(2) Če ni v pogodbi drugače določeno,
prevoznik izroči tovor prejemniku na letališču namembnega kraja.
(3) Prevoznik je dolžan izročiti tovor
prejemniku, ki je naveden v letalskem tovornem listu. Če letalski tovorni list
ni bil izdan, ga mora izročiti tistemu, ki je v prevozni pogodbi ali kako drugače
določen za prevzem tovora.
(4) Če pošiljatelj v skladu z 60. členom
tega zakona določi za prejemnika kakšno drugo osebo, ne pa tisto, ki je
navedena v letalskem tovornem listu ali potrdilu o prevzemu tovora, mora
prevoznik izročiti tovor tej drugi osebi.
(5) Če ni drugače dogovorjeno, mora
prevoznik brez odlašanja obvestiti prejemnika, da je tovor prispel v namembni
kraj.
69. člen
(Ugovori prejemnika)
(1) Če prejemnik tovora ne ugovarja pisno
zaradi poškodbe tovora takoj po prevzemu, se domneva, da mu je bil tovor izročen
v stanju, v kakršnem je bil prevzet za prevoz, oziroma tako, kot je navedeno v
letalskem tovornem listu ali potrdilu o prejemu tovora.
(2) Če poškodbe ni bilo mogoče opaziti ob
prevzemu tovora, mora prejemnik ugovarjati pri prevozniku takoj, ko odkrije
poškodbo, najpozneje pa v štirinajstih dneh od dneva, ko je prevzel tovor.
70. člen
(Škoda zaradi zamude)
Če je prišlo do škode zaradi zamude pri
izročitvi tovora, mora prejemnik ugovarjati pisno v enaindvajsetih dneh od
dneva, ko mu je bil izročen tovor.
71. člen
(Odgovornost prevoznika)
Če prejemnik tovora ne ugovarja pisno v
roku, ki je določen v 69. in 70. členu tega zakona, prevoznik ni odškodninsko
odgovoren, razen če je škoda nastala namenoma ali iz hude malomarnosti
prevoznika oziroma njegovega izpolnitvenega pomočnika.
72. člen
(Nezmožnost izročitve tovora)
(1) Če prejemnika ni mogoče najti, ali če
noče prevzeti tovora, mora prevoznik brez odlašanja zahtevati navodila od
pošiljatelja.
(2) Če prevoznik ne prejme v primernem roku
od pošiljatelja navodila ali če prejetega navodila ne more izpolniti, lahko
odda tovor na stroške in nevarnost tistega, ki je upravičen razpolagati s
tovorom, v hrambo javnemu skladišču ali drugi primerni osebi ali ga sam vzame v
hrambo. O tem mora brez odlašanja obvestiti pošiljatelja ali tistega, ki je
upravičen razpolagati s tovorom.
(3) Če odda tovor v hrambo komu drugemu, je
prevoznik odgovoren za njegovo izbiro.
(4) Če prevoznik ravna po drugem odstavku
tega člena, se šteje, da je prevoz končan.
73. člen
(Prodaja tovora)
(1) Če pošiljatelj oziroma tisti, ki je
upravičen razpolagati s tovorom, ne prevzame tovora v tridesetih dneh od dneva,
ko je bil dan v hrambo, je prevoznik upravičen prodati tovor.
(2) Prevoznik lahko proda tovor tudi pred
potekom roka iz prejšnjega odstavka:
1.    
če se tovor kvari ali če obstaja neposredna nevarnost, da se bo
pokvaril;
2.    
če stroški za hrambo ne bi bili v sorazmerju z vrednostjo tovora;
3.    
če zaradi odložitve prodaje ne bi mogel dobiti zneska, ki bi zadoščal za
kritje njegovih terjatev in stroškov za hrambo tovora.
74. člen
(Način prodaje)
(1) Tovor se proda na javni dražbi, razen če
gre za tovor, ki se kvari, ali za tovor, za katerega je cena določena ali se
oblikuje na borzi.
(2) Znesek, ki ga prevoznik dobi s prodajo
tovora, mora po odbitku svoje terjatve v zvezi z njegovim prevozom in po
odbitku stroškov za hrambo in prodajo položiti pri sodišču, ki je pristojno za
kraj prodaje, v dobro osebe, ki je upravičena razpolagati s tovorom, in jo o
tem obvestiti.
6. Prevoznikova odgovornost
75. člen
(Prevoznikova odgovornost)
(1) Prevoznik odgovarja za škodo, nastalo
zaradi izgube in poškodovanja tovora, ki ga prevzame za prevoz in do katere
pride med trajanjem letalskega prevoza, kakor tudi za škodo, nastalo zaradi
zamude pri prevozu in izročitvi tovora prejemniku.
(2) Prevoznik odgovarja za škodo iz
prejšnjega odstavka tudi v primeru, če jo povzroči njegov izpolnitveni pomočnik.
(3) Za čas letalskega prevoza se šteje čas
od prevzema tovora na odhodnem letališču do izročitve tovora tistemu, ki je
upravičen razpolagati z njim, na namembnem letališču ali na kakšnem drugem
letališču.
(4) Če zajema pogodba o letalskem prevozu
tovora tudi prevoz pred začetkom ali po končanem prevozu z letalom, se šteje,
da je škoda nastala med prevozom z letalom.
76. člen
(Primeri, ko prevoznik ne odgovarja)
(1) Prevoznik ne odgovarja za škodo iz
prejšnjega člena tega zakona, če dokaže, da je škoda nastala zaradi enega ali
več naslednjih vzrokov:
1.    
napake, pomanjkljivosti ali lastnosti tovora;
2.    
neustreznega pakiranja tovora, ki ga ni opravil prevoznik ali njegovi
izpolnitveni pomočniki;
3.    
vojne ali oboroženega spopada;
4.    
zaradi akta ali ravnanja državnega organa, ki se nanaša na uvoz, izvoz
ali tranzit tovora.
(2) Prevoznik tudi ne odgovarja za škodo,
nastalo zaradi zamude pri prevozu tovora, če dokaže, da je on ali njegov
izpolnitveni pomočnik ravnal kot skrben prevoznik oziroma skrben gospodar.
(3) Če prevoznik dokaže, da je škoda iz
tega člena nastala zaradi vzrokov na strani tistega, ki bi sicer bil upravičen
do odškodnine, se njegova odgovornost zmanjša sorazmerno za toliko, za kolikor
je upravičenec pripomogel k škodi.
77. člen
(Izguba tovora)
(1) Domneva se, da je tovor izgubljen med
prevozom, če ga prevoznik ni izročil prejemniku v sedmih dneh od dneva, ko bi
ga po pogodbi moral izročiti, ali če prevoznik pred potekom navedenega roka
izjavi, da je tovor izgubljen.
(2) Če v pogodbi ni določen rok za izročitev,
se računa rok iz prejšnjega odstavka od dneva, ko bi tovor moral biti izročen v
skladu z drugim odstavkom 57. člena tega zakona.
78. člen
(Obseg odgovornosti)
(1) Prevoznik odgovarja za vrednost
izgubljenega tovora ali njegovega dela ali za zmanjšanje vrednosti
poškodovanega tovora.
(2) Če je tovor iz prejšnjega odstavka izročen
prejemniku z zamudo, je prevoznik odgovoren tudi za škodo, povzročeno z zamudo.
(3) Poleg zneska iz prvega in drugega
odstavka tega člena mora prevoznik povrniti pošiljatelju v primeru izgube vso
plačano prevoznino in druge stroške, nastale med prevozom, v primeru poškodbe
tovora pa sorazmeren znesek, toda največ v višini iz prvega oziroma drugega
odstavka 80. člena tega zakona.
79. člen
(Določanje vrednosti tovora)
V primeru izgube ali poškodovanja tovora se
njegova vrednost ugotavlja po določeni oziroma tržni ceni tovora enake količine
in vrste v kraju in času izročitve prejemniku.
80. člen
(Višina odgovornosti prevoznika)
Odgovornost prevoznika pri prevozu tovora
je določena v skladu s predpisi iz tretje alineje drugega odstavka 1. člena
tega zakona.
81. člen
(Odgovornost v primeru poštnih pošiljk)
Pri prevozu poštnih pošiljk z letalom
odgovarja prevoznik poštni upravi v skladu s predpisi, ki urejajo razmerje med
prevozniki in poštnimi upravami.
82. člen
(Neomejena odgovornost prevoznika)
(1) Prevoznik se ne more sklicevati na
omejitev odgovornosti iz 80. člena tega zakona, če je on ali njegov
izpolnitveni pomočnik povzročil škodo namenoma ali iz hude malomarnosti.
(2) Prevoznik se lahko sklicuje na omejitev
odgovornosti iz 80. člena tega zakona, če je škoda nastala zaradi ravnanja
njegovega izpolnitvenega pomočnika, ta pa je pri tem prekoračil svoja
pooblastila.
83. člen
(Razširitev odgovornosti na druge škode)
Prevoznik, ki se ne more sklicevati na
omejitev odgovornosti iz 80. člena tega zakona, je poleg škod iz 78. člena tega
zakona odgovoren tudi za vsako drugo škodo, ki je nastala zaradi izgube,
poškodovanja ali zamude pri izročitvi tovora.
84. člen
(Kogentnost in dispozitivnost določb tega
poglavja)
Ne glede na prvi odstavek 3. člena tega
zakona so lahko v pogodbi o prevozu tovora določila, po katerih je prevoznik
popolnoma ali deloma oproščen odgovornosti ali ki predvidevajo omejitve
odgovornosti, ki so za prevoznike ugodnejše od omejitev po tem zakonu, vendar
samo za primer izgube ali poškodovanja, nastale zaradi narave ali napake
tovora, ki se prevaža.
85. člen
(črtan)
7. Prevoznina
86. člen
(Določanje prevoznine)
Prevoznina se določa s pogodbo o prevozu
tovora.
87. člen
(Sprememba prevoznine)
(1) Prevoznina, določena s pogodbo o enem
ali več prevozih, ostaja nespremenjena ne glede na trajanje pogodbeno
dogovorjenega prevoza.
(2) Če se na pošiljateljevo zahtevo ali v
interesu upravičenca prevoz nadaljuje dlje od dogovorjenega namembnega kraja,
se prevoznina sorazmerno zviša.
88. člen
(Plačilo prevoznine)
(1) Prevoznina se plača samo za tovor, ki
je bil prepeljan in je bil v namembnem kraju dan na razpolago prejemniku.
(2) Prevoznino je treba plačati tudi za
tovor, ki ni bil prepeljan in dan na razpolago prejemniku, če je to povzročil
naročnik prevoza, pošiljatelj ali tisti, ki je upravičen razpolagati s tovorom,
ali tisti, za katerega so ti odgovorni, ali če je vzrok, zaradi katerega tovor
ni prispel v namembni kraj, v samem tovoru, prevoznik pa zanj ni odgovoren.
(3) Če je bil tovor prepeljan samo del
poti, ima prevoznik, razen v primeru iz prejšnjega odstavka, pravico do
prevoznine v sorazmerju s koristno opravljenim delom prevoza.
89. člen
(Sprememba tovora)
(1) Če se namesto s pogodbo dogovorjenega
tovora izroči za prevoz drug tovor, za katerega je prevoznina večja od
dogovorjene, je treba plačati prevoznino za dejansko naloženi tovor.
(2) Če je bilo oddano za prevoz manj
tovora, kot je bilo dogovorjeno, ali če tovor ni bil naložen, je treba plačati
prevoznino za vso dogovorjeno količino tovora.
90. člen
(Dolžnosti prejemnika)
Prejemnik, ki je upravičen zahtevati izročitev
tovora, mora poravnati terjatve in izpolniti vse druge pogoje, ki so navedeni v
letalskem tovornem listu ali v drugih sredstvih iz 46. člena tega zakona, če ni
izrecno navedeno, da jih mora plačati oziroma izpolniti pošiljatelj ali naročnik
prevoza.
91. člen
(Dolžnosti prejemnika v primeru prevoza
brez letalskega tovornega lista)
Če se prevoz opravlja brez letalskega
tovornega lista, mora prejemnik, ki zahteva izročitev tovora, plačati
prevoznino in druge prevoznikove terjatve v zvezi s prevozom tovora.
92. člen
(Plačilo prevoznine pri prevozu za določen
čas)
(1) Pri pogodbi o prevozu za določen čas
plačuje naročnik prevoza prevoznino vnaprej v enakih mesečnih zneskih, vendar
ima prevoznik pravico do prevoznine samo za čas izpolnjevanja pogodbe.
(2) Če nastanejo med veljavnostjo pogodbe o
prevozu za določen čas ovire pri izkoriščanju letala, plačuje naročnik
prevoznino tudi za čas, ko trajajo te ovire, če jih je povzročil sam ali so
nastale zaradi izpolnitve njegovega naročila.
(3) Prevoznik sme odstopiti od pogodbe o
prevozu za določen čas, če mu prevoznina ni plačana ob zapadlosti.
93. člen
(Posledice neporavnanih obveznosti –
pridržna pravica)
(1) Če prejemnik ne izpolni svojih
obveznosti, ima prevoznik pravico zadržati tovor in ga oddati v hrambo ali pa
ga sam vzeti v hrambo, o tem pa mora brez odlašanja obvestiti prejemnika in
pošiljatelja.
(2) Če prevozniku niso izplačani dolgovani
zneski v petnajstih dneh od izročitve obvestila iz prejšnjega odstavka, je
upravičen prodati tovor.
(3) Glede hrambe in prodaje tovora se
uporabljajo določbe 72., 73. in 74. člena tega zakona.
94. člen
(Posledice prevoznikovega neuveljavljanja
pravic)
(1) Prevoznik, ki je izročil tovor
prejemniku, ni pa izkoristil pravice iz prejšnjega člena tega zakona, nima
pravice zahtevati od pošiljatelja oziroma naročnika prevoza zneskov, ki bi mu
jih moral plačati prejemnik, razen če se je zaradi tega pošiljatelj ali naročnik
prevoza neupravičeno obogatil.
(2) Če prevoznik, ki je izkoristil pravico
iz prejšnjega člena, izterja samo del svoje terjatve, sme od oseb, navedenih v
prejšnjem odstavku, zahtevati izplačilo neizterjanega dela.
95. člen
(Zavarovanje prevoznikovih terjatev)
Za zavarovanje svojih terjatev iz pogodbe o
prevozu tovora ima prevoznik zastavno pravico na tovoru, ki ga je prevzel za
prevoz.
III. oddelek 
Prevoz, pri katerem sodeluje več prevoznikov
1. Zaporedni prevoz
96. člen
(Vsebina pogodbe)
Pogodba o zaporednem letalskem prevozu je
pogodba o prevozu potnikov, prtljage ali tovora, s katero prevzame prevoznik
(prvi prevoznik) obveznost, da bo opravil prevoz ob sodelovanju več prevoznikov
(zaporedni prevozniki), potnik oziroma naročnik prevoza pa v to privoli.
97. člen
(Pogodba med zaporednimi prevozniki)
(1) Razmerja med zaporednimi prevozniki se
uredijo s pogodbo.
(2) Če v pogodbi ni drugače določeno, se za
razmerja med zaporednimi prevozniki uporablja ta zakon.
98. člen
(Odgovornost za škodo)
(1) Za škodo, ki nastane zaradi smrti,
okvare zdravja ali poškodbe potnika, kakor tudi za škodo, povzročeno z zamudo,
odgovarjata solidarno prvi prevoznik in tisti zaporedni prevoznik, na čigar
delu poti je škoda nastala.
(2) Prvi prevoznik lahko s pogodbo izključi
svojo odgovornost za škodo iz prejšnjega odstavka, ki nastane na delu poti, na
katerem opravljajo prevoz zaporedni prevozniki.
99. člen
(Odgovornost za poškodbo, primanjkljaj ali
izgubo prtljage in tovora ali za zamudo)
(1) Za poškodbo, primanjkljaj ali izgubo
prtljage ali tovora ali za zamudo pri prevozu prtljage ali tovora, je poleg
prevoznika, na čigar delu poti je škoda nastala, pošiljatelju solidarno
odgovoren tudi prvi prevoznik, prejemniku pa tudi zadnji prevoznik.
(2) Če ni mogoče ugotoviti, na čigavem delu
poti je prišlo do poškodbe, primanjkljaja ali izgube prtljage ali tovora
oziroma do zamude, odgovarjajo za nastalo škodo solidarno vsi prevozniki.
2. Multimodalni prevoz tovora
100. člen
(Multimodalni prevoz)
(1) S pogodbo se lahko podjemnik
multimodalnega prevoza zaveže, da bo opravil prevoz tovora z različnimi
prevoznimi sredstvi, pri čemer je del prevoza opravljen z letalom, naročnik
prevoza pa se zaveže, da bo za celoten prevoz plačal prevoznino.
(2) Podjemnik multimodalnega prevoza
odgovarja za poškodbo, primanjkljaj ali izgubo tovora ali za zamudo pri izročitvi
tovora, razen če dokaže, da je ravnal kot skrben podjemnik oziroma prevoznik.
(3) Za omejitev odgovornosti podjemnika
multimodalnega prevoza se smiselno uporabljajo določbe 80. člena tega zakona.
IV. oddelek 
Sprejem in odprava potnikov, prtljage in tovora
101. člen
(Opravljanje poslov v okviru prevozne
pogodbe)
(1) Prevozna pogodba obsega tudi posle
sprejema in odprave potnikov, prtljage in tovora, ki se opravljajo med prevozom
v zračnem prometu.
(2) Za posle iz prejšnjega odstavka se
štejejo:
1.    
odpravljanje potnikov iz letališke stavbe in spremljanje ali prevoz do
letala in obratno oziroma spremljanje ali prevoz potnikov od enega do drugega
letala;
2.    
prevoz registrirane prtljage in tovora iz prostora, določenega za
sprejem prtljage oziroma tovora od skladišča ali od drugih prevoznih sredstev
na letališču do letala in njihovo nakladanje in zlaganje v letalo;
3.    
razkladanje registrirane prtljage in tovora iz letala in njihov prevoz v
prostor, določen za izdajanje prtljage potnikom, oziroma tovora do skladišča
ali do drugih prevoznih sredstev na letališču;
4.    
prekladanje registrirane prtljage in tovora iz enega letala v drugo na
letališki ploščadi.
102. člen
(Pogodba o sprejemu in odpravi)
(1) Če sprejema in odprave ne opravlja sam
prevoznik, temveč druga oseba, ki opravlja take posle, ureja razmerja med
prevoznikom in to osebo njuna medsebojna pogodba.
(2) S pogodbo iz prejšnjega odstavka
prevzema oseba, ki opravlja posle sprejema in odprave, obveznost, da bo za
izpolnitev pogodbe o letalskem prevozu v redu in pravočasno opravila posle v zvezi
s sprejemom in odpravo potnikov, prtljage in tovora, prevoznik pa obveznost, da
ji bo za to plačal določeno plačilo.
103. člen
(Zaščita pravic prevoznika)
S sklenitvijo pogodbe iz prejšnjega člena
tega zakona se oseba, ki opravlja posle sprejema in odprave, tudi zaveže, da bo
ukrenila vse potrebno za zaščito prevoznikovih pravic do imetnikov zahteve za
razpolaganje s prtljago ali tovorom, ki je bila zaupana prevozniku.
104. člen
(Odgovornost prevoznika osebi, ki opravlja
posle sprejema ali odprave)
(1) Prevoznik je odgovoren osebi, ki
opravlja posle sprejema in odprave, za škodo, nastalo zaradi ravnanja z
nevarnim tovorom, ali s tovorom, ki se prevaža pod posebnimi pogoji, če jo o
naravi tega tovora ni obvestil ali ji ni dal potrebnih navodil, razen če je
oseba, ki opravlja posle sprejema in odprave, vedela ali bi morala vedeti za
naravo tovora.
(2) Prevoznik odgovarja osebi, ki opravlja
posle sprejema in odprave, tudi za škodo po drugem odstavku 51. člena in drugem
odstavku 54. člena tega zakona.
105. člen
(Odgovornost osebe, ki opravlja posle
sprejema ali odprave)
(1) Za škodo, ki jo povzroči med
opravljanjem sprejema in odprave, odgovarja oseba, ki opravlja te posle
prevozniku in sicer tako kot bi prevoznik odgovarjal pri izpolnitvi prevozne
pogodbe.
(2) Izjemoma odgovarja oseba, ki opravlja
posle sprejema ali odprave tudi potniku oziroma imetniku zahteve za
razpolaganje s prtljago ali s tovorom, če je škodo povzročila namenoma ali iz
hude malomarnosti ali če je delala izven okvira svoje dolžnosti.
106. člen
(Prepoved zmanjšanja odgovornosti)
Določila pogodbe o opravljanju poslov
sprejema in odprave, ki bi zmanjševala odgovornost osebe, ki opravlja posle
sprejema in odprave, ali odgovornost prevoznika iz 104. člena tega zakona ali
pa v škodo koga drugega spreminjala določbe o njuni odgovornosti po tem zakonu,
nimajo pravnega učinka.
V. oddelek 
Reklamacije
107. člen
(Pisna oblika reklamacije in roki)
Upravičenec uveljavlja terjatev iz prevozne
pogodbe s pisno reklamacijo, ki jo z ustreznimi dokazili predloži prevozniku v
predpisanih rokih, v skladu s tem zakonom in predpisi iz drugega odstavka 1.
člena tega zakona.
108. člen
(Zamudne obresti)
(1) Na zahtevo upravičenca plača prevoznik
zamudne obresti od dneva uveljavljanja reklamacije.
(2) Obresti od terjatev prevoznika tečejo
od dneva, ko je bil vročen zahtevek potniku oziroma naročniku prevoza.
II. P O G L A V J E 
POGODBA O POSEBNI STORITVI Z LETALOM
109. člen
(Predmet pogodbe o posebni storitvi z
letalom)
(1) S pogodbo o posebni storitvi z letalom
se podjemnik posebne storitve z letalom zaveže, da bo opravil z letalom posebno
storitev, ki ni prevoz potnikov, prtljage ali tovora, naročnik posebne storitve
pa, da bo za to plačal določeno plačilo.
(2) Za posebno storitev z letalom se šteje
po tem zakonu zlasti trosenje kemičnih ali drugih sredstev za dopolnilno
gnojenje in zapraševanje v kmetijstvu in gozdarstvu, metanje reklamnih
predmetov, uporaba letala pri gašenju požarov, za šolanje letalskega osebja in
za snemanje iz zraka.
110. člen
(Obličnost pogodbe)
Pogodba o posebni storitvi z letalom je
veljavna, če je sklenjena v pisni obliki.
111. člen
(Smiselna uporaba nekaterih drugih določb
tega zakona)
Za pogodbo o posebni storitvi z letalom se
smiselno uporabljajo določbe 7., 17. in 19. člena tega zakona.
112. člen
(Pravice in obveznosti strank)
(1) Pri pogodbi o posebni storitvi z
letalom mora podjemnik posebne storitve z letalom, ki opravlja to storitev,
izpolnjevati naročila naročnika posebne storitve v mejah pogodbe in ustrezno
namenu letala.
(2) Podjemnik posebne storitve z letalom ni
dolžan izpolniti naročila naročnika posebne storitve, ki bi spravilo v
nevarnost letalo ali osebe v letalu, kakor tudi ne naročila, za katerega se
lahko utemeljeno domneva, da bo njegova izvršitev povzročila škodo drugim.
113. člen
(Odgovornost podjemnika za njegove
izpolnitvene pomočnike)
(1) Podjemnik posebne storitve z letalom
odgovarja za škodo, ki jo naročniku povzročijo njegovi izpolnitveni pomočniki.
(2) S pogodbo iz prvega odstavka 109. člena
tega zakona ni mogoče izključiti odgovornosti za škodo, ki jo namenoma ali iz
hude malomarnosti povzročijo podjemnikovi izpolnitveni pomočniki.
114. člen
(Odgovornost podjemnika za škodo povzročeno
naročniku)
Za škodo zaradi smrti, okvare zdravja ali
poškodbe naročnika posebne storitve ali njegovih oseb, ki so v letalu, ter za
škodo zaradi izgube ali poškodbe naročnikovega tovora, ki je v letalu za
izvrševanje posebne storitve, se smiselno uporabljajo določbe tega zakona o
odgovornosti iz pogodbe o prevozu potnikov, prtljage in tovora, predpisi
Evropske unije in konvencija iz tretje alineje drugega odstavka 1. člena tega
zakona.
115. člen
(Uporaba pravil, ki veljajo za pogodbo o
delu)
Če ni s tem zakonom, s predpisi Evropske
unije ali konvencijo iz tretje alineje drugega odstavka 1. člena tega zakona drugače
določeno, se za izpolnitev pogodbe o posebni storitvi z letalom uporabljajo
določbe obligacijskega prava, ki veljajo za pogodbo o delu.
116. člen
(Odgovornost za škodo povzročeno na tleh)
Za škodo iz 130. člena tega zakona, povzročeno
pri izvrševanju pogodbe o posebni storitvi z letalom, se uporabljajo določbe
tega zakona o odgovornosti za škodo.
III. P O G L A V J E 
POGODBA O ZAKUPU LETALA
117. člen
(Predmet pogodbe)
(1) S pogodbo o zakupu letala prevzame
lastnik letala obveznost, da bo izročil letalo določenega tipa v izkoriščanje
zakupniku, ta pa obveznost, da mu bo za to plačal zakupnino.
(2) Pogodba o zakupu letala mora biti
sklenjena v pisni obliki.
(3) V tem zakonu izraz "zakup
letala" pomeni tudi "najem letala", izraz "zakupnik"
pomeni tudi "najemnika", izraz "zakupnina" pa pomeni tudi
"najemnino".
118. člen
(Obveznosti lastnika letala ob sklenitvi
pogodbe)
(1) Lastnik letala mora letalo izročiti
zakupniku v takšnem stanju, da ga ta lahko izkorišča za dogovorjen ali običajen
namen.
(2) Če je s pogodbo o zakupu letala določeno,
da zagotovi lastnik letala tudi posadko letala, je v takem primeru posadka
dolžna izpolnjevati zakupnikova navodila.
119. člen
(Stroški)
(1) Stroške rednega izkoriščanja letala med
trajanjem pogodbe o zakupu letala nosi zakupnik.
(2) Zakupnik ne nosi stroškov popravila
letala zaradi odstranitve skrite napake, ki je obstajala že tedaj, ko mu je
lastnik letala letalo izročil, in ne stroškov za škodo, ki nastane zaradi
izgube letala zaradi višje sile.
120. člen
(Vzdrževanje letala)
(1) Zakupnik mora v času trajanja pogodbe
vzdrževati letalo.
(2) Ob prenehanju pogodbe o zakupu letala
mora zakupnik vrniti lastniku letalo v takšnem stanju, kot ga je prejel in v
kraju, kjer mu je bilo letalo izročeno.
(3) Zakupnik ne odgovarja za redno obrabo
letala.
121. člen
(Lastnikova odgovornost za napake)
Lastnik odgovarja za škodo, nastalo zaradi
napake, zaradi katere je postalo letalo neuporabno ali zaradi katere se je
zmanjšala njegova uporabnost za dogovorjeno ali običajno izkoriščanje, če je
napaka obstajala že tedaj, ko je bilo letalo izročeno zakupniku.
122. člen
(Zakup letala in prevozna pogodba)
V dvomu ali je bila sklenjena pogodba o
zakupu letala ali prevozna pogodba, se šteje, da je bila sklenjena prevozna
pogodba.
123. člen
(Zakupnina)
(1) Če ni v pogodbi drugače določeno, se
zakupnina plačuje mesečno vnaprej, računajoč od dneva, ko je bilo letalo, ki je
predmet pogodbe o zakupu letala, izročeno zakupniku.
(2) Lastnik letala ni upravičen do plačila
za čas, ko zakupnik ni mogel uporabljati letala zaradi lastnikove krivde ali
zaradi skrite napake na letalu, ki je obstajala že tedaj, ko je bilo letalo
izročeno zakupniku.
(3) Lastnik letala lahko s svojo izjavo
razdre pogodbo o zakupu letala, če mu zakupnik ne poravna svoje obveznosti v
petnajstih dneh po zapadlosti, hkrati pa je upravičen do povrnitve morebitne
škode.
(4) V primeru iz prejšnjega odstavka
pogodba o zakupu letala ni razdrta, če zakupnik poravna svojo obveznost, preden
prejme lastnikovo izjavo o tem, da je pogodba razdrta.
124. člen
(Trajanje in odpoved pogodbe)
(1) Pogodba o zakupu letala se lahko sklene
za določen ali nedoločen čas.
(2) Pogodba o zakupu letala za določen čas
se lahko podaljša ali razdre le v pisni obliki.
(3) Pogodba o zakupu letala za nedoločen čas
se lahko odpove le v pisni obliki v roku, ki ne sme biti krajši od treh
mesecev.
125. člen
(Prenehanje pogodbe)
Pogodba o zakupu letala preneha, če je bilo
letalo uničeno, če postane trajno neuporabno, kot tudi v primeru, da letala ni
mogoče izkoriščati v času trajanja pogodbe o zakupu letala, do česar je prišlo
zaradi vzroka, ki ga ni bilo mogoče predvideti, preprečiti in odvrniti.
126. člen
(Odstop zakupnika)
(1) Če popravila letala, ki jih plača
lastnik letala, trajajo ali se pričakuje, da bodo trajala predolgo v primerjavi
s trajanjem pogodbe o zakupu letala ali z namenom njene sklenitve, lahko
zakupnik s svojo izjavo odstopi od pogodbe.
(2) V primeru iz prejšnjega odstavka ima
zakupnik pravico zahtevati povračilo sorazmernega dela zneska svoje plačane
obveznosti ne glede na to, ali je odstopil od pogodbe.
127. člen
(Odgovornost zakupnika za zamudo pri
vrnitvi letala)
(1) Če zakupnik ne vrne lastniku letala po
preteku časa, določenega v pogodbi o zakupu letala, mora plačati odškodnino v
višini dvojne obveznosti iz pogodbe o zakupu letala, sorazmerno za prekoračeni čas.
(2) Če je zakupnik kriv za zamudo pri
vrnitvi letala, je poleg zneska iz prejšnjega odstavka odgovoren tudi za vso
škodo, ki jo zaradi tega utrpi lastnik letala.
128. člen
(Nagrada za iskanje in reševanje)
Nagrada za iskanje in reševanje z letalom,
ki je predmet pogodbe o zakupu letala, pripada zakupniku.
129. člen
(Podzakup)
Zakupnik sme dajati letalo v podzakup le na
podlagi pisne privolitve lastnika letala.
IV. P O G L A V J E 
ODGOVORNOST ZA ŠKODO, KI JO LETALO V LETU POVZROČI NA TLEH
130. člen
(Odgovornost lastnika letala)
(1) Lastnik letala odgovarja za škodo,
nastalo na tleh zaradi smrti, okvare zdravja ali poškodbe drugih oseb, kot tudi
za škodo na stvareh, ki jo neposredno povzročijo letalo v letu ali osebe ali
tovor ali druge stvari, ki so padle ali bile vržene iz takšnega letala.
(2) Lastnik letala odgovarja za škodo iz
prejšnjega odstavka, ki jo povzroči njegov izpolnitveni pomočnik.
(3) Prvi odstavek tega člena se nanaša tudi
na škodo, ki je bila povzročena s samim letom letala skozi zračni prostor, če
je škoda nastala, ker niso bili spoštovani predpisi o varnosti v letalstvu.
(4) Šteje se, da je letalo v letu po prvem
odstavku tega člena od trenutka, ko se je z močjo lastnih motorjev premaknilo z
namenom vzleteti, pa vse do tedaj, ko se zaustavi in ko po končanem pristajanju
prenehajo delovati motorji.
131. člen
(Odgovornost zakupnika letala, pogodbenega
in dejanskega prevoznika)
(1) Za škodo iz prejšnjega člena tega zakona,
ki jo prizadene letalo, ki je predmet pogodbe o zakupu letala, odgovarja
zakupnik letala.
(2) Za škodo iz prejšnjega člena tega
zakona odgovarjata pogodbeni in dejanski prevoznik solidarno.
132. člen
(Odgovornost naročnika prevoza za določen čas
in naročnika posebne storitve z letalom)
Za škodo iz 130. člena tega zakona
odgovarja poleg lastnika letala solidarno tudi naročnik prevoza z vsem letalom
za določen čas, kot tudi naročnik posebne storitve z letalom.
133. člen
(Izključitev odgovornosti)
Oseba, odgovorna za škodo po 130., 131. in
132. členu tega zakona (odgovorna oseba), ne odgovarja, če dokaže:
1.    
da je škoda nastala zaradi dejanja oškodovanca ali izpolnitvenega pomočnika
oškodovanca;
2.    
da je letalo, s katerim je bila škoda povzročena, protipravno izkoriščal
nekdo drug, odgovorna oseba pa je ukrenila vse potrebno, da bi to preprečila.
134. člen
(Deljena odgovornost)
Če odgovorna oseba dokaže, da je škoda
nastala deloma zaradi dejanja oškodovanca ali njegovega izpolnitvenega pomočnika
pri izvršitvi prevoza, se odškodninska odgovornost odgovorne osebe zmanjša v
sorazmerju z odgovornostjo navedenih oseb.
135. člen
(Opustitev dolžne skrbnosti, da se letalo
ne uporablja v protipravne namene)
Če odgovorna oseba ne dokaže, da je
ukrenila vse potrebno, da bi preprečila protipravno izkoriščanje letala, s
katerim je bila povzročena škoda, je za škodo odgovorna solidarno z osebo, ki
je protipravno izkoriščala letalo.
136. člen
(Povzročitev škode s strani izpolnitvenih
pomočnikov oškodovanca, ki so prekoračili svoja pooblastila)
Odgovorne osebe ni mogoče oprostiti
odgovornosti po 1. točki 133. člena in po 143. členu tega zakona, če so škodo
povzročili oškodovančevi izpolnitveni pomočniki, oškodovanec pa dokaže, da so
pri tem prekoračili svoja pooblastila.
137. člen
(Solidarna odgovornost v primeru, da škodo
povzroči več letal)
Za škodo iz 130. člena tega zakona, ki
nastane kot posledica trčenja ali medsebojnega oviranja dveh ali več letal, kot
tudi za škodo, ki jo povzroči skupaj dvoje ali več letal, odgovarjajo solidarno
vse odgovorne osebe.
138. člen
(Omejitev odgovornosti)
Odgovorna oseba odgovarja za škodo iz 130. člena
tega zakona največ do zneskov, kot jih določajo predpisi iz druge alineje
drugega odstavka 1. člena tega zakona.
139. člen
(Neomejena odgovornost)
(1) Na mejo odgovornosti iz prejšnjega člena
tega zakona se ne more sklicevati odgovorna oseba, če se dokaže, da je bila
škoda povzročena namenoma ali iz hude malomarnosti.
(2) Odgovorna oseba lahko omeji svojo
odgovornost, če dokaže, da je njen izpolnitveni pomočnik povzročil škodo
namenoma ali iz hude malomarnosti in z ravnanjem preko svojih pooblastil.
(3) Oseba, ki je protipravno uporabila
letalo, s katerim je bila povzročena škoda, se ne more sklicevati na mejo
odgovornosti iz prejšnjega člena tega zakona.
140. člen
(Omejitev odgovornosti po dogodku)
Celoten znesek odškodnine, ki ga je mogoče
iz posameznega dogodka zahtevati od več odgovornih oseb za škodo, ki jo
prizadene letalo, ne sme presegati zneska, ki je določen v 138. členu tega
zakona, razen če je bila škoda povzročena namenoma ali iz hude malomarnosti.
141. člen
(Uporaba odškodnine)
(1) Če škoda, prizadejana drugim osebam in
stvarem na tleh, presega zneske iz 138. člena tega zakona, se polovica zneska
uporabi predvsem za odškodnino zaradi smrti, okvare zdravja ali telesne
poškodbe, druga polovica pa za povračilo drugih škod, sorazmerno z njihovo
višino.
(2) Če znesek iz prejšnjega odstavka, ki je
določen za odškodnino zaradi smrti, okvare zdravja ali telesne poškodbe, za to
ne zadostuje, je treba manjkajoči del poravnati iz druge polovice zneska v
sorazmerju z drugimi škodami.
142. člen
(Obvezno zavarovanje odgovornosti do
tretjih oseb)
Obvezna zavarovanja odgovornosti za škodo,
povzročeno tretjim osebam, urejajo predpisi iz druge alineje drugega odstavka
1. člena tega zakona in zakon, ki ureja obvezna zavarovanja v prometu.
143. člen
(Uporaba določb o omejeni odgovornosti za
tuja letala)
(1) Določbe o omejeni odgovornosti iz tega
dela zakona se uporabljajo ob vzajemnosti tudi za tuje letalo, če so izkazane
tudi najmanj enake višine omejitev odgovornosti glede na omejitve odgovornosti
iz 138. člena v zvezi s 130. členom tega zakona.
(2) Letalo, ki je registrirano v državi
članici Evropske unije ali Evropskega gospodarskega prostora, se glede pravic
iz prejšnjega odstavka ne šteje za tuje letalo.
144. člen
(Domača državna letala in druga letala v
lasti Republike Slovenije ter tuja državna letala)
(1) Določbe tega poglavja veljajo tudi za
domača državna letala in druga letala v lasti Republike Slovenije, če s
predpisi Evropske unije in zakonom, ki ureja obvezna zavarovanja v prometu, ni
določeno drugače.
(2) Za tuje državno letalo se uporabljajo
določbe tega zakona ob pogoju vzajemnosti, če so izkazane tudi najmanj enake
višine omejitev odgovornosti glede na omejitve odgovornosti iz 138. člena
v zvezi s 130. členom tega zakona.
V. P O G L A V J E 
LETALSKA ZAVAROVANJA
145. člen
(Predmet zavarovanja)
(1) Določbe tega poglavja se uporabljajo
za:
1.    
zavarovanje letala in njegove opreme ter tovora, ki se z letalom prevaža
ali je na njem;
2.    
zavarovanje prevoznine, stroškov zavarovanja, pričakovanega dobička,
zastavnih in drugih pravic ter materialnih koristi, ki obstajajo, ali se upravičeno
lahko pričakujejo v zvezi z zračnim prometom in jih je mogoče denarno oceniti;
3.    
zavarovanje odgovornosti za škodo, prizadejano drugim osebam v zvezi z
uporabo letala in drugih stvari, navedenih v prvi točki tega odstavka.
(2) Z izrazom druge osebe so v tem poglavju
mišljene osebe, ki niso stranke zavarovalne pogodbe.
146. člen
(Zavarovalec)
(1) Zavarovalec je lahko samo tista oseba,
ki ima ali lahko pričakuje, da bo imela upravičen materialni interes, da ne
nastopi zavarovalni primer.
(2) Zavarovalec lahko zahteva nadomestilo
za nastalo škodo, ki je krita z zavarovanjem (zavarovalnino) le v primeru, če
je imel interes na zavarovanem predmetu tedaj, ko je nastopil zavarovalni
primer, ali če ga je pridobil pozneje.
(3) Določb tega člena ni mogoče
razveljaviti niti z izrecnimi določili zavarovalne pogodbe.
147. člen
(Razširitev uporabe določb tega poglavja)
Določbe tega poglavja se uporabljajo tudi
za pozavarovanje predmetov iz 145. člena tega zakona in druga podobna
zavarovanja ter pozavarovanja, če so sklenjena po policah ali pogojih, ki so
običajni za letalska zavarovanja.
148. člen
(Obseg letalskega zavarovanja)
Če ni drugače dogovorjeno, obsega
zavarovanje letala tudi njegovo opremo.
149. člen
(Predmet zavarovanja)
(1) Predmet zavarovanja mora biti označen v
zavarovalni pogodbi in v morebitni polici tako, da je mogoče ugotoviti njegovo
istovetnost.
(2) Če je bil zavarovani predmet
pomanjkljivo ali napačno označen, tako da ni mogoče niti posredno ugotoviti,
ali je bil izpostavljen zavarovanemu riziku in poškodovan, zavarovalnica ni
dolžna plačati zavarovalnine za nastalo škodo.
150. člen
(Dogovorjena vrednost)
(1) Vrednost zavarovanega predmeta, ki je
bila sporazumno določena v zavarovalni pogodbi ali zavarovalni polici
(dogovorjena vrednost), je obvezna za zavarovalnico in zavarovalca.
(2) Zavarovalnica lahko izpodbija
dogovorjeno vrednost le, če gre za očitno napako ali goljufijo.
151. člen
(Dejanska vrednost)
(1) Če ni drugače dogovorjeno, se za
vrednost zavarovanega predmeta šteje njegova vrednost na začetku zavarovanja
(dejanska vrednost).
(2) Kot dejanska vrednost zavarovanega
predmeta se šteje njegova tržna vrednost na začetku zavarovanja.
152. člen
(Prepustitev poškodovane zavarovane
stvari)
Zavarovalec nima pravice zahtevati
zavarovalnine, ki bi mu pripadala v primeru popolne izgube, in prepustiti
zavarovalnici poškodovani zavarovani predmet.
153. člen
(Zavarovanje za potovanje)
Zavarovanje letala za določeno potovanje se
začne od trenutka, ko se letalo premakne, da izvrši zavarovano potovanje, v
odhodnem kraju, ki je naveden v zavarovalni pogodbi, in traja, dokler se letalo
ne neha premikati neposredno po pristanku v namembnem kraju, ki je naveden v
zavarovalni pogodbi.
154. člen
(Posledice nesposobnosti letala za varno
letenje)
(1) Iz zavarovanja letala je izključena
škoda, ki je nastala posredno ali neposredno zaradi napak ali nesposobnosti
letala za varno letenje, če je zavarovanec za to vedel ali bi bil s skrbnostjo
dobrega gospodarja lahko vedel in preprečil njene posledice.
(2) Prejšnji odstavek ne velja za škodo, ki
je nastala zaradi napake ali nesposobnosti letala za varno letenje, o kateri je
bila zavarovalnica obveščena ali je zanjo vedela kako drugače ob sklenitvi
zavarovalne pogodbe.
(3) Z nesposobnostjo letala za varno
letenje je v tem členu mišljena tako nesposobnost zaradi tehničnih napak ali
neustrezne opremljenosti, kot tudi nesposobnost zaradi neustrezne posadke ali
nepravilne obremenitve.
155. člen
(Geografske omejitve)
(1) Pri zavarovanju letala za določen čas
je iz zavarovanja izključena tudi škoda, ki nastane posredno ali neposredno
zaradi prekoračitve geografskih omejitev letenja, predvidenih v zavarovalni
pogodbi.
(2) Določba prejšnjega odstavka ne velja, če
je do prekoračitev geografskih omejitev prišlo zaradi višje sile, napačnega
vodenja letala ali pri reševanju premoženja ali življenj, ali nudenju zdravstvene
pomoči, kot tudi v primeru, ko gre za manjše prekoračitve, ki niso znatneje
vplivale na nastanek in obseg škode.
156. člen
(Podaljšanje kritja za čas neodložljivih
popravil)
(1) Pri zavarovanju letala za določen čas
se zavarovanje podaljša za čas neodložljivih popravil z zavarovanjem kritih
poškodb, ki so se začela, ko je še trajalo zavarovanje ali takoj po poteku
zavarovanja in se izvajajo tako, da se letalo po nepotrebnem ne zadržuje, če ga
med tem ni mogoče uporabljati v gospodarske ali druge namene.
(2) Zavarovalec je dolžan zavarovalnico
nemudoma obvestiti o primeru iz prejšnjega odstavka.
(3) Če se podaljša zavarovanje zaradi
razlogov iz prvega odstavka tega člena, ima zavarovalnica pravico do doplačila
premije, ki je sorazmerno času, za kolikor je bilo zavarovanje podaljšano.
157. člen
(Povrnitev delne škode)
Če se poškodovano letalo popravi ali se
izgubljeni oziroma uničeni deli opreme letala nadomestijo, se iz zavarovanja
povrne škoda le v višini dejanskih stroškov, nujnih za popravilo letala oziroma
nadomestitev delov, vendar ne tudi škoda zaradi izgubljene vrednosti letala, do
katere je prišlo kljub popravilom in zamenjavi delov.
158. člen
(Pogrešanje letala)
Če je letalo pogrešano, se domneva, da je
nastopila popolna izguba tistega dne, ko je bila prekinjena vsaka zveza med
njim in pristojno kontrolo letenja, oziroma tistega dne, ko je prispelo zadnje
sporočilo o njem.
159. člen
(Zavarovanje odgovornosti)
(1) Pri zavarovanju odgovornosti
zavarovalca za škodo, povzročeno drugim osebam, se iz zavarovanja povrnejo
zneski, ki jih mora zavarovalec plačati tem osebam zaradi svoje odgovornosti,
krite z zavarovanjem, ter stroški, ki so potrebni za ugotovitev njegove
obveznosti.
(2) Pri obveznih zavarovanjih odgovornosti
sme oškodovanec zahtevati nadomestilo za škodo, za katero odgovarja
zavarovalec, neposredno od zavarovalnice, vendar največ do zneska obveznosti
zavarovalnice.
(3) Iz zavarovanja se povrnejo tudi stroški
za ukrepe, storjene na zahtevo zavarovalnice in njenih predstavnikov ali v
sporazumu z njimi, da bi se zavarovali pred neupravičenimi in pretiranimi
zahtevami drugih, ter stroški za razumne ukrepe, ki jih je zavarovalec storil z
enakim namenom brez soglasja zavarovalnice ali njenih predstavnikov, če
takšnega soglasja ni bilo mogoče pravočasno dobiti.
(4) Zavarovalnica povrne škodo zaradi
odgovornosti zavarovalca in stroškov ugotavljanja njegove obveznosti največ do
višine zavarovalne vsote, določene v zavarovalni pogodbi.
160. člen
(Obvezna letalska zavarovanja)
Obvezna letalska zavarovanja se sklepajo v
skladu s določbami tega zakona in predpisi, ki urejajo obvezna zavarovanja v
prometu.
161. člen
(Smiselna uporaba določb o pogodbi o
pomorskem zavarovanju)
Če ni s tem zakonom, predpisi Evropske
unije ali s pogodbo drugače določeno, se glede sklenitve zavarovalne pogodbe,
obveznosti zavarovalca in zavarovalnice pred in po nastanku zavarovalnega
primera, zavarovanih nevarnosti, nadzavarovanja in podzavarovanja, večkratnega
zavarovanja, plačila in vračila premije, stroškov preprečevanja, reševanja in
ugotavljanja škode, subrogacije, kakor tudi glede zavarovanja blaga, prevoznine
ter drugih zavarovanj smiselno uporabljajo določbe predpisov, ki urejajo
pogodbo o pomorskem zavarovanju.
VI. P O G L A V J E 
ZASTARANJE TERJATEV
162. člen
(Zastaranje terjatev)
(1) Terjatve iz prevoznih pogodb ter
regresne terjatve v zvezi s temi pogodbami zastarajo v dveh letih.
(2) Terjatve iz pogodbe o posebni storitvi
z letalom, terjatve iz pogodbe o zakupu letala in odškodninske terjatve iz
naslova odgovornosti iz 130. člena tega zakona, kakor tudi regresne terjatve v
zvezi z navedenimi terjatvami, zastarajo v enem letu.
(3) Terjatve iz zavarovalne pogodbe
zastarajo v petih letih.
(4) Zastaralni roki pričnejo teči:
1.    
pri pogodbah o prevozu potnikov:
- 
v primeru smrti, okvare zdravja ali poškodbe potnikov ali zamude pri
prevozu – od dneva, ko je letalo prispelo ali bi moralo prispeti v namembni
kraj;
- 
v primeru smrti, ki je nastopila po izkrcanju potnikov iz letala kot
posledica poškodbe, nastale med prevozom – od dneva smrti, pri čemer mora biti
tožba vložena najpozneje v treh letih od dneva, ko je letalo prispelo ali bi
moralo prispeti v namembni kraj;
2.    
pri prevozu neregistrirane prtljage – od dneva, ko je letalo prispelo
ali bi moralo prispeti v namembni kraj;
3.    
pri prevozu registrirane prtljage in tovora:
- 
v primeru izgube ali okvare prtljage ali tovora – od dneva, ko sta bila
izročena oziroma bi morala biti izročena v namembnem kraju;
- 
v primeru zamude pri prevozu prtljage ali tovora – od dneva, ko sta bila
izročena v namembnem kraju;
- 
v primeru drugih terjatev – od dneva, ko bi morala biti terjatev
izpolnjena;
4.    
pri pogodbah o sprejemu in odpravi potnikov, prtljage in tovora – od
dneva, določenega v 1., 2. in 3. točki tega odstavka;
5.    
pri pogodbah o posebni storitvi z letalom in pri pogodbah o zakupu
letala – od dneva zapadlosti terjatve;
6.    
pri odgovornosti iz 130. člena tega zakona – od dneva, ko je oškodovanec
izvedel za škodo in za osebo, ki je škodo povzročila, najpozneje pa v treh
letih od dneva, ko je škoda nastala;
7.    
pri regresnih zahtevkih od dneva, ko je nastala obveznost izplačila
terjatev na podlagi sodne odločbe ali katerega koli drugega akta, na katerem
temelji pravica do regresa;
8.    
pri zavarovalnih pogodbah:
- 
za odškodninske terjatve za škodo, povzročeno drugim osebam – od dneva,
ko zavarovalec prejme od druge osebe odškodninski zahtevek;
- 
za druge terjatve – prvega dne po poteku koledarskega leta, v katerem je
nastala terjatev.
TRETJI DEL 
STVARNE PRAVICE NA LETALU
I. P O G L A V J E 
SPLOŠNE DOLOČBE
163. člen
(Opredelitev izraza “letalo“)
Za namene tretjega dela tega zakona izraz
“letalo“ vključuje ogrodje letala, motorje, propelerje, radijske aparate in vse
dele za delovanje letala, ne glede na to, ali so v letalu vgrajeni ali začasno
ločeni od njega.
164. člen
(Premičnost letala)
Letalo in letalo v izdelavi sta premični
stvari.
165. člen
(Stvarne pravice)
Na letalu in letalu v izdelavi se lahko
pridobijo lastninska pravica na letalu, pogodbena zastavna pravica (v
nadaljevanju: hipoteka) in letalski privilegij (v nadaljevanju: privilegij).
166. člen
(Pridobitev državne pripadnosti)
Slovenska državna pripadnost letala se
pridobi z vpisom v Register zrakoplovov Republike Slovenije (v nadaljevanju:
Register zrakoplovov).
167. člen
(Pravila za vpisovanje pravic)
Za vpis stvarnih in drugih pravic na letalu
v Register zrakoplovov, način vodenja registra in postopek registracije veljajo
določbe o registraciji letal iz zakona, ki ureja letalstvo.
168. člen
(Pravni učinek vpisa)
(1) Pravni učinek vpisa v Register
zrakoplovov je v odnosu do tretjih oseb odvisen od vrstnega reda vpisa.
(2) Za vrstni red vpisa v Register
zrakoplovov je odločilen trenutek, ko je predlog vpisa prispel k pristojnemu
organu, ki vodi Register zrakoplovov.
169. člen
(Način pridobitve stvarnih pravic)
(1) Lastninska pravica na letalu in
hipoteka na letalu se pridobita na podlagi pravnega posla z vpisom v Register
zrakoplovov.
(2) Za tretje osebe učinkujejo pravice iz
prejšnjega odstavka od trenutka vpisa v Register zrakoplovov.
(3) Pravni posel iz prvega odstavka tega člena
mora biti sklenjen v pisni obliki, drugače nima pravnega učinka.
(4) Za nastanek privilegija in pravne učinke,
ki iz tega nastanejo za tretje osebe, ni potreben vpis v Register zrakoplovov.
170. člen
(Kdaj pisna oblika ni potrebna)
Določbe tretjega odstavka prejšnjega člena
tega zakona ne veljajo, če gre za:
1.    
pravice na letalu, pridobljene z dedovanjem ali na podlagi javne dražbe;
2.    
prehod lastninske pravice na zavarovalnico na podlagi določb
zavarovalnega prava.
II. P O G L A V J E 
LASTNINSKA PRAVICA NA LETALU
171. člen
(Kdo je lahko lastnik)
Letala in letala v izdelavi, ki imajo
slovensko državno pripadnost, so lahko v lasti domače osebe, tuje osebe pa le v
skladu z zakonom, aktom Evropske unije, ki je neposredno zavezujoč, ali
mednarodno pogodbo.
172. člen
(Obseg lastninske pravice na letalu v
izdelavi)
(1) Lastninska pravica na letalu v izdelavi
obsega stvari, ki so vgrajene v letalo.
(2) Če ni v Register zrakoplovov vpisano
kaj drugega, obsega lastninska pravica na letalu v izdelavi tudi stvari, ki so
v tovarnah, delavnicah ali skladiščih, niso pa vgrajene v letalo, če so po
svoji izdelavi namenjene izključno za vgraditev v določeno letalo ali za
njegovo pritiklino ali, če so vidno zaznamovane ali izločene za vgraditev vanj.
173. člen
(Pritikline letala)
(1) Pritikline letala so vse stvari, ki so
trajno namenjene letalu, ne glede na to, ali so v njem ali so začasno ločene od
njega.
(2) S prenosom letala so zajete tudi
pritikline.
(3) Prenos lastninske pravice ali odtujitev
letala ne zajema tistih pritiklin, glede katerih je, ob soglasju lastnika
letala vpisano v Register zrakoplovov, da pripadajo drugi osebi.
174. člen
(Vpis pogodbe o zakupu letala)
(1) V Register zrakoplovov se vpiše tudi
pravica do začasnega izkoriščanja letala na podlagi pogodbe o zakupu letala, če
zakup traja najmanj šest mesecev, če z zakonom, ki ureja letalstvo, ali z akti
Evropske unije, ki so neposredno zavezujoči, ni določeno drugače.
(2) Če lastnik prenese s pravnim poslom
lastninsko pravico na drugo osebo, zakup letala ne preneha, če zakupni rok ni
potekel in če je ta pravica vpisana v Registru zrakoplovov, če z akti Evropske
unije, ki so neposredno zavezujoči, ni določeno drugače.
175. člen
(Predkupna pravica zakupnika)
Zakupnik, čigar zakupna pravica je vpisana
v Register zrakoplovov, ima v času zakupa letala predkupno pravico, če z akti
Evropske unije, ki so neposredno zavezujoči, ni določeno drugače.
176. člen
(Solastnina)
(1) Letala in letala v izdelavi so lahko v
solastnini, tako da je solastnina določena po deležih.
(2) Če med solastniki ni drugače
dogovorjeno, se solastništvo deli na enake idealne deleže.
(3) Vsak solastnik lahko v skladu s tem
zakonom odtuji ali obremeni svoj delež na letalu.
(4) Če eden izmed solastnikov odtuji svoj
delež na letalu, imajo ostali solastniki predkupno pravico, če je ta pravica
vpisana v Register zrakoplovov.
III. P O G L A V J E 
HIPOTEKA
177. člen
(Pojem hipoteke)
(1) Hipoteka na letalu je pravica, po
kateri se je upnik upravičen poplačati iz kupnine, dosežene s sodno prodajo
letala.
(2) Hipoteka lahko zajema tudi pravico
upnika, da si v primeru neizplačila dolga poplača svojo terjatev z izkoriščanjem
letala, če je to določeno s pogodbo.
(3) Hipoteka nastane na podlagi pogodbe ali
sodne odločbe.
(4) Privilegij na letalu ima prednost pred
hipoteko.
(5) Hipoteka na letalu ne preneha s
spremembo lastnika letala, razen, če ni v tem zakonu drugače določeno.
178. člen
(Obseg hipoteke)
(1) Hipoteka na letalu zajema tudi njegove
pritikline, razen, kadar je v Registru zrakoplovov za pritiklino vpisana
lastninska pravica druge osebe.
(2) Hipoteka za glavnico velja tudi za
triletne pogodbene ali zakonske obresti, zapadle do uvedbe izvršilnega
postopka, za obresti, zapadle med tem postopkom, ter stroške v zvezi z vpisom
hipoteke in v zvezi s pravdnim in izvršilnim postopkom.
(3) Hipoteka na letalu ne zajema
prevoznine, plačila za posebne storitve z letalom, zakupnine kot tudi ne
nagrade za iskanje ali reševanje letala.
179. člen
(Hipoteka na zavarovalnini)
(1) Hipoteka na letalu zajema tudi zavarovalnino
za letalo, ki pripada lastniku letala, če ni v pogodbi drugače dogovorjeno.
(2) Hipoteka na zavarovalnini preneha, če
jo je zavarovalnica izplačala, preden jo je hipotekarni upnik obvestil o
obstoju hipoteke.
(3) Če je bila zavarovalnica obveščena o
hipoteki na zavarovalnini, je ne sme izplačati brez privolitve zastavnega
upnika.
180. člen
(Poravnava terjatve pred zapadlostjo)
Če utrpi letalo takšne poškodbe ali je
njegovo stanje takšno, da hipoteka ne daje zadostne varnosti za poravnavo
terjatev, lahko hipotekarni upnik zahteva izplačilo terjatev še pred
zapadlostjo, če mu dolžnik za razliko, nastalo s tem zmanjšanjem vrednosti, ne
ponudi drugačnega zavarovanja.
181. člen
(Dovoljenje upnikov za umik letala iz zračnega
prometa)
(1) Letalo, ki je obremenjeno s hipoteko,
se sme za stalno umakniti iz zračnega prometa samo s poprejšnjo privolitvijo
hipotekarnih upnikov.
(2) Če hipotekarni upniki ne dajo
privolitve v smislu prejšnjega odstavka, ima hipotekarni dolžnik pravico
zahtevati od sodišča, da se letalo proda na javni dražbi.
182. člen
(Nadhipoteka)
(1) Na hipoteki na letalu se lahko s
pogodbo ustanovi nadhipoteka v korist druge osebe.
(2) V primeru iz prejšnjega odstavka sme
hipotekarni dolžnik plačati svoj dolg hipotekarnemu upniku le, če to dovoli
nadhipotekarni upnik ali če dolgovani znesek položi pri sodišču.
(3) Če hipotekarni dolžnik ne ravna tako,
ostane hipoteka v veljavi za terjatev nadhipotekarnega upnika.
183. člen
(Hipoteke na solastniškem deležu)
Za ustanovitev hipoteke na solastniškem deležu
je potrebna privolitev solastnikov, ki imajo večino deležev na letalu.
184. člen
(Pravica upnika pri solastniškem deležu)
(1) Če je s hipoteko obremenjenih več kot
polovica solastniških deležev na letalu, sme hipotekarni upnik zahtevati
prodajo vsega letala, vendar se sme njegova terjatev poravnati le iz tistega
dela prodajne cene, ki odpade na deleže, obremenjene s to hipoteko.
(2) Določba prejšnjega odstavka se nanaša
tudi na stroške vzdrževanja.
185. člen
(Hipoteka na letalu v izdelavi)
Določbe tega zakona o hipoteki na letalu se
smiselno uporabljajo tudi za letala v izdelavi.
186. člen
(Prenehanje hipoteke)
Hipoteka na letalu preneha:
1.    
z izbrisom iz Registra zrakoplovov;
2.    
s prodajo letala v izvršilnem ali stečajnem postopku.
187. člen
(Kdaj hipoteka ne preneha veljati)
Hipoteka na letalu in njen vrstni red,
pridobljen z vpisom v Register zrakoplovov, ne prenehata z izbrisom letala iz
registra, ker je postalo trajno neuporabno, ker je pogrešano ali ker je bilo iz
drugih vzrokov umaknjeno iz zračnega prometa.
188. člen
(Skupna hipoteka)
(1) Hipoteka za isto terjatev se lahko
vpiše nerazdelno na dve ali več letal ali letal v izdelavi ali na dve ali več
hipotek (skupna hipoteka).
(2) V primeru iz prejšnjega odstavka ima
upnik pravico zahtevati poplačilo celotne terjatve iz vsakega posameznega
letala, na katerem je hipoteka.
189. člen
(Predznamba hipoteke)
(1) Hipoteka, vpisana v tujem registru, na
letalu, ki pridobi slovensko državno pripadnost in je navedena v listini o
izbrisu letala iz tujega registra, se vpiše v Register zrakoplovov kot
predznamba hipoteke; pri tem se ji prizna vrstni red po trenutku, ki je bil
določen za njen vrstni red v tujem registru.
(2) Hipotekarni upnik, v čigar korist je
vpisana takšna predznamba, mora opravičiti predznambo v šestdesetih dneh od vročitve
obvestila o vpisu.
IV. P O G L A V J E 
LETALSKI PRIVILEGIJ
190. člen
(Terjatve, zavarovane s privilegijem)
S privilegijem na letalu so zavarovani:
1.    
sodni stroški, ki so potrebni skupnemu interesu vseh upnikov v postopku
izvršbe ali zavarovanja za hrambo letala ali za prisilno prodajo;
2.    
terjatve, ki se nanašajo na določeno nagrado za iskanje letala ali
njegovo reševanje;
3.    
terjatve, ki se nanašajo na izredne stroške, nujne za ohranitev letala;
4.    
stroški, ki jih je potrebno plačati izvajalcu službe na letališču, v
zvezi z opravljenimi storitvami in uporabo infrastrukture, skladno z določbami
zakona, ki ureja letalstvo.
191. člen
(Obseg privilegija)
(1) Privilegij na letalu zajema tudi
njegove pritikline, prevoznino in plačilo za posebne storitve, ki ju dolguje
potnik ali naročnik prevoza oziroma naročnik posebne storitve.
(2) Privilegij na letalu zajema tudi
zavarovalnino, ki pripada lastniku letala.
(3) Privilegij na letalu za glavnico se
nanaša tudi na obresti, nastale v treh letih pred začetkom izvršilnega postopka
in med njim.
192. člen
(Prednost)
Terjatve, zavarovane s privilegijem, imajo
prednost pred vsemi drugimi pravicami.
193. člen
(Poravnavanja terjatev za odškodninske
zahtevke)
(1) V primeru prisilne prodaje letala se
odškodninske terjatve zaradi smrti, okvare zdravja ali poškodbe ljudi na tleh
poravnajo za terjatvami iz 190. člena tega zakona.
(2) Če je v primeru iz prejšnjega odstavka
letalo obremenjeno s hipoteko za zavarovanje kakšne terjatve, se odškodninski
zahtevek poravna pred zahtevki hipotekarnih upnikov, vendar največ do 20
odstotkov dosežene prodajne cene.
(3) Prvi in drugi odstavek tega člena se
uporabljata, če je odgovornost za omenjene škode zavarovana na znesek, ki je
nižji od vrednosti novega takšnega letala.
194. člen
(Zaporedje poravnavanja terjatev)
(1) Privilegirane terjatve se poravnavajo
po vrstnem redu iz 190. člena tega zakona.
(2) Če terjatev, ki imajo isti vrstni red,
ni mogoče poravnati v celoti, se poravnajo sorazmerno.
(3) Pri terjatvah iz 2. točke 190. člena
tega zakona ima pozneje nastala terjatev prednost pred prej nastalo terjatvijo,
v dvomu pa se domneva, da sta obe terjatvi nastali istočasno.
(4) Privilegirane terjatve iz zadnjega
potovanja imajo prednost pred terjatvami iz prejšnjega potovanja.
195. člen
(Prenehanje privilegijev)
(1) Privilegij na letalu preneha:
1.    
s prenehanjem terjatve, ki je zavarovana s privilegijem;
2.    
s potekom treh mesecev od dneva nastanka;
3.    
s prisilno prodajo letala v izvršilnem ali stečajnem postopku;
4.    
s prostovoljno prodajo pod pogojem:
- 
da je bil prenos lastninske pravice vpisan v Register zrakoplovov in da
je ta vpis objavljen na način, kot se objavlja vpis v sodni register ter na
oglasni deski sodišča, na območju katerega je letalo vpisano v letalski
register;
- 
da upnik, ki ima privilegij, v šestdesetih dneh od objave razglasa o
vpisu prenosa, toda pred potekom treh mesecev od dneva nastanka terjatve, ne začne
sodnega postopka za poravnavo svoje terjatve.
(2) Rok iz 2. točke prejšnjega odstavka se
računa pri privilegijih za stroške in nagrado za iskanje in reševanje letala,
kakor tudi za izredne stroške, nujne za ohranitev letala – od dneva, ko so bila
storjena zadevna dejanja.
196. člen
(Kdaj privilegij ne preneha)
(1) Privilegiji za terjatve iz 2. in 3. točke
prvega odstavka prejšnjega člena tega zakona ne prenehajo po poteku treh
mesecev:
1.    
če se pred potekom tega roka zaznamujejo v Registru zrakoplovov, v
katerem je vpisano letalo;
2.    
če se stranki sporazumeta o višini terjatev;
3.    
če se začne pred sodiščem postopek za pripoznavo terjatev: v tem primeru
sodišče ugotovi, ali so upravičeni razlogi za prekinitev ali odložitev roka.
(2) Privilegij na letalu ne preneha z
izbrisom letala iz Registra zrakoplovov.
197. člen
(Prenehanje teka trimesečnega roka)
(1) Trimesečni rok iz 195. člena tega
zakona neha teči, če je vložena tožba za uveljavitev terjatve, vendar le pod
pogojem, da se letalo v smislu določb četrtega poglavja tega zakona začasno
zaustavi in zaznamba tožbe vpiše v Register zrakoplovov.
(2) Ko postane sodba na podlagi vložene tožbe,
ki je predmet zaznambe, izvršljiva, preneha privilegij v šestdesetih dnevih od
izvršljivosti sodbe, če upnik v tem roku ne zahteva prisilne prodaje letala ali
njegove začasne zaustavitve.
(3) Upnik ima v roku iz prejšnjega odstavka
pravico zahtevati od sodišča izdajo odločbe, s katero odredi naj terjatev iz
tega privilegija vpiše kot hipoteko z vrstnim redom od takrat, ko je bila
zaznamba tožbe za uveljavitev terjatve, zavarovalnine s privilegijem, vpisana v
Register zrakoplovov.
198. člen
(Izbris letala iz registra)
(1) Izbris letala iz Registra zrakoplovov
se lahko opravi le, če temu ne nasprotujejo upniki, katerih terjatve so
zavarovane s privilegijem, in če so poplačani vsi vpisani imetniki pravic ali če
so v to privolili.
(2) V primeru iz prejšnjega odstavka lahko
pristojno sodišče dovoli izbris letala tudi brez privolitve imetnikov takih
pravic oziroma kljub nasprotovanju omenjenih upnikov, če je na sodišču položen
denarni znesek v višini terjatev vseh navedenih upnikov oziroma, če je položena
varščina, za katero sodišče po zaslišanju zadevnih oseb spozna, da zadostuje.
(3) Določbe tega člena veljajo tudi za
letalo v izdelavi, ki je vpisano v Register zrakoplovov.
199. člen
(Prenos terjatev)
(1) S prenehanjem privilegija ne preneha
terjatev, ki je bila z njim zavarovana.
(2) Z odstopom terjatve, ki je zavarovana s
privilegijem, se prenese tudi privilegij.
200. člen
(Uporaba določil za uporabnika, ki ni
lastnik)
Določbe tega zakona o privilegiju na letalu
se uporabljajo tudi, kadar izkorišča letalo oseba, ki ni njegov lastnik, razen,
če je bilo letalo lastniku odvzeto s protipravnim dejanjem.
ČETRTI DEL 
IZVRŠBA IN ZAVAROVANJE NA LETALU
201. člen
(Uporaba določb o izvršbi in zavarovanju)
(1) Ta del zakona se uporablja za izvršbo
in zavarovanje na letalu.
(2) Če v tem zakonu ni posebnih določb, se
za izvršbo in zavarovanje na letalu smiselno uporabljajo določbe o izvršbi in
zavarovanju na ladjah, zakona, ki ureja pomorstvo, in določbe zakona, ki ureja
izvršbo in zavarovanje.
202. člen
(Prisilna izvršitev odločbe)
(1) Sodna odločba, ki se glasi na
izpolnitev obveznosti in zavarovanje terjatve na letalu, se lahko prisilno
izvrši, če je letalo na ozemlju Republike Slovenije.
(2) Izvršbo in zavarovanje lahko dovoli
sodišče tudi na letalu, ki ni na ozemlju Republike Slovenije, če je vpisano v
Register zrakoplovov.
203. člen
(Krajevna in stvarna pristojnost)
(1) O predlogu za izvršbo in zavarovanje je
krajevno pristojno sodišče, na območju, katerega je letalo vpisano v Register
zrakoplovov.
(2) Izvršbo opravi stvarno pristojno sodišče,
na območju, katerega je letalo, ki je predmet izvršbe.
(3) O predlogu za izvršbo in zavarovanje na
tujem letalu in na domačem letalu, ki ni vpisano v Register zrakoplovov, odloča
stvarno pristojno sodišče, na katerega območju se letalo nahaja takrat, ko je
vložen predlog za izvršbo oziroma zavarovanje.
204. člen
(Izvršba oziroma zavarovanje na tovoru)
Za izvršbo oziroma zavarovanje na tovoru,
ki je zaradi prevoza na letalu, na katerem je dovoljena izvršba oziroma
zavarovanje, je izključno pristojno sodišče, ki opravlja izvršbo oziroma
zavarovanje na letalu.
205. člen
(Oprostitve in omejitve izvršbe ali
zavarovanja)
(1) Ne morejo biti predmet izvršbe ali
zavarovanja:
1.    
vojaška in druga državna letala ter letala za zdravstvene in humanitarne
namene;
2.    
tuje letalo, ki leti v skladu z veljavnimi predpisi čez ozemlje
Republike Slovenije ali pristane na letališču na ozemlju Republike Slovenije
zaradi višje sile ali zaradi varnosti v letalstvu (letalo v sili), dokler
trajajo višja sila ali razlogi za varnost v letalstvu, kakor tudi, če pristane
na zahtevo pristojnega organa.
(2) Letalo iz 2. točke prejšnjega odstavka
je lahko predmet izvršbe ali zavarovanja, če gre za izvršbo ali zavarovanje
terjatve, ki je nastala med njegovim letom čez ozemlje Republike Slovenije ali
medtem, ko se je letalo mudilo na tem ozemlju.
206. člen
(Letalo, nujno potrebno za opravljanje
gospodarske dejavnosti)
(1) Letalo, ki je last dolžnika, ki
opravlja gospodarsko dejavnost, ne more biti predmet izvršbe, če je dolžniku
nujno potrebno za opravljanje njegove dejavnosti.
(2) Letalo iz prejšnjega odstavka ni
izvzeto iz izvršbe, če se izvršba vodi za poplačilo terjatve iz naslova
posojila, s katerim je bilo letalo kupljeno, oziroma terjatve, ki je zavarovana
z zastavno pravico na tem letalu.
(3) Letalo iz prvega odstavka tega člena ni
izvzeto iz izvršbe tudi tedaj, kadar se izvršba vodi za poplačilo naslednjih
terjatev:
1.    
zaradi škode, ki jo je povzročilo letalo v letu oziroma na tleh zaradi
smrti, okvare zdravja ali poškodbe oseb ali so jo pretrpele osebe letala zaradi
njegovega izkoriščanja;
2.    
zaradi iskanja in reševanja, izkazovanja pomoči ali čuvanja letala;
3.    
iz prevozne pogodbe ali druge pogodbe o izkoriščanju letala, ki je
predmet izvršbe;
4.    
iz preskrbovanja, popravila in opremljanja letala, ki je predmet
izvršbe.
PETI DEL 
KOLIZIJE ZAKONOV
207. člen
(Prepoved renvoi)
Če je potrebno po tem zakonu uporabiti
pravo druge države, se ne upoštevajo njegova pravila, ki določajo, katero pravo
se uporabi.
208. člen
(Uporaba tega zakona)
Določbe tega zakona o prevoznih pogodbah se
uporabljajo tudi za razmerja, ki nastanejo v mednarodnem zračnem prometu, če ni
z mednarodno pogodbo drugače določeno.
209. člen
(Izključitev uporabe tega zakona in
obvezna uporaba tega zakona)
(1) Določbe tega zakona o prevoznih
pogodbah se ne uporabljajo, če so sklenile stranke pisno pogodbo o uporabi
kakšnega drugega prava.
(2) Ne glede na prejšnji odstavek so določbe
tega zakona, ki se nanašajo na obligacijska razmerja v letalstvu, obvezne v
naslednjih primerih:
1.    
če sta obe pogodbeni stranki – naročnik prevoza in prevoznik – fizični
ali pravni osebi s stalnim prebivališčem oziroma sedežem v Republiki Sloveniji
in je odhodno ali namembno letališče v Republiki Sloveniji;
2.    
če bi se z uporabo drugega prava kršile prisilne določbe tega zakona, ki
jih stranki ne moreta s sporazumom izključiti ali spremeniti, odhodno ali
namembno letališče pa je v Republiki Sloveniji;
3.    
če bi bil potnik ob uporabi drugega prava v neugodnejšem položaju kot ob
uporabi določb tega zakona.
(3) Pogodba, sklenjena v nasprotju z drugim
odstavkom tega člena, nima pravnega učinka.
210. člen
(Uporaba prava kadar ni jasno, katero
pravo naj se uporabi)
(1) Če se pravo, za katero sta se pogodbeni
stranki dogovorili, ne more uporabljati za vso pogodbo ali za posamezno
razmerje, ki izhaja iz nje, ali če stranki nista izrecno določili, katero pravo
bosta uporabljali, njunega namena glede uporabe določenega prava pa tudi ni
mogoče nedvomno ugotoviti iz okoliščin primera, se za pogodbo oziroma pogodbeno
razmerje uporablja pravo, ki je z njima najtesneje povezano.
(2) Če iz bistvenih okoliščin ne izhaja kaj
drugega, se uporablja za glavne pravice in glavne obveznosti kot najbližje
pravo države, v kateri je imel ob sklenitvi pogodbe prevoznik stalno prebivališče
oziroma sedež.
(3) Za stranske pravice in stranske
obveznosti, kot so način sprejemanja in izročanja stvari ali način plačevanja
prevoznine in podobno, se uporablja pravo kraja, kjer so bila oziroma kjer naj
bi bila ta dejanja opravljena.
211. člen
(Uporaba prava za letalska zavarovanja)
(1) Za pogodbo o letalskem zavarovanju in
za razmerja, ki izhajajo iz te pogodbe, se uporablja pravo sedeža
zavarovalnice, s pogojem:
1.    
da stranki nista izrecno določili prava, ki ga je treba uporabiti za
pogodbo in njunega namena glede uporabe posameznega prava ni mogoče ugotoviti
niti iz okoliščin primera;
2.    
da se pravo, ki sta ga stranki določili, ne more uporabiti za del te
pogodbe ali kakšno drugo razmerje iz te pogodbe, toda le za ta del pogodbe
oziroma za to pravno razmerje.
(2) Ne glede na prejšnji odstavek se
uporablja za razmerja iz pogodbe o letalskem zavarovanju slovensko pravo, če so
vse zainteresirane osebe v tej pogodbi državljani Republike Slovenije s stalnim
prebivališčem v Republiki Sloveniji ali slovenske pravne osebe s sedežem v
Republiki Sloveniji in gre za zavarovane predmete, ki so izpostavljeni kritim
nevarnostim (rizikom) izključno na ozemlju Republike Slovenije.
212. člen
(Uporaba prava za obliko pogodbe ali
pravnega dejanja)
Pogodba in vsako drugo pravno dejanje,
opravljeno pri izpolnjevanju pogodbe, sta veljavna glede oblike, če sta
sklenjena oziroma opravljena v obliki, ki jo predpisuje pravo kraja države, v
kateri je bila pogodba sklenjena oziroma dejanje opravljeno, ali pravo, po
katerem se presojajo glavne pravice in glavne obveznosti iz pogodbe.
213. člen
(Uporaba prava države v kateri je letalo
registrirano)
(1) Glede pravic na letalu, ki je lastnina
fizičnih ali pravnih oseb, se uporablja pravo države, v kateri je letalo
registrirano.
(2) Glede pravic iz 167. člena tega zakona
se uporablja pravo države, v kateri je letalo registrirano.
214. člen
(Uporaba prava za odškodninsko
odgovornost)
Za odškodninsko odgovornost iz 130. člena
tega zakona se uporablja zakon države, na katere ozemlju je bila prizadejana
škoda.
215. člen
(Uporaba prava, če v tem zakonu ni določbe
o odkazanem pravu)
Če v tem zakonu ni določbe o pravu, ki je
odkazano za neko razmerje, se smiselno uporabljajo načela pravnega reda
Republike Slovenije, predpisi Evropske unije in splošni predpisi, ki urejajo
mednarodno zasebno pravo.
216. člen
(Izključitev uporabe kolizijskih pravil)
(1) Določbe tujega prava se ne uporabljajo,
če bi bile v očitnem nasprotju z javnim redom Republike Slovenije.
(2) Tuje pravo, ki bi bilo po tem zakonu
odkazano, se ne uporablja, če je bila njegova uporaba dosežena zato, da bi se
obšle določbe prava Republike Slovenije.

Zakon o obligacijskih in stvarnopravnih
razmerjih v letalstvu – ZOSRL (Uradni list RS, št. 12/00)
vsebuje naslednjo prehodno in končno določbo:
»ŠESTI DEL 
PREHODNA IN KONČNA DOLOČBA
217. člen
(Razmerja pred
uveljavitvijo tega zakona)
(1) Z uveljavitvijo tega zakona se
prenehajo uporabljati zakon o obligacijskih in temeljnih materialnopravnih
razmerjih v zračni plovbi (Uradni list SFRJ, št. 22/77 in 12/85) in vsi
podzakonski predpisi, izdani na njegovi podlagi.
(2) Za razmerja, nastala pred uveljavitvijo
tega zakona, se uporabljajo predpisi, ki so veljali v času nastanka teh
razmerij.
218. člen
(Veljavnost
tega zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
obveznih zavarovanjih v prometu – ZOZP-A (Uradni list RS, št. 67/02)
v zvezi s prenehanjem 21. člena zakona določa:
»Z uskladitvijo zavarovalnih pogojev za
zavarovanje potnikov v zračnem prometu z določbami tega zakona, oziroma
najkasneje 6 mesecev po njegovi uveljavitvi, preneha veljati določba 21. člena
zakona o obligacijskih in stvarnopravnih razmerjih v letalstvu (Uradni list RS,
št. 12/2000 - v nadaljnjem besedilu: ZOSRL).«;
ter vsebuje naslednjo končno določbo:
»42. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
obligacijskih in stvarnopravnih razmerjih v letalstvu – ZOSRL-A (Uradni list
RS, št. 92/07)
vsebuje naslednjo končno določbo:
»KONČNA DOLOČBA
43. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
obligacijskih in stvarnopravnih razmerjih v letalstvu – ZOSRL-B (Uradni list
RS, št. 9/11)
vsebuje naslednjo končno določbo:
»KONČNA DOLOČBA
23. člen
Ta zakon začne veljati petnajsti dan po
objavi v Uradnem listu Republike Slovenije.«.