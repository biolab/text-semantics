1. člen
S tem zakonom se določa zavarovano območje
za reko Sočo s pritoki z namenom, da se zavarujejo voda in poglavitne
značilnosti vodnega režima ter tako ohranijo biološke lastnosti voda in naravno
okolje na tem območju.
2. člen
Zavarovano območje iz prejšnjega člena
zajema strugo ter vodna in priobalna zemljišča reke Soče in njenih pritokov na
odseku od izvira Soče oziroma njenih pritokov do vtoka reke Idrijce pri Mostu
na Soči.
Meje priobalnih zemljišč iz prejšnjega
odstavka predpiše občinska skupščina z odlokom; meje se označijo na karti v
merilu 1 : 10.000, ki je sestavni del odloka.
3. člen
Na zavarovanem območju je prepovedana
gradnja in rekonstrukcija vodnogospodarskih objektov ali naprav ter gradnja in
rekonstrukcija drugih objektov in naprav, ki lahko vplivajo na spremembo vodnega
režima ali kakovost vode.
Prav tako je na zavarovanem območju
prepovedano tudi vsako drugo dejanje ali opustitev dejanja, ki utegne
spremeniti vodni režim ali kakovost vode, zlasti pa:
-       
rudarska minerska in druga podobna dela ter drugi podobni prostorski
posegi;
-       
golosečnja na zavarovanem območju in sečnja posameznih dreves na vodnih
in priobalnih zemljiščih;
-       
dela, zaradi katerih se lahko pojavi ali poveča erozija oziroma plazenje
tal;
-       
izpuščanje, spravljanje in pretakanje vodi nevarnih in škodljivih snovi,
kot so strupene snovi, nafta in njeni derivati ter druge podobne snovi;
-       
odlaganje in izpuščanje odkopnih in odpadnih materialov, smeti ter
drugih podobnih snovi;
-       
izpuščanje vode s takšno temperaturo, ki bi lahko škodila vodnemu
rastlinstvu in živalstvu;
-       
odvzemanje mivke, peska, proda in kamna;
-       
odvzemanje posameznih vrst rastlinstva in živalstva iz struge reke
oziroma njenih pritokov, razen tistih, katerih pridobivanje urejajo posebni
predpisi;
-       
vnašanje živalskih in rastlinskih vrst, ki sicer ne žive v strugi ter
vodnih in priobalnih zemljiščih reke Soče.
4. člen
Ne glede na prepovedi iz prejšnjega člena
lahko pristojni republiški upravni organ izjemoma izda ob pogojih, s katerimi
se zavaruje vodni režim po predpisih o vodah, lokacijsko dovoljenje, vodnogospodarsko
soglasje oziroma gradbeno dovoljenje za gradnjo posameznih objektov in naprav
širšega regionalnega pomena na zavarovanem območju po predhodnem mnenju
Izvršnega sveta Skupščine občine Tolmin, republiškega komiteja za varstvo
okolja in republiškega upravnega organa, pod čigar pristojnost spada objekt ali
naprava. Za gradnjo umetnih jezer za energetsko izrabo se lahko izda lokacijsko
dovoljenje, vodnogospodarsko soglasje oziroma gradbeno dovoljenje na
zavarovanem območju samo nizvodno Trnovega in če je taka gradnja določena z
urbanističnim programom občine Tolmin.
Če je potrebna sanacijska sečnja ali če je
za vodni režim koristen odvzem mivke, peska, proda ali kamna ali odlaganje
odkopnih, vodi neškodljivih materialov, na določenih mestih, lahko pristojni
upravni organ skupščine občine dovoli tak poseg v zavarovano območje.
Prepoved iz prejšnjega člena se ne nanaša
na gradnjo in rekonstrukcijo vodnogospodarskih objektov in naprav drugih
objektov, katerih namen je zavarovanje brežin in struge pred hudourniki,
erozijo in plazenjem hribin ter na vzdrževanje takih že obstoječih objektov in
naprav.
5. člen
Skupščina občine Tolmin, območna vodna
skupnost Soče, zveza vodnih skupnosti Slovenije in republiški sekretariat za
urbanizem pripravijo do 31. decembra 1976 sanacijski program za celotno
zavarovano območje, določijo rok za izvršitev potrebnih sanacijskih del in
način financiranja teh del.
6. člen
Kršitve tega zakona se obravnavajo po
določbah 64. do 67. člena zakona o vodah (Uradni list
SRS, št. 16/74) ter po določbah tega zakona.
7. člen
Organizacija združenega dela ali druga
pravna oseba, ki na zavarovanem območju poškoduje vodni vir ali kakovost vode
ali spremeni naravni izgled struge z rudarskimi, minerskimi in drugimi
podobnimi deli ali z drugimi prostorskimi posegi se kaznuje za gospodarski
prestopek z denarno kaznijo od 1,000.000 do 10,000.000
dinarjev.
Za dejanje iz prejšnjega odstavka kaznuje
za gospodarski prestopek odgovorna oseba organizacije, združenega dela ali
druge pravne osebe z denarno kaznijo od 50.000 dinarjev do 500.000 dinarjev.
8. člen
Z denarno kaznijo od 50.000 dinarjev
do 1,000.000 dinarjev se kaznuje za prekršek organizacija
združenega dela ali druga pravna oseba:
1.     
če na zavarovanem območju brez dovoljenja pristojnega organa ali v
nasprotju z dovoljenjem po drugem odstavku 4. člena tega zakona odvzema mivko,
pesek, prod ali kamen;
2.     
če odlaga ali izpušča odkopne in odpadne materiale, smeti ter druge
podobne snovi ali če odlaga odkopne vodi neškodljive materiale brez dovoljenja
pristojnega organa ali v nasprotju z dovoljenjem po drugem odstavku 4. člena
tega zakona;
3.     
če opravlja dela, zaradi katerih se pojavi ali poveča erozija oziroma
plazenje tal;
4.     
če odvzame posamezne vrste rastlinstva ali živalstva iz struge reke ali
njenih pritokov v nasprotju z določbami predzadnje alinee 3. člena tega zakona;
5.     
če vnaša živalske in rastlinske vrste v nasprotju z določbami zadnje
alinee 3. člena tega zakona.
Za dejanje iz prejšnjega odstavka se
kaznuje za prekršek odgovorna oseba organizacije združenega dela ali druge
družbene pravne osebe z denarno kaznijo od 10.000 dinarjev do 100.000 dinarjev.
9. člen
Z denarno kaznijo od 10.000 do
100.000 dinarjev se kaznuje za prekršek posameznik za dejanje
iz prvega odstavka 7. in 8. člena tega zakona.

Zakon o določitvi zavarovalnega območja za
reko Sočo s pritoki (Uradni list SRS, št. 7/76) vsebuje naslednjo končno določbo:
»10. člen
Ta zakon začne veljati osmi dan po objavi v
Uradnem listu SRS.«.

Zakon o spremembah in dopolnitvah zakona o
določitvi zavarovalnega območja za reko Sočo s pritoki (Uradni list SRS, št.
29/86) vsebuje naslednjo končno določbo:
»4. člen
Ta zakon začne veljati osmi dan po objavi v
Uradnem listu SRS.«.