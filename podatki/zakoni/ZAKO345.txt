I. SPLOŠNE DOLOČBE
1. člen
Inšpekcijsko nadzorstvo nad izvajanjem
zakonov, drugih predpisov, kolektivnih pogodb in splošnih aktov, ki urejajo
delovna razmerja, plače in druge prejemke iz delovnega razmerja, zaposlovanje
delavcev doma in v tujini, sodelovanje delavcev pri upravljanju, stavke ter
varnost delavcev pri delu, opravlja inšpektorat za delo (v nadaljnjem besedilu:
inšpektorat), če s predpisi ni drugače določeno.
2. člen
Inšpektorat se ustanovi kot organ v sestavi
ministrstva, pristojnega za delo.
Inšpektorat ima notranje organizacijske
enote, ki jih ustanavlja, združuje ter odpravlja minister, pristojen za delo,
na predlog glavnega inšpektorja.
Inšpektorat vodi glavni inšpektor za delo
(v nadaljnjem besedilu: glavni inšpektor).
3. člen
Inšpektorat zagotavlja enotno uresničevanje
politike in ukrepov na področju inšpekcije dela, sodeluje z ministrstvom,
pristojnim za delo pri pripravi predpisov s svojega delovnega področja ter
opravlja druge zadeve, določene z zakonom ali z drugim predpisom.
4. člen
Inšpektorat daje delodajalcem in delavcem
strokovno pomoč v zvezi z uresničevanjem zakonov in drugih predpisov,
kolektivnih pogodb ter splošnih aktov iz svoje pristojnosti.
Inšpektorat pri svojem delu sodeluje z
drugimi inšpekcijami, z zavodi, pristojnimi za zaposlovanje, za zdravstveno
zavarovanje ter za pokojninsko in invalidsko zavarovanje, kot tudi s
sindikalnimi oziroma strokovnimi združenji delavcev in združenji delodajalcev.
Inšpektorat sodeluje tudi z raziskovalnimi,
izobraževalnimi organizacijami in s strokovnjaki na področju dela.
5. člen
Do konca prvega trimesečja tekočega
koledarskega leta inšpektorat predloži ministrstvu, pristojnem za delo,
poročilo o svojem delu za preteklo koledarsko leto. Poročilo, v katerem morajo
biti navedeni splošni statistični podatki, mora vsebovati zlasti:
1.     
navedbo zakonov, drugih predpisov, kolektivnih pogodb ter splošnih
aktov, ki urejajo inšpekcijsko nadzorstvo,
2.     
podatke o številu delodajalcev po dejavnostih, v katerih je opravljen
inšpekcijski pregled ter o številu delavcev, zaposlenih pri teh delodajalcih,
3.     
podatke o številu pregledov po dejavnostih, v katerih je opravljen
inšpekcijski pregled,
4.     
podatke o ugotovljenih kršitvah in kaznivih dejanjih, o izrečenih
ukrepih ter o uresničevanju izrečenih ukrepov po dejavnostih,
5.     
podatke o smrtnih poškodbah pri delu, kolektivnih nesrečah pri delu,
hujših poškodbah pri delu ter o ugotovljenih poklicnih boleznih po dejavnostih.
V primerih iz 4. in 5. točke prejšnjega
odstavka mora inšpektorat predlagati tudi ukrepe za reševanje vprašanj s tega
področja.
Vlada Republike Slovenije mora poročilo iz
prvega odstavka tega člena predložiti Državnemu zboru. Poročilo se najkasneje
do 30. junija tekočega koledarskega leta obravnava v Državnem zboru in se
najkasneje v treh mesecih od dneva obravnave pošlje Generalnemu direktorju
Mednarodnega urada za delo.
II. INŠPEKTOR ZA DELO
6. člen
Inšpekcijsko nadzorstvo, v mejah pristojnosti
inšpektorata, neposredno opravlja inšpektor za delo (v nadaljnjem besedilu:
inšpektor).
Inšpektor mora imeti visoko strokovno
izobrazbo pravne, ekonomske, medicinske in sanitarne
oziroma tehnične smeri, najmanj pet let delovnih izkušenj in strokovni izpit za
inšpektorja.
7. člen
Inšpektor ima pravico in dolžnost
izpopolnjevati svoje strokovno znanje in se usposabljati za delo po programu
inšpektorata.
Inšpektor mora vsako tretje leto opravljati
preizkus strokovne usposobljenosti.
Prvi preizkus strokovne usposobljenosti
opravlja inšpektor najkasneje eno leto po imenovanju za inšpektorja oziroma
najkasneje tretje leto po opravljenem strokovnem izpitu.
Inšpektor lahko opravlja preizkus strokovne
usposobljenosti največ dvakrat zaporedoma. (črtan)
Če inšpektor preizkusa strokovne
usposobljenosti ne opravi pri prvem preizkusu, ima pravico drugi preizkus opravljati
v roku šestih mesecev od dneva prvega preizkusa. (črtan)
8. člen
Strokovni izpit in preizkus strokovne
usposobljenosti opravlja inšpektor pred komisijo, ki jo imenuje minister, pristojen
za delo. Člani komisije morajo imeti visoko strokovno izobrazbo pravne oziroma
tehnične smeri.
9. člen
(črtan)
10. člen
Minister, pristojen za delo, določi vsebino
in potek strokovnega izpita ter vsebino in potek preizkusa strokovne
usposobljenosti inšpektorjev.
11. člen
Inšpektor ne sme sprejemati daril oziroma
si ne sme pridobivati ugodnosti, ki bi lahko vplivale na njegova uradna
ravnanja.
III. UKREPI INŠPEKTORJA
12. člen
Pri opravljanju inšpekcijskega nadzorstva
ima inšpektor pravico pregledati sredstva za delo, delovne prostore, delovno
okolje, delovišča, poslovne knjige, pogodbe, listine in druge dokumente
delodajalca in ugotoviti istovetnost oseb, ki pri delodajalcu opravljajo
delo ter opravljati druga dejanja, če je to določeno v
zakonu.
Delodajalec oziroma njegova odgovorna oseba
mora inšpektorju zagotoviti nemoteno opravljanje inšpekcijskega nadzorstva.
13. člen
Inšpektor ima pravico, brez predhodnega
obvestila ter brez dovoljenja delodajalca in ugotoviti istovetnost oseb,
ki pri delodajalcu opravljajo delo, ne glede na delovni čas,
vstopiti v delovne prostore, na delovišča, k napravam ter v druge prostore, v
katerih se opravlja gospodarska ali negospodarska dejavnost. 
Če mora inšpektor pri opravljanju inšpekcijskega
nadzorstva pregledati posamezne stanovanjske prostore, v katerih se opravlja
gospodarska ali negospodarska dejavnost, pa delodajalec ali delavec temu
nasprotuje, si mora za pregled teh prostorov pridobiti odločbo pristojnega
sodišča.
Inšpektor lahko največ za osem dni odvzame
dokumentacijo, ki jo potrebuje za ugotavljanje resničnega stanja v obravnavani
zadevi, če meni, da so očitno kršene pravice delavca oziroma, da obstaja sum
prekrška ali hujših kršitev zakonov, drugih predpisov, kolektivnih pogodb
oziroma splošnih aktov.
O odvzemu dokumentacije iz prejšnjega
odstavka inšpektor izda delodajalcu potrdilo, iz katerega mora biti razvidno,
katera dokumentacija je bila odvzeta.
14. člen
Inšpektor sestavi zapisnik o opravljenem
nadzorstvu, ki mora vsebovati zlasti podatke o:
-       
dnevu in času inšpekcijskega nadzorstva,
-       
delodajalcu,
-       
ugotovljenem stanju,
-       
ukrepih, ter o pravni podlagi za izrečene ukrepe,
-       
odvzemu dokumentacije iz 13. člena tega zakona. 
Zapisnik se vroči delodajalcu, pri katerem
je bil opravljen inšpekcijski pregled.
15. člen
Po opravljenem inšpekcijskem nadzorstvu ima
inšpektor pravico in dolžnost z odločbo delodajalcu odrediti, da z dejanjem,
opustitvijo dejanja oziroma z aktom, v roku, ki ga določi inšpektor, zagotovi
izvajanje zakonov, drugih predpisov, kolektivnih pogodb ter splošnih aktov iz
svoje pristojnosti:
Odločba iz prejšnjega odstavka je lahko,
kadar gre za izjemno nujne ukrepe, tudi ustna. Inšpektor mora v takem primeru
izdati pismeno odločbo delodajalcu najkasneje v osmih dneh od dneva, ko je
opravljeno inšpekcijsko nadzorstvo.
Zoper odločbo iz prvega in drugega odstavka
tega člena je dovoljena pritožba v osmih dneh od dneva njene vročitve.
Pritožba zoper odločbo iz prvega in drugega
odstavka tega člena ne zadrži izvršitve odločbe.
15.a člen
Delodajalec mora inšpektorju poročati o
izvršitvi odločbe v osmih dneh po poteku posameznega roka za njeno izvršitev.
15.b člen
Inšpektor za delo lahko zadrži izvršitev
dokončnega sklepa, ki posega v obstoječe pravice, obveznosti in odgovornosti
delavca do njegove pravnomočnosti, če ugotovi očitno kršitev pravice delavca. 
Pisni sklep o zadržanju izda inšpektor za
delo najpozneje v treh dneh od dneva, ko je bilo opravljeno inšpekcijsko
nadzorstvo. 
Sklep iz prejšnjega odstavka je lahko
usten, kadar obstaja možnost nastanka nenadomestljive škode. V tem primeru je
inšpektor dolžan izdati pisni sklep najkasneje v treh dneh. 
Inšpektor poda ovadbo pristojnemu državnemu
tožilcu v primeru kaznivega dejanja zoper delovno razmerje in socialno varnost,
zavodu za pokojninsko in invalidsko zavarovanje ter zavodu za zdravstveno
zavarovanje pa pošlje inšpektor sklep o zadržanju, če ima dokončni sklep iz
prvega odstavka tega člena za posledico prenehanje delovnega razmerja. 
Zoper sklep inšpektorja je dovoljena
pritožba v treh dneh od dneva vročitve sklepa. Pritožba zoper sklep ne zadrži
njegove izvršitve. Ministrstvo, pristojno za delo, je dolžno o pritožbi
odločiti v osmih dneh.
15.c člen
Če inšpektor pri opravljanju inšpekcijskega
nadzorstva ugotovi kršitev v zadevi sklenitve, obstoja in prenehanja delovnega
razmerja delavca, za katero je pristojno delovno sodišče opozori delavca, da
lahko uveljavlja svoje pravice v sodnem postopku.
16. člen
Inšpektor lahko z odločbo prepove
delodajalcu opravljanje delovnega procesa oziroma uporabo sredstev za delo do
odprave nepravilnosti, če pri inšpekcijskem nadzorstvu ugotovi:
1.     
da delodajalec ni zagotovil brezhibnosti sredstev za delo in ustreznega
delovnega okolja ter delovnega procesa, kakor tudi njihove sprotne prilagoditve
ob vsaki spremembi v delovnem procesu,
2.     
da zaradi sredstev za delo, delovnega postopka, delovnega okolja ali
nezavarovanega območja grozi nevarnost za poškodbo ali zdravstveno okvaro
delavcev ali delavcev, ki niso prejeli ustreznih navodil,
3.     
da mu je delodajalec ali delavec delodajalca onemogočil inšpekcijski
pregled.
17. člen
Inšpektor z odločbo prepove delodajalcu
opravljanje delovnega procesa oziroma uporabo sredstev za delo do odprave
nepravilnosti, če pri inšpekcijskem nadzorstvu ugotovi:
1.     
da delodajalec z delavcem ni sklenil pogodbe o zaposlitvi oziroma
pogodbe o delu v skladu s predpisi in s kolektivno pogodbo,
2.     
da delodajalec delavca ni prijavil oziroma zanj ne plačuje prispevkov za
invalidsko in pokojninsko zavarovanje, zdravstveno zavarovanje in za
zavarovanje za primer brezposelnosti,
3.     
neposredno nevarnost za življenje ali zdravje delavcev,
4.     
da je delodajalec omogočil delo tujcu ali osebi brez državljanstva v
nasprotju s predpisi o zaposlovanju tujcev.
V obrazložitvi odločbe je inšpektor dolžan
opozoriti delodajalca na možnost izreka nadaljnjih ukrepov v primeru
ponavljanja kršitev iz prejšnjega odstavka.
17.a člen
Delodajalec odpravi nepravilnost iz 1.
točke prvega odstavka prejšnjega člena tako, da z delavcem v skladu s predpisi
sklene pogodbo o zaposlitvi od dneva, ko je delavec začel opravljati delo in ga
prijavil v zavarovanje, oziroma da z njim sklene pogodbo o delu in jo pošlje
zavodu za zaposlovanje.
Delodajalec odpravi nepravilnost iz 2.
točke prvega odstavka prejšnjega člena tako, da delavca takoj prijavi v
zavarovanje in začne plačevati predpisane prispevke, in sicer od dneva, ko je
delavec začel opravljati delo pri delodajalcu.
18. člen
Odločba iz 16. in 17. člena tega zakona je
lahko ustna.
Inšpektor mora izdati odločbo iz prejšnjega
odstavka delodajalcu najpozneje v osmih dneh od dneva, ko je opravljeno
inšpekcijsko nadzorstvo.
Zoper odločbo iz prvega odstavka tega člena
je dovoljena pritožba v osmih dneh od dneva vročitve.
Pritožba zoper odločbo iz prvega odstavka
tega člena ne zadrži izvršitve odločbe.
19. člen
Delodajalec lahko od inšpektorja zahteva
odložitev izvršbe, če verjetno izkaže, da bi mu z izvršbo nastala težko
popravljiva škoda, odložitev pa ne nasprotuje javni koristi in tudi ni
nevarnosti, da bi zaradi odložitve izvršbe nastala nepopravljiva škoda.
Zahtevi iz prejšnjega odstavka delodajalec
priloži ustrezna dokazila.
O zahtevi iz prvega odstavka tega člena
mora inšpektor izdati odločbo najpozneje v treh dneh potem, ko dobi zahtevo
delodajalca.
Zoper odločbo iz prejšnjega odstavka je
dovoljena pritožba v osmih dneh od dneva vročitve odločbe.
20. člen
Inšpektor ima pravico pri ugotovljenih
nepravilnostih pečatiti sredstva za delo, delovne prostore ter delovišča ali
druge prostore v katerih se opravlja gospodarska ali negospodarska dejavnost.
Inšpektor označi pečat z žigom inšpekcije.
Inšpektor ima pravico pri ugotovljenih
nepravilnostih s sklepom določiti podjetjem, ki so pristojna za distribucijo
električne energije, vode, plina ter za telekomunikacijske zveze, da se
delodajalcu ustavi dobava le-teh oziroma, da se delodajalcu prekinejo
telekomunikacijske zveze.
Podjetje iz prejšnjega odstavka mora sklep
inšpektorja izvršiti najpozneje v treh dneh od dneva vročitve sklepa.
21. člen
Če inšpektor pri istem delodajalcu več kot
dvakrat v šestih mesecih ali večkrat v daljšem časovnem obdobju ugotovi kršitve
iz 17. člena tega zakona, izda odločbo, s katero prepove delodajalcu
opravljanje dejavnosti in poda pristojnemu organu predlog za začetek postopka
za njegovo prenehanje, likvidacijo ali stečaj.
22. člen
Če inšpektor pri opravljanju inšpekcijskega
nadzorstva ugotovi, da je kršen zakon, drug predpis, kolektivna pogodba ali
splošni akt, ima pravico in dolžnost predlagati uvedbo postopka zaradi
prekrška, izreči mandatno kazen oziroma prijaviti kaznivo dejanje.
23. člen
Če ni s tem zakonom drugače določeno, se za
inšpektorja ter za izvrševanje inšpekcijskega nadzorstva uporabljajo določbe
zakona, ki ureja upravo ter predpisi o splošnem upravnem postopku.
Zoper odločbo inšpektorja je dovoljena
pritožba na ministrstvo, pristojno za delo.
IV. KAZENSKE DOLOČBE
24. člen
Z denarno kaznijo najmanj 1,000.000
tolarjev se kaznuje za prekršek delodajalec – pravna oseba ali posameznik, ki
stori prekršek v zvezi s samostojnim opravljanjem dejavnosti, če:
1.     
inšpektorju ne zagotovi nemotenega opravljanja inšpekcijskega nadzorstva
(drugi odstavek 12. člena); 
2.     
ne ravna v skladu z odločbo, izdano na podlagi prvega odstavka 15.
člena; 
3.     
kljub prepovedi inšpektorja nadaljuje z opravljanjem delovnega procesa
oziroma uporablja sredstva za delo (16. in 17. člen); 
4.     
odpečati sredstva za delo, delovne pogoje ter delovišča ali druge
prostore, v katerih se opravlja gospodarska ali negospodarska dejavnost (prvi
odstavek 20. člena); 
5.     
poškoduje, odstrani ali opravi kakršnokoli dejanje v zvezi s pečatom
oziroma z žigom inšpekcije na pečatu (drugi odstavek 20. člena). 
Z denarno kaznijo najmanj 80.000 tolarjev
se kaznuje za prekršek tudi odgovorna oseba pravne osebe, ki stori prekršek iz
prejšnjega odstavka.
24.a člen
Z denarno kaznijo najmanj 500.000 tolarjev
se kaznuje delodajalec – pravna oseba ali posameznik, ki stori prekršek v zvezi
s samostojnim opravljanjem dejavnosti, ki v osmih dneh inšpektorju ne poroča o
izvršitvi odločbe (15.a člen).
Z denarno kaznijo najmanj 50.000 tolarjev
se kaznuje za prekršek tudi odgovorna oseba pravne osebe, ki stori prekršek iz
prejšnjega odstavka.
25. člen
Z denarno kaznijo najmanj 750.000 tolarjev
se kaznuje za prekršek podjetje, ki v treh dneh od dneva vročitve ne izvrši
sklepa inšpektorja (četrti odstavek 20. člena).
Z denarno kaznijo najmanj 80.000 tolarjev
se kaznuje za prekršek odgovorna oseba podjetja, ki stori prekršek iz prejšnjega
odstavka.

Zakon o inšpekciji dela (Uradni list RS, št. 38/94)
vsebuje naslednje prehodne in končne določbe:
»V. PREHODNE IN KONČNE DOLOČBE
26. člen
Inšpektorji, ki ob uveljavitvi tega zakona
opravljajo delo v organih inšpekcije za delo, postanejo z dnem uveljavitve tega
zakona delavci inšpektorata.
Inšpektorat prevzame z dnem uveljavitve
tega zakona vso dokumentacijo, arhiv in nedokončane zadeve od dosedanjih
organov inšpekcije za delo.
27. člen
Table z nazivi, pečati, štampiljke in žigi
inšpekcijskih organov za delo se nadomestijo z novimi najkasneje v dveh mesecih
od dneva uveljavitve tega zakona. Do zamenjave se uporabljajo dosedanje table,
pečati, štampiljke in žigi organov inšpekcij za delo.
28. člen
Inšpektor, ki je na dan uveljavitve tega
zakona v delovnem razmerju v organih inšpekcije za delo in nima visoke
strokovne izobrazbe, si mora v sedmih letih od dneva uveljavitve tega zakona
pridobiti visoko strokovno izobrazbo smeri, ki se zahteva za področje, na katerem
bo opravljal inšpekcijsko nadzorstvo.
S potekom roka iz prejšnjega odstavka
inšpektorju, ki si ni pridobil visoke strokovne izobrazbe, ki se zahteva za
področje na katerem bo opravljal inšpekcijsko nadzorstvo, preneha delovno
razmerje v inšpektoratu.
Določbe prejšnjih odstavkov se ne nanašajo
na inšpektorja, ki je na dan uveljavitve tega zakona v delovnem razmerju v
organih inšpekcije za delo, ima višjo strokovno izobrazbo ter še največ pet let
delovne dobe.
Ne glede na določbe prejšnjih odstavkov lahko,
na predlog glavnega inšpektorja za delo, delo inšpektorja izjemoma opravlja
tudi delavec z višjo strokovno izobrazbo in opravljenim strokovnim izpitom za
inšpektorja za delo, če do uveljavitve tega zakona opravlja delo inšpektorja
najmanj deset let.
29. člen
Inšpektorat nadaljuje delo v prostorih in s
sredstvi, ki so jih doslej uporabljali organi inšpekcije za delo.
Sredstva iz prejšnjega odstavka se po
stanju na dan 31. 12. 1993 prenesejo na Republiko Slovenijo. Obveznosti republike
glede odplačila teh sredstev lokalnim skupnostim se uredijo s pogodbo, ki jo
skleneta republika in lokalna skupnost.
O najemu ali odkupu prostorov iz prvega
odstavka tega člena skleneta republika in lokalna skupnost pogodbo.
30. člen
Z dnem uveljavitve tega zakona prenehajo
veljati določbe IV. poglavja zakona o varstvu pri delu, razen določb 53. in 54.
člena (Uradni list SRS, št. 32/74, 16/80, 25/86), ki se nanašajo na inšpekcijo
za delo ter XIII. poglavje zakona o delovnih razmerjih (Uradni list RS, št.
14/90, 5/91 in 71/93), ki ureja nadzorstvo inšpekcije dela.
31. člen
Ta zakon začne veljati petnajsti dan po
objavi v Uradnem listu Republike Slovenije.

Zakon o spremembah in dopolnitvah zakona o
inšpekciji dela – ZID-A (Uradni list RS, št. 32/97)
vsebuje naslednjo prehodno in končno določbo:
»12. člen
Do sprememb zakona o delovnih razmerjih in
do sprememb zakona o zaposlovanju tujcev se ne glede na 25. člen zakona o
prekrških (Uradni list SRS, št. 25/83, 42/85, 47/87 in 5/90 ter Uradni list RS,
št. 10/91, 13/93, 66/93 in 61/96 – odločba US) z denarno kaznijo 100.000
tolarjev kaznuje takoj na kraju prekrška delodajalec – pravna oseba ali
posameznik, za vsak prekršek, iz 3. in 13. točke prvega odstavka 132. člena
zakona o delovnih razmerjih (Uradni list RS, št. 14/90, 5/91, 29/92 – odločba
US, 71/93 in popravek v št. 2/94) in prvega odstavka 21. člena zakona o
zaposlovanju tujcev (Uradni list RS, št. 33/92). 
Z denarno kaznijo 25.000 tolarjev se
kaznuje takoj na kraju prekrška tudi odgovorna oseba pravne osebe, ki stori
prekršek iz prejšnjega odstavka.
13. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
inšpekciji dela – ZID-B (Uradni list RS, št. 36/00)
vsebuje naslednjo končno določbo:
»5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o preprečevanju dela in zaposlovanja na
črno – ZPDZC (Uradni list RS, št. 36/00)
spreminja 12. člen zakona o spremembah in dopolnitvah zakona o inšpekciji dela
(Uradni list RS, št. 32/97)
tako, da se glasi:
»12. člen
(prenehal
veljati) «;
ter vsebuje naslednjo končno določbo:
»24. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
dvanajst mesecev od njegove uveljavitve, razen določb 6., 19. in 20. člena, ki
se uporabljajo od dneva uveljavitve tega zakona.«.

Zakon državni upravi – ZDU-1 (Uradni list RS,
št. 52/02)
določa tudi:
»76. člen
Z dnem uveljavitve tega zakona prenehajo
veljati zakonske določbe, ki določajo organe in organizacije v sestavi
ministrstev ter urejajo njihova razmerja do ministrstev in njihovo notranjo
organizacijo, razen določb zakona o obrambi (Uradni list RS, št. 82/94, 44/97,
87/97, 13/98 – odločba US, 87/2001 – ZMatD in 47/2002). 
Na področjih, kjer je v zakonu iz prvega
odstavka tega člena določeno, da organ v sestavi odloča v upravnem postopku na
prvi in na drugi stopnji, najkasneje v šestih mesecih od uveljavitve tega
zakona prevzame odločanje na drugi stopnji pristojno ministrstvo; ministrstvo
prevzame tudi delavce ter ustrezne pravice proračunske uporabe, prostore,
opremo in dokumentacijo. Od prevzema nalog po tem odstavku se za davčni organ
po zakonu o davčnem postopku (Uradni list RS, št. 18/96, 87/97, 35/98 – odločba
US, 82/98, 91/98, 1/99 – ZNIDC, 108/99, 37/2001 – odločba US in 97/2001) šteje
tudi pristojno ministrstvo. 
Organi in organizacije v sestavi
ministrstev, ustanovljeni z zakonom o organizaciji in delovnem področju
ministrstev (Uradni list RS, št. 71/94, 47/97, 60/99, 119/2000 – ZVRS-C,
30/2001 – ZTel in 30/2001) ali z drugim zakonom, po uveljavitvi tega zakona
nadaljujejo z delom do uveljavitve uredbe iz 21. člena tega zakona. S tem dnem
ti organi oziroma organizacije v sestavi ministrstev prenehajo delovati, razen
tistih, za katere je z uredbo iz 21. člena tega zakona določeno drugače. Naloge
organov in organizacij v sestavi ministrstev, ki prenehajo delovati v skladu z
uredbo iz 21. člena tega zakona, prevzamejo pristojna ministrstva oziroma
organi v sestavi ministrstev, določeni z uredbo iz 21. člena tega zakona. 
Ne glede na določbe 74. člena tega zakona
navodila in odredbe, izdani kot podzakonski predpisi, ostanejo v veljavi. 
Zakonske določbe iz prvega odstavka tega
člena se uporabljajo do uveljavitve uredbe iz 21. člena tega zakona. 
Ministrstvo oziroma organi v njegovi
sestavi, ustanovljen z uredbo iz 21. člena tega zakona, s prevzemom nalog
prevzamejo od organov in organizacij v sestavi delavce, pravice proračunske
uporabe, obveznosti, dokumentacijo, prostore, opremo in inventar, ki se
uporabljajo za izvajanje teh nalog.«;
ter vsebuje naslednjo končno določbo:
»84. člen
Ta zakon začne veljati petnajsti dan po
objavi v Uradnem listu Republike Slovenije.«.