I. SPLOŠNE DOLOČBE
1. člen
(vsebina zakona)
(1) S tem zakonom se zaradi izjemno visokih povišanj cen
električne energije in zemeljskega plina določa začasni ukrep pomoči za
področje gospodarstva v skladu s Sporočilom Komisije Začasni okvir za krizne
ukrepe državne pomoči v podporo gospodarstvu po agresiji Rusije proti Ukrajini
(UL C št. 131 I z dne 24. 3. 2022, str. 1), nazadnje spremenjenim s
Sporočilom Komisije Sprememba Začasnega okvira za krizne ukrepe državne pomoči
v podporo gospodarstvu po agresiji Rusije proti Ukrajini (UL C št. 280 z
dne 21. 7. 2022, str. 1), (v nadaljnjem besedilu: začasni okvir), in
likvidnostni ukrep za področje gospodarstva.
(2) Ukrep pomoči za gospodarstvo iz tega zakona ni v
nasprotju s sankcijami, ki jih je uvedla Evropska unija ali njeni mednarodni
partnerji. Ukrep je skladen z Uredbo Sveta (EU) št. 833/2014 z dne
31. julija 2014 o omejevalnih ukrepih zaradi delovanja Rusije, ki povzroča
destabilizacijo razmer v Ukrajini, in Uredbo Sveta (EU) 2022/1269 z dne
21. julija 2022 o spremembi Uredbe (EU) št. 833/2014 o omejevalnih
ukrepih zaradi delovanja Rusije, ki povzroča destabilizacijo razmer v Ukrajini.
2. člen
(pomen izrazov)
Izrazi, uporabljeni v tem zakonu, pomenijo:
-       
»upravičen strošek« je strošek nakupa električne energije in zemeljskega
plina, ki jih je upravičenec nabavil pri zunanjih dobaviteljih kot končni
odjemalec;
-       
»zunanji dobavitelj« je dobavitelj električne energije oziroma
zemeljskega plina, ki ni povezan z upravičencem kot njegovo podrejeno ali nadrejeno
podjetje, ki delujejo kot en subjekt s skupnim virom nadzora v smislu tretjega
odstavka 3. člena Priloge I k Uredbi 651/2014/EU;
-       
»energetsko intenzivno podjetje« je podjetje, ki je oproščeno plačila
trošarine ali je bilo upravičeno do vračila plačane trošarine za energetsko
intenzivna podjetja v skladu z določbami zakona, ki ureja trošarine;
-       
»izguba iz poslovanja« je negativen EBITDA (dobiček pred obrestmi, davki
in amortizacijo, brez enkratnih oslabitev) za upravičeno obdobje. Za potrebe
preverjanja pogoja v zvezi z izgubo iz poslovanja po tem zakonu, je mesečna
izguba iz poslovanja lahko zgolj ocenjena na podlagi preteklega poslovanja;
-       
»Uredba 651/2014/EU« je Uredba Komisije (EU) št. 651/2014 z dne
17. junija 2014 o razglasitvi nekaterih vrst pomoči za združljive z
notranjim trgom pri uporabi členov 107 in 108 Pogodbe (UL L št. 187 z dne
26. 6. 2014, str. 1), zadnjič spremenjena z Uredbo Komisije (EU) 2021/1237
z dne 23. julija 2021 o spremembi Uredbe (EU) št. 651/2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 270 z dne 29. 7. 2021, str. 39);
-       
»dejanski stroški« so tisti stroški, ki so upravičencu v obdobju leta
2022, za katerega z vlogo iz 8. člena tega zakona uveljavlja pomoč za
gospodarstvo po tem zakonu, že nastali;
-       
»ocenjeni stroški« so tisti stroški, ki upravičencu v obdobju leta 2022,
za katerega z vlogo iz 8. člena tega zakona uveljavlja pomoč za
gospodarstvo po tem zakonu, še niso nastali, vendar jih upravičenec oceni na
podlagi preteklih izkušenj poslovanja in pričakovanih poslovnih dogodkov;
-       
»primarna kmetijska proizvodnja« pomeni proizvodnjo, kot je opredeljena
v 5. točki 2. člena Uredbe Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 193 z dne
1. 7. 2014, str. 1), zadnjič spremenjene z Izvedbeno uredbo Komisije (EU)
2020/2008 z dne 8. decembra 2020 o spremembi uredb (EU) št. 702/2014,
(EU) št. 717/2014 in (EU) št. 1388/2014 v zvezi z obdobjem njihove
uporabe in drugimi ustreznimi prilagoditvami (UL L št. 414 z dne
9. 12. 2020, str. 15), (v nadaljnjem besedilu: Uredba 702/2014/EU);
-       
»sektor ribištva in akvakulture« pomeni gospodarski sektor, kot je
opredeljen v točki d) 5. člena Uredbe (EU) št. 1379/2013 Evropskega
parlamenta in Sveta z dne 11. decembra 2013 o skupni ureditvi trgov za
ribiške proizvode in proizvode iz ribogojstva in o spremembi uredb Sveta (ES)
št. 1184/2006 in (ES) št. 1224/2009 ter razveljavitvi Uredbe Sveta
(ES) št. 104/2000 (UL L št. 354 z dne 28. 12. 2013, str. 1),
zadnjič spremenjene z Uredbo (EU) 2020/560 Evropskega parlamenta in Sveta z dne
23. aprila 2020 o spremembi uredb (EU) št. 508/2014 in (EU)
št. 1379/2013 glede posebnih ukrepov za ublažitev vpliva izbruha COVID-19
na sektor ribištva in akvakulture (UL L št. 130 z dne 24. 4. 2020,
str. 11).
II. POMOČ ZA GOSPODARSTVO
3. člen
(upravičenci)
(1) Upravičenec ali upravičenka (v nadaljnjem besedilu:
upravičenec) do pomoči za gospodarstvo po tem zakonu je pravna ali fizična
oseba ali gospodarsko interesno združenje, ki so organizirani v skladu z
zakonom, ki ureja gospodarske družbe, ali zakonom, ki ureja zadruge, ali z
zakonom, ki ureja gospodarske zbornice, ali zakonom, ki ureja reprezentativnost
sindikatov, oziroma pravna oseba zasebnega prava, ki je organizirana v skladu z
zakonom, ki ureja društva, ali zakonom, ki ureja zavode, in je bila
registrirana v Republiki Sloveniji za opravljanje gospodarske dejavnosti do
vključno 30. novembra 2021.
(2) Upravičenec ne more prejeti pomoči, če ima registrirano
glavno dejavnost v skupini K po standardni klasifikaciji dejavnosti na dan
31. oktobra 2022.
(3) Zoper upravičenca ne sme biti na dan oddaje vloge začet
stečajni postopek ali postopek likvidacije ter upravičenec ne sme imeti
neporavnanih dospelih davčnih obveznosti ter nepredloženih in neporavnanih
obračunov davčnih odtegljajev za dohodke iz delovnega razmerja za obdobje
zadnjega leta v višini 1.000 eurov ali več.
(4) Upravičenec ne more prejeti pomoči za gospodarstvo za
obdobje od 1. septembra 2022 dalje, če spada med odjemalce, kot jih določa
1. člen Uredbe o določitvi cen zemeljskega plina iz plinskega sistema
(Uradni list RS, št. 98/22) oziroma 1. člen Uredbe o določitvi cene
električne energije (Uradni list RS, št. 95/22 in 98/22).
(5) Upravičenec ne more prejeti pomoči za gospodarstvo, če je
ceno svojih proizvodov oziroma storitev zaradi dviga cen električne energije in
zemeljskega plina dvignil za več kot 10 odstotkov.
(6) Upravičenec ne more prejeti pomoči za gospodarstvo, če
zanj veljajo sankcije, ki jih je sprejela Evropska unija zaradi ruske agresije
nad Ukrajino.
4. člen
(vrste pomoči za gospodarstvo)
(1) Vrste pomoči za gospodarstvo so:
-       
enostavna pomoč za gospodarstvo, kot jo opredeljuje 2.1. oddelka
začasnega okvira,
-       
posebna pomoč za gospodarstvo, kot jo opredeljuje 52. točka 2.4. oddelka
začasnega okvira in
-       
pomoč za energetsko intenzivna podjetja, kot jo opredeljuje 53. točka
2.4. oddelka začasnega okvira.
(2) Začasni ukrep pomoči za področje gospodarstva iz
1. člena tega zakona se začne izvajati po pridobitvi pozitivne odločbe
Evropske komisije o skladnosti pomoči za gospodarstvo iz tega zakona s
107. členom Pogodbe o delovanju Evropske unije.
5. člen
(upravičeno obdobje in upravičeni stroški)
(1) Upravičeno obdobje za dodelitev pomoči za gospodarstvo je
od 1. junija 2022 do 31. decembra 2022.
(2) Vlada Republike Slovenije lahko v primeru podaljšanja
začasnega okvira s strani Evropske komisije podaljša ukrep pomoči za
gospodarstvo iz prejšnjega člena skladno s spremenjenim začasnim okvirom in
največ za obdobje, ki ga ta določa. Sklep o podaljšanju pomoči za gospodarstvo
objavi Vlada Republike Slovenije v Uradnem listu Republike Slovenije.
(3) Upravičen strošek za posamezni mesec v upravičenem
obdobju se izračuna po naslednji formuli:
US = (p(t) – p(ref) x 2) x q(t),
pri čemer je:

US =

upravičen strošek v danem mesecu v upravičenem obdobju (v
  eurih)


q =

porabljena količina, to je število enot električne
  energije oziroma zemeljskega plina, ki jih je upravičenec nabavil pri
  zunanjih dobaviteljih kot končni odjemalec (v MWh)


p =

cena na enoto električne energije oziroma zemeljskega
  plina, ki jo je plačal upravičenec (v eurih/MWh) in ne vključuje vračil
  davkov in dajatev


t = 

dani mesec v upravičenem obdobju


ref =

referenčno obdobje od vključno 1. januarja 2021 do
  vključno 31. decembra 2021


p(ref) =

cena na enoto električne energije oziroma zemeljskega
  plina, ki jo je upravičenec plačal v povprečju v referenčnem obdobju od
  vključno 1. januarja 2021 do vključno 31. decembra 2021 (v
  eurih/MWh) in ne vključuje vračil davkov in dajatev.

(4) Za posebno pomoč za gospodarstvo količina zemeljskega
plina oziroma električne energije, ki se uporabi za izračun upravičenih
stroškov od 1. septembra 2022, ne sme presegati 70 odstotkov upravičenčeve
porabe za enako obdobje v letu 2021.
(5) Upravičenec, ustanovljen v letu 2021, rast stroškov
električne energije oziroma zemeljskega plina v letu 2022 glede na leto 2021
oceni na podlagi nastalih stroškov električne energije oziroma zemeljskega
plina v letu 2021, preračunanih na letno obdobje, na podlagi števila dni, ko so
dejansko začeli nastajati stroški električne energije oziroma zemeljskega plina
v letu 2021.
6. člen
(enostavna in posebna pomoč za gospodarstvo)
(1) Višina enostavne ali posebne pomoči za gospodarstvo se za
posamezni mesec v upravičenem obdobju izračuna po naslednji formuli:
VMP =
50 % x US za enostavno pomoč in
VMP = 30 % x US za posebno
pomoč
pri čemer je:

VMP =

višina mesečne pomoči upravičencu


US =

upravičen strošek v danem mesecu v upravičenem obdobju (v
  eurih).

(2) Skupna višina enostavne ali posebne pomoči za
gospodarstvo predstavlja seštevek vseh mesečnih višin pomoči upravičencu v
upravičenem obdobju.
(3) Skupna višina enostavne pomoči za gospodarstvo na
upravičenca skupaj z drugimi pomočmi, prejetimi v skladu 2.1. oddelkom
začasnega okvira, ne sme presegati 500.000 eurov.
(4) Skupna višina posebne pomoči za gospodarstvo na
upravičenca skupaj z drugimi pomočmi, prejetimi v skladu z 2.1. oddelkom in 52.
točko 2.4. oddelka začasnega okvira, ne sme presegati 2 milijona eurov.
(5) Pri izračunu najvišje skupne višine pomoči za
gospodarstvo iz tretjega in četrtega odstavka tega člena, se poleg pomoči, ki
jih je prejel upravičenec, upoštevajo tudi pomoči, ki so jih prejela tudi vsa
podrejena in nadrejena podjetja upravičenca, ki delujejo kot en subjekt s
skupnim virom nadzora v smislu tretjega odstavka 3. člena Priloge I k
Uredbi 651/2014/EU.
(6) Enostavna in posebna pomoč za gospodarstvo se lahko
kumulira s pomočjo de minimis skladu z Uredbo Komisije (EU) št. 1407/2013
z dne 18. decembra 2013 o uporabi členov 107 in 108 Pogodbe o delovanju
Evropske unije pri pomoči de minimis (UL L št. 352 z dne 24. 12.
2013, str. 1), zadnjič spremenjeno z Uredbo Komisije (EU) 2020/972 z dne
2. julija 2020 o spremembi Uredbe (EU) št. 1407/2013 v zvezi s
podaljšanjem njene veljavnosti in o spremembi Uredbe (EU) št. 651/2014 v
zvezi s podaljšanjem njene veljavnosti in ustreznimi prilagoditvami (UL L
št. 215 z dne 7. 7. 2020, str. 3), Uredbo Komisije (EU)
št. 1408/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči de minimis v kmetijskem sektorju
(UL L št. 352 z dne 24. 12. 2013, str. 9), zadnjič spremenjeno z
Uredbo Komisije (EU) 2019/316 z dne 21. februarja 2019 o spremembi Uredbe
(EU) 1408/2013 o uporabi členov 107 in 108 Pogodbe o delovanju Evropske unije
pri pomoči de minimis v kmetijskem sektorju (UL L št. 51 I z dne
22. 2. 2019, str. 1) ali Uredbo Komisije (EU) št. 717/2014 z dne
27. junija 2014 o uporabi členov 107 in 108 Pogodbe o delovanju Evropske
unije pri pomoči de minimis v sektorju ribištva in akvakulture (UL L
št. 190 z dne 28. 6. 2014, str. 45), zadnjič spremenjeno z Izvedbeno
uredbo Komisije (EU) 2020/2008 z dne 8. decembra 2020 o spremembi uredb
(EU) št. 702/2014, (EU) št. 717/2014 in (EU) št. 1388/2014 v
zvezi z obdobjem njihove uporabe in drugimi ustreznimi prilagoditvami (UL L
št. 414 z dne 9. 12. 2020, str. 15), oziroma s pomočjo v skladu z
Uredbo 651/2014/EU ali Uredbo 702/2014/EU oziroma s pomočjo v skladu s
Sporočilom Komisije Začasni okvir za ukrepe državne pomoči v podporo
gospodarstvu ob izbruhu COVID-19 (UL C št. 91 I z dne 20. 3. 2020),
zadnjič spremenjenim s Sporočilom Komisije Šesta sprememba začasnega okvira za
ukrepe državne pomoči v podporo gospodarstvu ob izbruhu COVID-19 in sprememba
Priloge k Sporočilu Komisije državam članicam o uporabi členov 107 in 108
Pogodbe o delovanju Evropske unije za kratkoročno zavarovanje izvoznih kreditov
(UL C št. 473 z dne 24. 11. 2021, str. 1), (v nadaljnjem besedilu:
začasni okvir COVID-19), če se upoštevajo določbe o kumulaciji iz navedenih
uredb in začasnega okvira COVID-19.
(7) Enostavna in posebna pomoč za gospodarstvo se dodeli v
obliki nepovratnih sredstev.
(8) Ne glede na tretji odstavek tega člena skupni znesek
državne pomoči ne sme presegati 62.000 eurov na upravičenca, ki opravlja
dejavnost v primarni kmetijski proizvodnji, in 75.000 eurov na upravičenca, ki
opravlja dejavnost v sektorju ribištva in akvakulture.
(9) Če se upravičenec ukvarja z več dejavnostmi, za katere
veljajo različne zgornje meje pomoči iz tretjega in osmega odstavka tega člena,
z ločevanjem računov ali na drug ustrezen način zagotovi, da se za vsako od teh
dejavnosti spoštuje ustrezna zgornja meja, pri čemer skupni znesek pomoči
takemu upravičencu ne presega 500.000 eurov. Če se upravičenec ukvarja z
dejavnostma iz prejšnjega odstavka, z ločevanjem računov ali na drug ustrezen
način zagotovi, da se za vsako od teh dejavnosti spoštuje ustrezna zgornja
meja, pri čemer skupni znesek pomoči takemu upravičencu ne presega 75.000
eurov.
(10) Pomoč se ustrezno zniža, če bi bila z odobreno pomočjo
presežena katera izmed zgornjih mej iz tega člena.
7. člen
(pomoč za energetsko intenzivna podjetja)
(1) V primeru, da je upravičenec energetsko intenzivno
podjetje za leto 2021 in če poleg pogojev iz prvega, tretjega, četrtega in
petega odstavka 5. člena tega zakona izpolnjuje še dodatne pogoje iz tega
člena, lahko prejme pomoč po tem členu.
(2) Upravičenec je upravičen do pomoči, če ima izgubo iz
poslovanja, pri čemer znašajo upravičeni stroški iz tretjega odstavka
5. člena tega zakona najmanj 50 odstotkov izgube iz poslovanja v istem
obdobju. Podjetje izgubo iz poslovanja oceni in naknadno dokazuje mesečno na
podlagi računovodskih izkazov.
(3) Višina pomoči na upravičenca ne sme presegati
50 odstotkov upravičenih stroškov in znaša največ 80 odstotkov izgub iz poslovanja
upravičenca in ne sme presegati 2 milijona eurov pomoči za gospodarstvo po
tem zakonu, pri čemer skupna višina pomoči na upravičenca skupaj z drugimi
pomočmi, prejetimi v skladu z 2.1. oddelkom in 53. točko 2.4. oddelka
začasnega okvira, ne sme presegati 25 milijonov eurov.
(4) Višina pomoči na upravičenca
iz prejšnjega odstavka se lahko poveča na največ 70 odstotkov upravičenih
stroškov in lahko znaša največ 80 odstotkov izgube iz poslovanja in ne sme
presegati 2 milijona eurov pomoči za gospodarstvo po tem zakonu, pri čemer
skupna višina pomoči na upravičenca, skupaj z drugimi pomočmi, prejetimi v
skladu z 2.1. oddelkom in 53. točko 2.4. oddelka začasnega okvira, ne sme
presegati 50 milijonov eurov na podjetje, če gre za upravičenca, dejavnega v naslednjih
sektorjih z oznako NACE ali podsektorjih:


Sektorji z NACE oznako:


14.11

Proizvodnja usnjenih oblačil


24.42

Proizvodnja aluminija


20.13

Proizvodnja drugih anorganskih osnovnih kemikalij


24.43

Proizvodnja svinca, cinka in kositra


17.11

Proizvodnja vlaknin


07.29

Pridobivanje rud drugih neželeznih kovin


17.12

Proizvodnja papirja in kartona


24.10

Proizvodnja surovega železa, jekla in ferozlitin


20.17

Proizvodnja sintetičnega kavčuka v primarni obliki


24.51

Litje železa


20.60

Proizvodnja umetnih vlaken


19.20

Proizvodnja naftnih derivatov


24.44

Proizvodnja bakra


20.16

Proizvodnja plastičnih mas v primarni obliki


13.10

Priprava in predenje tekstilnih vlaken


24.45

Proizvodnja drugih neželeznih kovin


23.31

Proizvodnja keramičnih ploščic in oblog


13.95

Proizvodnja netkanih tekstilij in izdelkov iz njih, razen
  oblačil


23.14

Proizvodnja steklenih vlaken


20.15

Proizvodnja gnojil in dušikovih spojin


16.21

Proizvodnja furnirja in plošč na osnovi lesa


23.11

Proizvodnja ravnega stekla


23.13

Proizvodnja votlega stekla


Podsektorji znotraj
  sektorja tehničnih plinov (20.11):


20.11.11.50

Vodik


20.11.12.90

Anorganske kisikove spojine nekovin


Podsektorji znotraj
  sektorja proizvodnje drugih organskih osnovnih kemikalij (20.14):


20.14.12.13

Cikloheksan


20.14.12.23

Benzen


20.14.12.25

Toluen


20.14.12.43

o-ksilen


20.14.12.45

p-ksilen


20.14.12.47

m-ksilen in mešani ksilenovi izomeri


20.14.12.50

Stiren


20.14.12.60

Etilbenzen


20.14.12.70

Kumen


20.14.12.90

Drugi ciklični ogljikovodiki


20.14.23.10

Etilenglikol (etandiol)


20.14.63.33

2,2-oksidietanol (dietilenglikol; digol)


20.14.63.73

Etilenoksid (oksiran)


20.14.73.20

Benzol (benzen), toluol (toluen) in ksilol (ksileni)


20.14.73.40

Naftalin in druge mešanice aromatskih ogljikovodikov
  (razen benzola, toluola, ksilola)


Podsektor znotraj
  sektorja proizvodnje drugih nekovinskih mineralnih izdelkov (23.99):


23.99.19.10

Žlindrina volna, volna iz kamna in podobne mineralne volne
  in njihove mešanice, v razsutem stanju, listih, ploščah ali zvitkih.


(5) Upravičenec k vlogi iz 8. člena tega zakona priloži
odločbo ali drugo dokazilo davčnega organa, s katerim je bil upravičen do
vračila plačane trošarine ali oproščen plačila trošarine, in s tem dokazuje, da
je energetsko intenzivno podjetje v skladu s prvim odstavkom tega člena.
(6) Pri izračunu najvišje skupne višine pomoči iz tretjega in
četrtega odstavka tega člena se poleg pomoči, ki jih je prejel upravičenec,
upoštevajo tudi pomoči, ki so jih prejela tudi vsa podrejena in nadrejena
podjetja upravičenca, ki delujejo kot en subjekt s skupnim virom nadzora v
smislu tretjega odstavka 3. člena Priloge I k Uredbi 651/2014/EU.
(7) Pomoč za energetsko intenzivna podjetja se lahko kumulira
s pomočjo v skladu z uredbo, ki ureja de minimis pomoči oziroma s pomočjo v
skladu z Uredbo 651/2014/EU, če se upoštevajo določbe in pravila o kumulaciji
iz navedenih uredb oziroma s pomočjo v skladu s Sporočilom Komisije začasni
okvir za ukrepe državne pomoči v podporo gospodarstvu ob izbruhu COVID-19 (UL C
št. 91 I z dne 20. 3. 2020), zadnjič spremenjenim s Sporočilom
Komisije Šesta sprememba začasnega okvira za ukrepe državne pomoči v podporo gospodarstvu
ob izbruhu COVID-19 in sprememba Priloge k Sporočilu Komisije državam članicam
o uporabi členov 107 in 108 Pogodbe o delovanju Evropske unije za kratkoročno
zavarovanje izvoznih kreditov (UL C 473 z dne 24. 11. 2021, str. 1), če se
upoštevajo določbe in pravila o kumulaciji.
(8) Pomoč za energetsko intenzivna podjetja se dodeli v
obliki nepovratnih sredstev.
8. člen
(postopek z vlogo za dodelitev pomoči za gospodarstvo)
(1) Upravičenec uveljavlja pomoč za gospodarstvo tako, da
skladno s tem členom pošlje vlogo na Javno agencijo Republike Slovenije za
spodbujanje podjetništva, internacionalizacije, tujih investicij in tehnologije
(v nadaljnjem besedilu: pristojni organ).
(2) Upravičenec odda vlogo za dodelitev pomoči za
gospodarstvo za celotno upravičeno obdobje do 15. novembra 2022 na
pristojni organ. Vloga se odda elektronsko prek aplikacije, ki jo vzpostavi
pristojni organ. Pristojni organ navodila za dostop in za oddajo vlog objavi na
spletni strani. Vloga mora biti digitalno podpisana in vložena s strani
zakonitega zastopnika upravičenca. Z oddajo vloge se pravica do pomoči za
gospodarstvo prenese na upravičenca.
(3) Upravičenec lahko uveljavlja le eno izmed vrst pomoči za
gospodarstvo v skladu s tem zakonom.
(4) V vlogi upravičenec opredeli upravičeno obdobje pomoči za
gospodarstvo in navede podatke o stroških električne energije in zemeljskega
plina, ki se skladno s 5. členom tega zakona uporabijo za izračun
upravičenih stroškov. Podatki o stroških električne energije in zemeljskega plina
za leto 2022 iz prejšnjega stavka so lahko dejanski ali ocenjeni, pri čemer
upravičenec za mesece v obdobju od junija do septembra 2022 za potrebe izračuna
upravičenih stroškov iz 5. člena tega zakona navede podatke o dejanskih
stroških, za mesece oktober, november in december 2022 pa upravičenec za
potrebe izračuna upravičenih stroškov iz 5. člena tega zakona navede
ocenjene stroške.
(5) Vlogi za dodelitev pomoči za enostavno in posebno pomoč
za gospodarstvo upravičenec priloži naslednje izjave in dokazila:
-       
izjavo, da upravičenec nabavlja električno energijo in zemeljski plin
pri zunanjih dobaviteljih kot končni odjemalec,
-       
izjavo, da zoper upravičenca na dan oddaje vloge ni začet stečajni
postopek ali postopek likvidacije, ter da ima poravnane dospele davčne obveznosti
ter predložene in poravnane obračune davčnih odtegljajev za dohodke iz
delovnega razmerja za obdobje zadnjega leta v višini 1.000 eurov (tretji
odstavek 3. člena tega zakona),
-       
izjavo, da skupna višina enostavne pomoči za gospodarstvo skupaj z drugimi
pomočmi, prejetimi v skladu z 2.1. oddelkom začasnega okvira, ne presega
500.000 eurov (tretji odstavek 6. člena tega zakona) oziroma ne presega
62.000 eurov na upravičenca, ki opravlja dejavnost v primarni kmetijski
proizvodnji, in 75.000 eurov na upravičenca, ki opravlja dejavnost v sektorju
ribištva in akvakulture (osmi odstavek 6. člena tega zakona),
-       
izjavo, da skupna višina posebne pomoči za gospodarstvo skupaj z drugimi
pomočmi, prejetimi v skladu z 2.1. oddelkom in 2.4. oddelkom začasnega okvira,
ne presega 2 milijona eurov (četrti odstavek 6. člena tega zakona) oziroma
ne presega 500.000 eurov na upravičenca ali 75.000 eurov na upravičenca, če se
ukvarja z dejavnostma iz osmega odstavka 6. člena tega zakona (deveti
odstavek 6. člena tega zakona),
-       
izjavo, da se poleg pomoči, ki jih je prejel upravičenec, upoštevajo
tudi pomoči, ki so jih prejela tudi vsa podrejena in nadrejena podjetja
upravičenca (peti odstavek 6. člena tega zakona),
-       
izjavo, s katero se upravičenec zavezuje, da bo na zahtevo pristojnega
organa ali ministrstva, pristojnega za gospodarstvo, predložil podatke in
dokazila v zvezi z upravičenimi stroški ter da se strinja, da se za namene
nadzora pridobijo in preverijo podatki o dobavljenih količinah in cenah
električne energije in zemeljskega plina za upravičenca pri operaterjih in
dobaviteljih,
-       
izjavo, da upravičenec za obdobje od 1. septembra 2022 dalje ne
spada med odjemalce, kot jih določa 1. člen Uredbe o določitvi cen
zemeljskega plina iz plinskega sistema (Uradni list RS, št. 98/22) oziroma
1. člen Uredbe o določitvi cene električne energije (Uradni list RS,
št. 95/22 in 98/22),
-       
izjavo, da upravičenec cene svojih proizvodov oziroma storitev zaradi
dviga cen električne energije in zemeljskega plina ni dvignil za več kot 10
odstotkov,
-       
račune, dokazila o plačilu in druga dokazila o pravilnosti podatkov o
dejanskih stroških za izračun iz 5. člena tega zakona, če uveljavlja
posebno pomoč za gospodarstvo.
(6) Vlogi za dodelitev pomoči za energetsko intenzivno
podjetje upravičenec priloži naslednje izjave in dokazila:
-       
izjavo, da upravičenec nabavlja električno energijo in zemeljski plin
pri zunanjih dobaviteljih kot končni odjemalec,
-       
izjavo, v kateri upravičenec oceni, da mu je nastala mesečna izguba iz
poslovanja,
-       
izjavo, da zoper upravičenca na dan oddaje vloge ni začet stečajni
postopek ali postopek likvidacije, ter da ima poravnane dospele davčne
obveznosti ter predložene in poravnane obračune davčnih odtegljajev za dohodke
iz delovnega razmerja za obdobje zadnjega leta v višini 1.000 eurov ali več
(tretji odstavek 3. člena tega zakona),
-       
izjavo, da skupna višina pomoči skupaj z drugimi pomočmi, prejetimi v
skladu z 2.1. oddelkom in 2.4. oddelkom začasnega okvira, ne presega 25
milijonov eurov (tretji odstavek 7. člena tega zakona),
-       
izjavo, da skupna višina pomoči skupaj z drugimi pomočmi, prejetimi v
skladu z 2.1. oddelkom in 2.4. oddelkom začasnega okvira, ne presega 50
milijonov eurov, če gre za upravičenca iz sektorja oziroma podsektorja (četrti
odstavek 7. člena tega zakona),
-       
izjavo, da se poleg pomoči, ki jih je prejel upravičenec, upoštevajo
tudi pomoči, ki so jih prejela tudi vsa podrejena in nadrejena podjetja
upravičenca (šesti odstavek 7. člena tega zakona),
-       
izjavo, s katero se upravičenec zavezuje, da bo na zahtevo pristojnega organa
ali ministrstva, pristojnega za področje gospodarstva, predložil podatke in
dokazila v zvezi z upravičenimi stroški ter da se strinja, da se za namene
nadzora pridobijo in preverijo podatki o dobavljenih količinah in cenah
električne energije in zemeljskega plina za upravičenca pri operaterjih in
dobaviteljih,
-       
izjavo, da upravičenec za obdobje od 1. septembra 2022 dalje ne
spada med odjemalce, kot jih določa 1. člen Uredbe o določitvi cen
zemeljskega plina iz plinskega sistema (Uradni list RS, št. 98/22) oziroma
1. člen Uredbe o določitvi cene električne energije (Uradni list RS,
št. 95/22 in 98/22),
-       
izjavo, da upravičenec cene svojih proizvodov oziroma storitev zaradi
dviga cen električne energije in zemeljskega plina ni dvignil za več kot 10
odstotkov,
-       
odločbo ali drugo dokazilo davčnega organa iz petega odstavka
7. člena tega zakona, s katero dokazuje, da je energetsko intenzivno
podjetje,
-       
dokazilo o mesečni izgubi iz poslovanja na podlagi računovodskih
izkazov,
-       
račune, dokazila o plačilu in druga dokazila o pravilnosti podatkov o
dejanskih stroških za izračun iz 5. člena tega zakona.
(7) Upravičenec v aplikaciji vnese dejanske podatke za
izračun upravičenih stroškov iz 5. člena tega zakona, ki jih je pred tem v
vlogi zgolj ocenil (korekcijski postopek) do 31. januarja 2023. Če
uveljavlja posebno pomoč za gospodarstvo ali pomoč za energetsko intenzivna
podjetja, ob tem predloži tudi račune, dokazila o plačilu in druga dokazila o
pravilnosti podatkov o dejanskih stroških za izračun iz 5. člena tega zakona.
8.a člen
(preveritev pred odobritvijo enostavne pomoči za
upravičenca, ki opravlja dejavnost v primarni kmetijski proizvodnji ali v
sektorju ribištva in akvakulture)
Pristojni organ pred odobritvijo enostavne pomoči za
gospodarstvo iz prve alineje prvega odstavka 4. člena tega zakona preveri
višino že dodeljene državne pomoči v skladu z 2.1. oddelkom začasnega okvira za
posameznega upravičenca, ki opravlja dejavnost v primarni kmetijski proizvodnji
ali v sektorju ribištva in akvakulture, v evidencah državne pomoči, ki jih vodi
ministrstvo, pristojno za kmetijstvo in ribištvo.
9. člen
(izplačilo pomoči in zagotavljanje sredstev)
(1) Izplačilo pomoči za gospodarstvo se s strani pristojnega
organa na podlagi oddane vloge skladno z 8. členom tega zakona izvede
upravičencem le za upravičeno obdobje, v katerem so jim nastali dejanski
stroški, pri čemer bo prvo izplačilo izvedeno do 31. decembra 2022 za
obdobje od junija 2022 do septembra 2022, drugo izplačilo pa bo izvedeno do
15. marca 2023 za obdobje od oktobra 2022 do decembra 2022, za katerega
upravičenec uveljavlja pomoč za gospodarstvo.
(2) Če skupni znesek pomoči za gospodarstvo vseh upravičencev
za posamezno izplačilo iz predloženih vlog presega 40 milijonov eurov, se
višina pomoči za gospodarstvo vseh upravičencev za to izplačilo sorazmerno
zniža do skupne višine 40 milijonov eurov, pri čemer se ta znesek pri drugem
izplačilu poviša za znesek razlike do 40 milijonov eurov, ki je nastala pri
prvem izplačilu, če je bil skupni znesek izplačil vseh upravičencev iz prvega
izplačila nižji od 40 milijonov eurov.
(3) Sredstva za izplačilo pomoči za gospodarstvo se
zagotavljajo iz proračuna Republike Slovenije. Pristojni organ in ministrstvo,
pristojno za gospodarstvo, skleneta sporazum, v katerem opredelita način in
pogoje za izvedbo izplačila proračunskih sredstev pristojnemu organu za izvedbo
pomoči za gospodarstvo po tem zakonu.
9.a člen
(poročanje)
(1) Pristojni organ po izplačilu pomoči za gospodarstvo iz
prvega odstavka 4. člena tega zakona, razen za enostavne pomoči za
gospodarstvo iz drugega odstavka tega člena poroča ministrstvu, pristojnemu za
finance, o dodeljeni pomoči na način, ki ga ministrstvo, pristojno za finance,
objavi na osrednjem spletnem mestu državne uprave.
(2) Pristojni organ v 15 dneh po izplačilu enostavne pomoči
za gospodarstvo iz prve alineje prvega odstavka 4. člena tega zakona
upravičencu, ki opravlja dejavnost v primarni kmetijski proizvodnji ali v
sektorju ribištva in akvakulture, poroča ministrstvu, pristojnemu za kmetijstvo
in ribištvo, o dodeljeni pomoči na način, ki ga ministrstvo, pristojno za
kmetijstvo in ribištvo, objavi na osrednjem spletnem mestu državne uprave.
10. člen
(nadzor in vračilo pomoči)
(1) Pravilnost in verodostojnost podatkov, ki jih upravičenec
uveljavlja v vlogi iz 8. člena tega zakona, preveri ministrstvo, pristojno
za gospodarstvo, najkasneje do 1. aprila 2023, pri čemer se to preverjanje
izvede v skladu s tem členom po izplačilu pomoči.
(2) Preverjanje se v primeru enostavne pomoči za gospodarstvo
izvede na vzorcu upravičencev, skladno z oceno tveganja, ki jo pripravi
ministrstvo, pristojno za gospodarstvo. Preverjanje se v primeru posebne pomoči
za gospodarstvo ali pomoči za energetsko intenzivna podjetja izvede za vse
upravičence.
(3) Pristojni organ in ministrstvo, pristojno za
gospodarstvo, imata za namene izvajanja nadzora po tem členu pravico neposredno
od upravičenca pridobivati dokazila, pojasnila in druge listine z namenom
ugotovitve dejanske upravičenosti do pomoči po tem zakonu.
(4) Pristojni organ in ministrstvo, pristojno za gospodarstvo
za namen izvajanja nadzora po tem členu pridobivata in preverita podatke o
dobavljenih količinah in cenah električne energije in zemeljskega plina za
upravičenca pri elektrooperaterjih, operaterjih zaprtih distribucijskih
sistemov in dobaviteljih, kot jih opredeljuje Zakon o oskrbi z električno
energijo (Uradni list RS, št. 172/21) ter operaterjih sistema, operaterjih
zaprtega distribucijskega sistema in dobaviteljih, kot jih opredeljuje Zakon o
oskrbi s plini (Uradni list RS, št. 204/21), s čimer upravičenec soglaša z
izjavo ob oddaji vloge iz 8. člena tega zakona.
(5) Elektrooperaterji, operaterji sistema, operaterji zaprtih
distribucijskih sistemov in dobavitelji iz prejšnjega odstavka tega člena
vzpostavijo sistem za elektronsko izmenjavo podatkov iz prejšnjega odstavka v
enotni obliki, kot jo določi pristojni organ, ter pristojnemu organu najkasneje
do 31. januarja 2023 posredujejo podatke iz prejšnjega odstavka.
(6) Ne glede na prvi, drugi, tretji in četrti odstavek tega
člena mora upravičenec, ki je uveljavil pomoč za gospodarstvo po tem zakonu, in
je naknadno ugotovil, da mu je bila odobrena oziroma izplačana previsoka pomoč
glede na dejansko nastale stroške ali da ni izpolnjeval pogojev za njeno
pridobitev, o tem nemudoma oziroma najkasneje do 15. januarja 2023 pisno
obvestiti pristojni organ.
(7) Upravičenec, ki je uveljavil pomoč za gospodarstvo po tem
zakonu, mora v primeru, da je od uveljavitve tega zakona prišlo do izplačila
dobička, nakupov lastnih delnic ali lastnih poslovnih deležev, izplačil nagrad
poslovodstvu oziroma dela plač za poslovno uspešnost poslovodstvu, izplačanih v
letu 2022 oziroma za leto 2022, o tem nemudoma oziroma najkasneje do
15. januarja 2023 pisno obvestiti pristojni organ. Prejeta sredstva mora
vrniti po vročitvi odločbe skupaj z zakonitimi zamudnimi obrestmi, ki tečejo od
dneva uveljavitve pravic iz tega zakona do dneva vračila.
(8) V primeru, da pristojni organ ali ministrstvo, pristojno
za gospodarstvo, v postopku preverjana iz prvega, drugega, tretjega ali
četrtega odstavka tega člena ugotovi, da je bila pomoč upravičencu odobrena
oziroma izplačana neupravičeno oziroma, če prejme obvestilo upravičenca iz
šestega in sedmega odstavka tega člena, pristojni organ izda odločbo in naloži
upravičencu, da vrne znesek neupravičeno prejete pomoči v 30 dneh od vročitve
odločbe. Zoper odločbo ni pritožbe. V postopku izdaje odločbe se smiselno
uporabljajo določbe zakona, ki ureja splošni upravni postopek.
(9) Po poteku roka za vračilo prejete pomoči za gospodarstvo,
določenega v prejšnjem odstavku, do plačila se plačajo zakonite zamudne
obresti.
11. člen
(sankcija)
(1) Če upravičenec predloži nepravilne ali neverodostojne
podatke, se poleg obveznosti vračila zneska neupravičeno prejete pomoči upravičenec
po pravnomočnosti odločbe iz osmega odstavka prejšnjega člena uvrsti na seznam
neupravičenih prejemnikov pomoči po začasnem okviru in ni upravičen do
nikakršnih izplačil po začasnem okviru, razen če dokaže, da nepravilnih ali
neverodostojnih podatkov ni predložil naklepno.
(2) Seznam neupravičenih prejemnikov pomoči po začasnem
okviru vodi pristojni organ.
(3) Seznam vključuje firmo upravičenca.
(4) Dostop do seznama imajo organi, ki odločajo o pomočeh po
začasnem okviru.
II.a LIKVIDNOSTNI UKREP ZA PODROČJE GOSPODARSTVA
11.a člen
(namensko premoženje javnega sklada za likvidnostna sredstva
za podjetja)
(1) Ko Javni sklad Republike Slovenije za podjetništvo (v
nadaljnjem besedilu: javni sklad) od ustanovitelja prejme namensko premoženje
za izvajanje finančnih produktov v obliki ugodnih posojil, se lahko namensko
premoženje javnega sklada zmanjša, vendar največ do minimuma namenskega
premoženja javnega sklada, določenega v zakonu, ki ureja delovanje javnih
skladov.
(2) Ustanovitelj v pogodbi, s katero se na javni sklad
prenašajo namenska sredstva za izvajanje finančnih produktov, določi podrobnejše
namene porabe teh sredstev.
(3) Sklep o zmanjšanju namenskega premoženja zaradi
pokrivanja presežka odhodkov nad prihodki v rezultatu poslovanja javnega sklada
na podlagi tega člena sprejme ustanovitelj ob sprejemu letnega poročila javnega
sklada v skladu z zakonom, ki ureja delovanje javnih skladov.
(4) Sredstva za izvajanje finančnih produktov v višini do 6
milijonov eurov se zagotovijo v proračunu Republike Slovenije.
(5) Prenos namenskih sredstev za izvajanje finančnih
produktov ustanovitelj izvede leta 2022. Sredstva postanejo namensko premoženje
Javnega Sklada Republike Slovenije za podjetništvo, pri čemer so finančni
produkti na voljo do porabe sredstev.

Zakon o pomoči gospodarstvu zaradi visokih
povišanj cen električne energije in zemeljskega plina – ZPGVCEP (Uradni list
RS, št. 117/22) vsebuje naslednji prehodni in končno
določbo:
»III. PREHODNI IN KONČNA DOLOČBA
12. člen
(vzpostavitev sistema za
elektronsko izmenjavo podatkov)
(1) Elektrooperaterji, operaterji sistema, operaterji zaprtih
distribucijskih sistemov in dobavitelji iz petega odstavka 10. člena tega
zakona vzpostavijo sistem za elektronsko izmenjavo podatkov v enotni obliki,
kot jo določi pristojni organ, do 30. novembra 2022. Pristojni organ
določi enotno obliko sistema za izmenjavo podatkov do 15. novembra 2022.
(2) Do vzpostavitve sistema iz prejšnjega odstavka se podatki
iz četrtega odstavka 10. člena tega zakona pristojnemu organu zagotavljajo
v drugačni elektronski obliki.
(3) Pristojni organ na spletni strani objavi dan vzpostavitve
sistema za elektronsko izmenjavo podatkov v enotni obliki iz prvega odstavka
tega člena.
13. člen
(vzpostavitev aplikacije za
oddajo vloge)
(1) Pristojni organ vzpostavi aplikacijo za oddajo vloge za
dodelitev pomoči za gospodarstvo in objavi navodila iz drugega odstavka
8. člena tega zakona do 31. oktobra 2022.
(2) Pristojni organ na spletni strani objavi obvestilo o
vzpostavitvi aplikacije za oddajo vloge iz prejšnjega odstavka.
14. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
pomoči gospodarstvu zaradi visokih povišanj cen električne energije in
zemeljskega plina – ZPGVCEP-A (Uradni list RS, št. 133/22) vsebuje naslednjo končno določbo:
»KONČNA DOLOČBA
11. člen
Ta zakon začne veljati naslednji dan po objavi v Uradnem
listu Republike Slovenije.«.