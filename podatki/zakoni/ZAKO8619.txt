I. DEL
SPLOŠNE DOLOČBE
1. člen
(vsebina)
(1) Ta zakon ureja omejevalna ravnanja, koncentracije
podjetij, nelojalno konkurenco, oblastna omejevanja konkurence in ukrepe za
preprečitev omejevalnih ravnanj in koncentracij, ki bistveno omejujejo
učinkovito konkurenco, kadar povzročijo ali lahko povzročijo učinke na ozemlju
Republike Slovenije, in določa posamezna pravila glede povrnitve škode zaradi
kršitev konkurenčnega prava.
(2) Ta zakon določa tudi pristojnosti Javne agencije
Republike Slovenije za varstvo konkurence (v nadaljnjem besedilu: agencija) in
postopke pred njo.
2. člen
(prenos in izvajanje predpisov Evropske unije)
(1) Ta zakon ureja postopek in pristojnost za izvajanje:
-       
Uredbe Sveta (ES) št. 1/2003 z dne 16. 12. 2002 o izvajanju pravil
konkurence iz členov 81 in 82 Pogodbe (UL L št. 1 z dne 4. 1. 2003, str. 1),
zadnjič spremenjene z Uredbo Sveta (ES) št. 487/2009 z dne 25. 5. 2009 o
uporabi člena 81(3) Pogodbe za nekatere kategorije sporazumov in usklajenih
ravnanj v sektorju zračnega prevoza (Kodificirana različica) (UL L št. 148 z
dne 11. 6. 2009, str. 1; v nadaljnjem besedilu: Uredba 1/2003/ES) in
-       
Uredbe Sveta (ES) št. 139/2004 z dne 20. 1. 2004 o nadzoru koncentracij
podjetij (UL L št. 24 z dne 29. 1. 2004, str. 1; v nadaljnjem besedilu: Uredba
139/2004/ES).
(2) S tem zakonom se prenašata naslednji direktivi Evropske
unije:
-       
Direktiva 2014/104/EU Evropskega parlamenta in Sveta z dne 26. 11. 2014
o nekaterih pravilih, ki urejajo odškodninske tožbe po nacionalnem pravu za
kršitve določb konkurenčnega prava držav članic in Evropske unije (UL L št. 349
z dne 5. 12. 2014, str. 1) in
-       
Direktiva (EU) 2019/1 Evropskega parlamenta in Sveta z dne 11. 12. 2018
o krepitvi vloge organov držav članic, pristojnih za konkurenco, da bodo
učinkoviteje uveljavljali pravila konkurence, in o zagotavljanju pravilnega
delovanja notranjega trga (UL L št. 11 z dne 14. 1. 2019, str. 3).
3. člen
(pomen izrazov)
(1) Izrazi, uporabljeni v tem zakonu, pomenijo:
1.     
»podjetje« je subjekt, ki opravlja gospodarsko dejavnost, ne glede na
njegovo pravnoorganizacijsko obliko in lastninsko pripadnost. Podjetje je tudi
podjetniško združenje, ki neposredno ne opravlja gospodarske dejavnosti, vendar
vpliva ali bi lahko vplivalo na ravnanje podjetij iz prvega stavka te točke na
trgu;
2.     
»gospodarska dejavnost« je vsaka dejavnost, ki se opravlja proti plačilu
na trgu;
3.     
»gospodujoče podjetje« je podjetje, ki ima neposredno ali posredno:
- 
več kot polovico kapitalskih ali poslovnih deležev v drugem podjetju,
- 
večino glasovalnih pravic v drugem podjetju,
- 
pravico imenovati ali odpoklicati večino članov poslovodstva ali
nadzornega sveta drugega podjetja ali
- 
pravico voditi posle drugega podjetja na podlagi podjetniške pogodbe ali
drugega pravnega posla;
4.     
»odvisno podjetje« je podjetje, v katerem ima drugo podjetje pravice ali
vpliv iz prejšnje točke;
5.     
»podjetja v skupini« so podjetja, ki so:
- 
v sporazumu ali koncentraciji udeležena podjetja,
- 
njihova odvisna podjetja,
- 
njihova gospodujoča podjetja,
- 
odvisna podjetja podjetij iz prejšnje alineje in
- 
podjetja, v katerih ima eno ali več podjetij iz prejšnjih alinej skupaj
ali skupaj z enim ali več drugimi podjetji pravice ali vpliv iz 3. točke tega
odstavka;
6.     
»upoštevni trg« je trg, ki ga določata upoštevni proizvodni ali
storitveni trg in upoštevni geografski trg;
7.     
»upoštevni proizvodni ali storitveni trg« je trg, ki praviloma vključuje
vse tiste proizvode ali storitve, ki jih potrošnik ali uporabnik šteje za
zamenljive ali nadomestljive glede na njihove lastnosti, ceno ali namen
uporabe;
8.     
»upoštevni geografski trg« je trg, ki praviloma vključuje območje, na
katerem si konkurenti na upoštevnem proizvodnem ali storitvenem trgu medsebojno
konkurirajo pri prodaji ali nakupu proizvodov ali storitev, na katerem so
pogoji konkurence dovolj homogeni in ki ga je mogoče razlikovati od sosednjih
območij, ker so pogoji konkurence na njih občutno drugačni;
9.     
»v koncentraciji udeležena podjetja« so podjetja, ki se združujejo,
podjetja, ki pridobijo kontrolo nad drugim podjetjem, prevzeta podjetja in
podjetja, ki ustanavljajo skupno podjetje;
10.  
»letni promet« so čisti prihodki od prodaje, ki jih je podjetje
ustvarilo v poslovnem letu s prodajo proizvodov in opravljanjem storitev iz
rednega delovanja;
11.  
»letni promet v koncentraciji udeleženih podjetij skupaj z drugimi
podjetji v skupini« je letni promet, ki so ga ustvarila v koncentraciji
udeležena podjetja skupaj z drugimi podjetji v skupini ter ne obsega čistih
prihodkov od prodaje proizvodov in opravljanja storitev med podjetji v skupini.
Kadar koncentracija nastane s pridobitvijo kontrole nad delom enega ali več
podjetij, ne glede na to, ali imajo ti deli lastnost pravne osebe ali ne, se
pri prodajalcu ali prodajalcih upošteva letni promet, ki se nanaša na dele, ki
so predmet koncentracije. Dve ali več transakcij v smislu prejšnjega stavka, ki
jih v obdobju dveh let opravijo iste osebe ali podjetja, štejejo kot ena
koncentracija, ki nastane na dan zadnje transakcije. Če imajo podjetja v
skupini skupno ali skupaj s tretjimi podjetji pravice iz 3. točke tega
odstavka, se letni promet skupnega podjetja enakomerno porazdeli med njimi;
12.  
»letni promet na trgu Republike Slovenije« so čisti prihodki od prodaje
proizvodov in opravljanja storitev na območju Republike Slovenije;
13.  
»letni promet kreditnih in finančnih institucij« so finančni prihodki iz
deležev, finančni prihodki iz danih posojil in finančni prihodki iz poslovnih
terjatev. Pojma »kreditna institucija« in »finančna institucija«, uporabljena v
tem zakonu, imata enak pomen kot v zakonu, ki ureja bančništvo;
14.  
»letni promet zavarovalnic« je znesek kosmatih obračunanih zavarovalnih
premij, ki obsega vse prihodke in terjatve iz zavarovalnih pogodb, vključno z
izplačanimi premijami pozavarovanja, zmanjšan za davke ali prispevke,
povezanimi z zavarovalnimi premijami;
15.  
»podatki« so vsi podatki, vključno z zaupnimi podatki, ne glede na
nosilec, na katerem so zapisani ali shranjeni;
16.  
»zaupni podatki« so poslovne skrivnosti ter osebni podatki in vsi drugi
podatki, za katere so s tem zakonom ali drugimi predpisi določeni posebni
režimi njihovega varstva in posebni pogoji za dostop do njih. Za zaupne podatke
ne štejejo podatki, ki so javno dostopni;
17.  
»poslovna skrivnost« so podatki in poslovna korespondenca, ki se
nanašajo na gospodarsko dejavnost podjetja, ali drugi zaščite vredni podatki,
če je z njimi seznanjeno omejeno število ljudi, če njihovo razkritje škodi
osebi, ki jih da na voljo, ali tretjim osebam in če so interesi, ki so z
razkritjem podatkov lahko prizadeti, objektivno vredni zaščite;
18.  
»skupinske izjeme« so skupine sporazumov, ki ustrezajo pogojem iz
tretjega odstavka 5. člena tega zakona ali tretjega odstavka 101. člena Pogodbe
o delovanju Evropske unije (Prečiščena različica Pogodbe o delovanju Evropske
unije, UL C št. 202 z dne 7. 6. 2016, str. 47; v nadaljnjem besedilu: Pogodba o
delovanju Evropske unije);
19.  
»omejevalna ravnanja« so omejevalni sporazumi in zlorabe prevladujočega
položaja;
20.  
»kartel« je sporazum ali usklajeno ravnanje dveh ali več podjetij,
katerega namen je usklajevanje njihovega konkurenčnega ravnanja na trgu ali
vplivanje na relevantne dejavnike konkurence s praksami, kot so določanje ali
usklajevanje nakupnih ali prodajnih cen ali drugih pogojev trgovanja, vključno
s pravicami intelektualne lastnine, razdelitev proizvodnih ali prodajnih kvot,
delitev trgov in kupcev, dogovorjeno oddajanje ponudb, omejitve pri uvozu ali
izvozu ali protikonkurenčni ukrepi zoper druga konkurenčna podjetja;
21.  
»država članica« je država članica Evropske unije ali država podpisnica
Sporazuma o ustanovitvi Evropskega gospodarskega prostora (UL L št. 1 z dne 3.
1. 1994, str. 3);
22.  
»organ, pristojen za varstvo konkurence« je Evropska komisija, agencija
ali organ, pristojen za varstvo konkurence druge države članice;
23.  
»Evropska mreža za konkurenco« je forum za razprave in sodelovanje, ki
ga sestavljajo Evropska komisija, agencija ter organi, pristojni za varstvo
konkurence drugih držav članic, kjer se razpravlja in sodeluje zlasti v zvezi z
uporabo in uveljavljanjem 101. ali 102. člena Pogodbe o delovanju Evropske
unije in v drugih primerih, ki jih določajo predpisi Evropske unije;
24.  
»postopek za uveljavljanje pravil konkurence« je postopek, ki teče pred
organom, pristojnim za varstvo konkurence, in traja, dokler ta organ postopka
ne konča z izdajo odločbe, s katero se ugotovi kršitev konkurenčnega prava, ali
sprejme zaveze, ali izreče sankcijo, ali dokler organ, pristojen za varstvo
konkurence, ne ugotovi, da ni nobenega razloga za njegovo nadaljnje ukrepanje;
25.  
»vloga za poravnavo« je poročilo, ki ga podjetje ali od njega
pooblaščena oseba prostovoljno predstavi organu, pristojnemu za varstvo
konkurence, in v katerem opiše sodelovanje pri kršitvi konkurenčnega prava ter
prevzame odgovornost za to kršitev konkurenčnega prava ali se odpove
ugovarjanju glede svojega sodelovanja in odgovornosti ter je pripravljeno z
namenom, da organ, pristojen za varstvo konkurence, lahko hitreje odloči o
zadevi;
26.  
»program prizanesljivosti« je program, povezan z uporabo 5. člena tega
zakona oziroma 101. člena Pogodbe o delovanju Evropske unije, v katerem
udeleženec v kartelu neodvisno od drugih podjetij v kartelu sodeluje v postopku
preiskovalnega organa ali organa, pristojnega za varstvo konkurence, tako da
prostovoljno razkrije informacije o kartelu in svojo vlogo v njem, za kar se mu
z odločbo ali ustavitvijo postopka odpusti ali zniža denarna sankcija;
27.  
»izjava zaradi prizanesljivosti« je ustna ali pisna vloga, ki jo
podjetje ali od njega pooblaščena oseba prostovoljno predloži organu,
pristojnemu za varstvo konkurence, in v kateri podjetje ali fizična oseba
navede podatke o kartelu, s katerimi je seznanjena, ter opiše njegovo ali njeno
vlogo v njem, pripravljena pa je bila posebej za organ, pristojen za varstvo
konkurence, z namenom odpustitve ali znižanja denarne sankcije v okviru
programa prizanesljivosti, in ne vključuje predhodnih informacij;
28.  
»predhodne informacije« so informacije ali podatki, ki obstajajo
neodvisno od postopka za uveljavljanje pravil konkurence, ne glede na to, ali
spis organa, pristojnega za varstvo konkurence, te informacije ali podatke
vsebuje ali ne;
29.  
»oseba, ki ji je odpuščena sankcija« je podjetje ali njegova odgovorna
oseba, ki mu ali ji je organ, pristojen za varstvo konkurence, odpustil
administrativno sankcijo ali globo v okviru programa prizanesljivosti;
30.  
»organ prosilec« je organ, pristojen za varstvo konkurence druge države
članice, ki zaprosi za mednarodno pomoč.
(2) Posamezni izrazi, uporabljeni v VIII. delu tega zakona,
pomenijo:
1.     
»kršitev konkurenčnega prava« je kršitev 5. ali 8. člena tega zakona
oziroma 101. ali 102. člena Pogodbe o delovanju Evropske unije oziroma določb
države članice, ki določajo prepoved omejevalnih sporazumov ali prepoved
zlorabe prevladujočega položaja v smislu 101. ali 102. člena Pogodbe o
delovanju Evropske unije;
2.     
»kršitelj« je podjetje, ki je kršilo konkurenčno pravo;
3.     
»odločba o kršitvi« je odločba organa, pristojnega za varstvo
konkurence, o ugotovitvi kršitev konkurenčnega prava, ali sodišča, ki je na
podlagi rednega pravnega sredstva pristojno za presojo odločb agencije ali
organa, pristojnega za varstvo konkurence druge države članice;
4.     
»sporazumno reševanje sporov« je vsak mehanizem, ki strankam omogoči, da
dosežejo izvensodno rešitev spora v zvezi z odškodninskim zahtevkom;
5.     
»poravnava« je sporazum ali odločitev, dosežena v postopku sporazumne
rešitve spora;
6.     
»neposredni kupec« je fizična ali pravna oseba, ki neposredno od
kršitelja kupi izdelke ali storitve, ki so bile predmet kršitve konkurenčnega
prava;
7.     
»posredni kupec« je fizična ali pravna oseba, ki kupi izdelke ali
storitve, ki so predmet kršitve konkurenčnega prava, ali izdelke ali storitve,
ki izhajajo iz takšnega blaga ali storitev, od neposrednega kupca ali
nadaljnjega kupca;
8.     
»dokazi« so vsa sredstva in predmeti, s katerimi je dopustno dokazovati
dejstva v skladu z zakonom, ki ureja pravdni postopek, kot na primer listine in
drugi nosilci podatkov, na katerih so podatki shranjeni;
9.     
»tretja oseba« je fizična oseba, podjetje, državni organ ali nosilec
javnega pooblastila; razen sodišča.
(3) V tem zakonu uporabljeni izrazi, ki se nanašajo na osebe
in so zapisani v moški slovnični obliki, so uporabljeni kot nevtralni za ženski
in moški spol.
4. člen
(uporaba zakona)
(1) Ta zakon se uporablja za podjetja.
(2) Ta zakon se v skladu z Uredbo 1/2003/ES uporablja tudi za
kršitve 101. in 102. člena Pogodbe o delovanju Evropske unije.
(3) Ta zakon ne posega v razmerja med delodajalci in delavci.
II. DEL
OMEJEVALNA RAVNANJA
5. člen
(prepoved omejevalnih sporazumov)
(1) Prepovedani in nični so sporazumi med podjetji, sklepi
podjetniških združenj in usklajena ravnanja podjetij (v nadaljnjem besedilu:
sporazumi), katerih cilj ali učinek je preprečevati, omejevati ali izkrivljati
konkurenco na ozemlju Republike Slovenije.
(2) Prepovedano je zlasti:
-       
neposredno ali posredno določati nakupne ali prodajne cene ali druge
poslovne pogoje,
-       
omejevati ali nadzirati proizvodnjo, prodajo, tehnični napredek ali
naložbe,
-       
določati v razmerjih z drugimi sopogodbeniki neenake pogoje za
primerljive posle, če je s tem sopogodbenik postavljen v konkurenčno slabši
položaj,
-       
za sklenitev pogodbe zahtevati, da sopogodbeniki sprejmejo še dodatne
obveznosti, ki po svoji naravi ali glede na trgovinske običaje niso povezane s
predmetom te pogodbe,
-       
razdeliti trg ali vire nabave med udeleženci.
(3) Prvi odstavek tega člena se ne uporablja za sporazume, ki
prispevajo k izboljšanju proizvodnje ali razdelitve dobrin ali ki pospešujejo
tehnični in gospodarski razvoj, pri tem pa zagotavljajo potrošnikom in
potrošnicam (v nadaljnjem besedilu: potrošnik) pravičen delež doseženih
koristi. Toda ti sporazumi ne smejo:
-       
udeleženim podjetjem nalagati omejitev, ki niso nujne za doseganje
navedenih ciljev, in
-       
udeleženim podjetjem dajati možnosti, da bi izključila konkurenco glede
znatnega dela proizvodov ali storitev, ki so predmet sporazuma.
(4) Podjetje, ki se sklicuje na prejšnji odstavek, nosi
dokazno breme, da so pogoji iz prejšnjega odstavka izpolnjeni.
6. člen
(omejitve majhnega pomena)
(1) Prvi odstavek prejšnjega člena se ne uporablja za
sporazume majhnega pomena.
(2) Za sporazume majhnega pomena se štejejo sporazumi med
podjetji, katerih skupni tržni delež na nobenem od upoštevnih trgov na ozemlju
Republike Slovenije, na katere se sporazum nanaša, skupaj z drugimi podjetji v
skupini ne presega:
-       
10 odstotkov, kadar gre za podjetja, ki delujejo na isti stopnji
proizvodnje ali trgovine (horizontalni sporazumi),
-       
15 odstotkov, kadar gre za podjetja, ki delujejo na različnih stopnjah
proizvodnje ali trgovine (vertikalni sporazumi),
-       
10 odstotkov, kadar gre za mešane horizontalno-vertikalne sporazume ali
kadar je težko opredeliti, ali gre za horizontalni ali vertikalni sporazum.
(3) Če je konkurenca na upoštevnem trgu omejena zaradi
kumulativnih učinkov, nastalih zaradi enakih ali podobnih sporazumov drugih podjetij,
so pragovi tržnih deležev iz prejšnjega odstavka znižani na 5 odstotkov.
(4) Čeprav pragovi iz drugega ali tretjega odstavka tega
člena niso doseženi, se prvi odstavek tega člena ne uporablja za:
horizontalne sporazume, katerih cilj je:
-       
določanje cen,
-       
omejitev proizvodnje ali prodaje ali
-       
razdelitev trga ali virov nabave;
vertikalne sporazume, katerih cilj je:
-       
določanje maloprodajnih cen ali
-       
podelitev teritorialne zaščite udeleženim podjetjem ali tretjim osebam.
7. člen
(skupinske izjeme)
(1) Za skupine sporazumov, ki ustrezajo pogojem iz tretjega
odstavka 5. člena tega zakona, se smiselno uporabljajo določbe uredb Evropske
komisije ali Sveta Evropske unije, ki urejajo uporabo tretjega odstavka 101.
člena Pogodbe o delovanju Evropske unije, tudi kadar ni izkazan vpliv na
trgovanje med državami članicami Evropske unije.
(2) Vlada Republike Slovenije (v nadaljnjem besedilu: vlada)
lahko z uredbo določi tudi druge skupine sporazumov, ki ustrezajo pogojem iz
tretjega odstavka 5. člena tega zakona.
(3) Agencija lahko odpravi ugodnost skupinske izjeme, če
ugotovi, da učinki posameznega sporazuma niso združljivi s tretjim odstavkom 5.
člena tega zakona ali tretjim odstavkom 101. člena Pogodbe o delovanju Evropske
unije.
8. člen
(prepoved zlorabe prevladujočega položaja)
(1) Prepovedana je zloraba prevladujočega položaja enega ali
več podjetij na ozemlju Republike Slovenije ali njegovem znatnem delu.
(2) Podjetje ali več podjetij ima prevladujoč položaj, kadar
lahko v znatni meri ravna neodvisno od konkurentov, strank ali potrošnikov.
(3) Agencija pri ugotavljanju prevladujočega položaja
upošteva zlasti tržni delež, možnosti za financiranje, pravne ali dejanske
vstopne ovire, dostop do dobaviteljev ali trga in obstoječo ali potencialno
konkurenco.
(4) Zlorabo prevladujočega položaja pomenijo zlasti:
-       
posredno ali neposredno določanje nepoštenih prodajnih ali nakupnih cen
ali drugih nepoštenih poslovnih pogojev,
-       
omejevanje proizvodnje, trgov ali tehničnega napredka v škodo
potrošnikov,
-       
uporaba neenakih pogojev za primerljive posle z drugimi sopogodbeniki,
če je s tem sopogodbenik postavljen v konkurenčno slabši položaj,
-       
zahteva, da se za sklepanje pogodb sprejmejo dodatne obveznosti, ki po
svoji naravi ali glede na trgovinske običaje niso povezane s predmetom teh pogodb.
(5) Šteje se, da ima podjetje prevladujoč položaj, če je
njegov tržni delež na upoštevnem trgu večji od 40 odstotkov.
(6) Šteje se, da ima dvoje ali več podjetij prevladujoč
položaj, če je njihov tržni delež na upoštevnem trgu večji od 60 odstotkov.
III. DEL
KONCENTRACIJE PODJETIJ
9. člen
(pojem koncentracije)
(1) Za koncentracijo gre pri trajnejših spremembah kontrole
nad podjetjem, in sicer:
-       
pri združitvi dveh ali več predhodno neodvisnih podjetij ali delov
podjetij, ali
-       
kadar ena ali več fizičnih oseb, ki že obvladuje najmanj eno podjetje,
ali kadar eno ali več podjetij z nakupom vrednostnih papirjev ali premoženja, s
pogodbo ali kako drugače pridobi neposredno ali posredno kontrolo nad celoto
ali deli enega ali več podjetij, ali
-       
kadar dve ali več neodvisnih podjetij ustanovi skupno podjetje, ki
opravlja vse funkcije samostojnega podjetja z daljšim trajanjem.
(2) Kontrolo nad podjetjem ali njegovim delom v smislu
prejšnjega odstavka pomenijo pravice, pogodbe ali druga sredstva, ki ločeno ali
skupaj in ob upoštevanju okoliščin ali predpisov omogočajo izvajanje
odločilnega vpliva nad tem podjetjem ali delom podjetja, in sicer zlasti:
-       
lastništvo ali pravice do uporabe celotnega ali dela premoženja
podjetja,
-       
pravice ali pogodbe, ki zagotavljajo odločilen vpliv na sestavo,
glasovanje ali sklepe organov podjetja.
(3) Kontrolo pridobijo osebe ali podjetja, ki:
-       
so nosilci pravic ali so upravičeni do njih na podlagi pogodb ali
-       
imajo možnost uveljavljanja pravic, ki izhajajo iz pogodb, čeprav niso
nosilci pravic ali upravičenci do njih na podlagi pogodb.
(4) Šteje se, da ne gre za koncentracijo, kadar banke,
zavarovalnice, hranilnice ali druge finančne družbe, katerih običajne
dejavnosti vključujejo trgovanje z vrednostnimi papirji za svoj račun ali za
račun drugih, začasno pridobijo poslovne deleže v podjetju zaradi njihove
nadaljnje prodaje, pod pogojem ne uveljavljajo glasovalnih pravic, ki izhajajo
iz teh poslovnih deležev, zato da bi vplivale na konkurenčno ravnanje tega
podjetja, ali da uveljavljajo navedene glasovalne pravice samo zato, da bi
pripravile prodajo teh poslovnih deležev in se taka prodaja opravi v enem letu
od pridobitve poslovnih deležev. Enoletni rok lahko agencija na zahtevo
podjetja s sklepom podaljša, kadar podjetje izkaže, da prodaje ni bilo mogoče
ustrezno izpeljati v predpisanem roku. Zoper sklep ni sodnega varstva.
10. člen
(presoja koncentracije)
(1) Prepovedane so koncentracije, ki bistveno omejujejo
učinkovito konkurenco na ozemlju Republike Slovenije ali njegovem znatnem delu,
zlasti kot posledica ustvarjanja ali krepitve prevladujočega položaja.
(2) Agencija presoja koncentracije zlasti glede na tržni
položaj v koncentraciji udeleženih podjetij, njihovo možnost za financiranje,
strukturo trga, izbiro, ki jo imajo na voljo dobavitelji in uporabniki, ter
njihov dostop do virov ponudbe ali do trga, obstoj morebitnih pravnih ali
dejanskih vstopnih ovir, gibanje ponudbe in povpraševanja na upoštevnih trgih,
koristi vmesnih in končnih uporabnikov ter glede na tehnični in gospodarski
razvoj, če je to v korist potrošnikom in ne ovira konkurence.
(3) Če je cilj ali učinek ustanovitve skupnega podjetja v
smislu tretje alineje prvega odstavka prejšnjega člena usklajevanje
konkurenčnega ravnanja podjetij, ki ostanejo medsebojno neodvisna, se to usklajevanje
presoja po merilih iz 5. člena tega zakona. Če agencija ugotovi, da niso
izpolnjeni pogoji iz tretjega odstavka 5. člena tega zakona, izda odločbo o
neskladnosti koncentracije s pravili konkurence in koncentracijo prepove.
IV. DEL
JAVNA AGENCIJA REPUBLIKE SLOVENIJE ZA VARSTVO KONKURENCE
1. Splošno
11. člen
(Javna agencija Republike Slovenije za varstvo konkurence)
(1) Za izvajanje nalog in pristojnosti po tem zakonu je
pristojna agencija. Vlada uresničuje ustanoviteljske pravice in obveznosti.
(2) Glede vprašanj organizacije in delovanja agencije, ki s
tem zakonom niso urejena, se uporablja zakon, ki ureja javne agencije.
(3) Agencija je pravna oseba javnega prava s pravicami,
obveznostmi in odgovornostmi, ki jih določata ta zakon in zakon, ki ureja javne
agencije.
(4) Agencija ima poslovnik in druge splošne akte, ki določajo
njeno podrobnejšo notranjo organizacijo in poslovanje.
12. člen
(naloge in pristojnosti agencije)
(1) Agencija je pristojna za nadzor nad izvajanjem in
administrativnim sankcioniranjem kršitev tega zakona ter 101. in 102. člena
Pogodbe o delovanju Evropske unije. Poleg tega spremlja in analizira razmere na
trgu, če so pomembne za razvijanje učinkovite konkurence, vodi postopke in
izdaja odločbe v skladu z zakonom ter daje Državnemu zboru Republike Slovenije
(v nadaljnjem besedilu: državni zbor) in vladi mnenja o splošnih vprašanjih iz
svoje pristojnosti.
(2) Agencija odloča kot prekrškovni organ o prekrških
odgovornih oseb zaradi kršitve določb tega zakona ter 101. in 102. člena Pogodbe
o delovanju Evropske unije v skladu z zakonom, ki ureja prekrške, če ta zakon
ne določa drugače.
(3) Ne glede na prvi in drugi odstavek tega člena agencija ni
pristojna za nadzor nad izvajanjem 134. in 135. člena tega zakona.
(4) Agencija samostojno določa svoje prednostne naloge ter v
ta namen lahko prijave ali druge predloge za uvedbo postopka po tem ali drugem
zakonu ali 101. ali 102. členu Pogodbe o delovanju Evropske unije ne sprejme v
obravnavo tudi zato, ker njihova obravnava ni uvrščena med prednostne naloge
agencije.
(5) Agencija lahko pred pristojnim sodiščem vloži tožbo za
ugotovitev ničnosti v primerih iz prvega odstavka 5. člena in tretjega odstavka
68. člena tega zakona.
13. člen
(neodvisnost)
(1) Agencija je pri izvajanju svojih nalog in pristojnosti
neodvisna in samostojna ter opravlja svoje naloge in izvaja pooblastila
nepristransko ter v interesu učinkovite in enotne uporabe določb tega zakona
ali 101. ali 102. člena Pogodbe o delovanju Evropske unije. Agencija pri
vodenju postopkov in odločanju o posamičnih zadevah skladno s pristojnostmi iz
tega ali drugega zakona ni vezana na usmeritve in navodila državnih ali drugih
organov ali tretjih oseb. Vlada lahko sprejme politiko za izvajanje pravil
varstva konkurence, ki je splošne narave, ne posega v vodenje postopkov oziroma
odločanje o posamičnih zadevah in ni povezana s sektorskimi raziskavami.
(2) Člani organov agencije in javni uslužbenci, zaposleni v
agenciji, morajo svoje delo opravljati strokovno, nepristransko, objektivno ter
neodvisno od političnih in drugih zunanjih vplivov ter ne smejo zahtevati ali
sprejemati navodil od vlade ali katerega drugega javnega ali zasebnega
subjekta.
(3) Člani organov agencije in javni uslužbenci, zaposleni v
agenciji, ki odločajo v postopkih o posamičnih zadevah, za katere je pristojna
agencija po tem zakonu, se vzdržijo vsakršnega ravnanja, ki je nezdružljivo z
opravljanjem njihovih nalog ali izvajanjem njihovih pooblastil za uporabo
določb tega zakona ali 101. ali 102. člena Pogodbe o delovanju Evropske unije
ter ne smejo odločati v postopku, v katerem je stranka postopka podjetje, v
katerem so bili razumen čas pred nastopom mandata oziroma zaposlitve zaposleni
ali so z njim kako drugače sodelovali, niti opravljati posameznih dejanj v
takem postopku.
(4) Člani organov agencije in javni uslužbenci, zaposleni v
agenciji, ki so v času zaposlitve v agenciji odločali v postopkih o posamičnih
zadevah po tem zakonu, ne smejo razumen čas po prenehanju mandata ali
zaposlitve sodelovati v postopkih, v katerih so bili vključeni v času trajanja
mandata ali zaposlitve v agenciji.
(5) Agencija sprejme in na svoji spletni strani objavi
kodeks, v skladu s poslovnikom, v katerem podrobneje opredeli pravila glede
strokovnosti, nepristranskosti, objektivnosti in neodvisnosti delovanja
agencije na področju varstva konkurence ter glede nasprotja interesov med
trajanjem in po prenehanju mandata ali zaposlitve članov organa vodenja in
javnih uslužbencev, zaposlenih v agenciji.
14. člen
(sredstva za delo, tarifa in poročanje agencije)
(1) Prihodki za delo agencije so:
-       
sredstva državnega proračuna in
-       
nadomestila stroškov.
(2) Agenciji se sredstva za delo zagotavljajo v obsegu, ki
omogoča učinkovito opravljanje nalog in pristojnosti agencije.
(3) Agencija samostojno odloča o porabi sredstev.
(4) Agencija izda tarifo, v kateri določi višino plačil za
storitve, ki jih opravlja, zlasti nadomestila stroškov, ki ji nastanejo med
postopki ali zaradi postopkov, in nadomestila za opravljanje drugih nalog, ki
jih izvaja po tem ali drugem zakonu.
(5) Tarifa agencije in njene spremembe se objavijo v Uradnem
listu Republike Slovenije. Agencija mora pred objavo pridobiti soglasje vlade.
(6) Agencija o svojem delu enkrat letno poroča državnemu
zboru, do 28. februarja za preteklo leto. Letno poročilo vsebuje tudi
informacije o imenovanjih in razrešitvah članov organov agencije ter oseb, ki
odločajo v senatih, znesku dodeljenih sredstev in vseh spremembah tega zneska
glede na prejšnja leta. Agencija letno poročilo objavi na svoji spletni strani.
15. člen
(nadzor nad delom in poslovanjem)
Nadzor nad delom in poslovanjem agencije, ki ga opravlja
ministrstvo, pristojno za varstvo konkurence, skladno z zakonom, ki ureja javne
agencije, ne pomeni pravice vpogleda v posamezne obravnavane zadeve.
16. člen
(sodelovanje agencije pri oblikovanju politike konkurence in
v mednarodnih odnosih)
(1) Agencija sodeluje pri oblikovanju politike konkurence.
(2) Agencija sodeluje v dvostranskih odnosih in mednarodnih
organizacijah s področja varstva konkurence. O sodelovanju na področju varstva
konkurence v Evropski uniji direktor agencije (v nadaljnjem besedilu: direktor)
tekoče obvešča svet agencije (v nadaljnjem besedilu: svet) in ministrstvo,
pristojno za varstvo konkurence.
(3) Agencija tesno sodeluje v okviru Evropske mreže za
konkurenco, zlasti da zagotovi učinkovito in enotno uporabo 101. in 102. člena
Pogodbe o delovanju Evropske unije.
2. Organa agencije
17. člen
(organa agencije)
Organa agencije sta svet in direktor.
2.1. Svet
18. člen
(sestava in imenovanje članov sveta)
(1) Svet sestavlja pet članov, od katerih je eden predsednik
sveta.
(2) Člane sveta imenuje državni zbor na predlog vlade.
(3) Direktor je po funkciji tudi predsednik sveta.
(4) Vlada pri predlaganju kandidatov za člane sveta uporablja
merili strokovnosti in usposobljenosti osebe na področju dela agencije.
(5) Državni zbor glasuje o predlaganem kandidatu za člana
sveta v 30 dneh po vložitvi predloga. Predlagani kandidat je imenovan, če zanj
glasuje večina navzočih poslancev. Če predlagani kandidat za člana sveta ne
dobi potrebne večine poslanskih glasov, predsednik državnega zbora o tem
obvesti vlado, ki v 14 dneh sporoči predsedniku državnega zbora svojo odločitev
o nadaljnjem postopku za izvolitev člana sveta.
19. člen
(mandat in pogoji za člane sveta)
(1) Člane sveta se imenuje za pet let in so lahko ponovno
imenovani.
(2) Za člana sveta agencije je lahko imenovana oseba, ki:
-       
je državljan Republike Slovenije,
-       
ima najmanj izobrazbo, pridobljeno po študijskih programih druge
stopnje, oziroma raven izobrazbe, ki skladno z zakonom ustreza izobrazbi druge
stopnje,
-       
je ustrezno strokovno usposobljena za opravljanje nalog člana sveta,
-       
ima najmanj pet let delovnih izkušenj,
-       
ni v kazenskem postopku zaradi kaznivega dejanja, ki se preganja po
uradni dolžnosti, in
-       
ni bila pravnomočno obsojena zaradi kaznivega dejanja, ki se preganja po
uradni dolžnosti, na zaporno kazen več kot šest mesecev in izvršitev kazni ni
bila pogojno odložena.
(3) Za člana sveta je lahko imenovan tudi javni uslužbenec,
zaposlen v agenciji.
20. člen
(izjava o interesih in povezavah)
(1) Kandidat za člana sveta prijavi priloži tudi izjavo, s
katero razkrije svoje interese in povezave s podjetji. Pri tem razkrije zlasti
informacije o statusu samostojnega podjetnika posameznika, o lastniških deležih
v gospodarskih družbah in o članstvu v upravnih in nadzornih organih teh družb
ter o poslovnih povezavah. Razkrije tudi vse druge okoliščine, ki bi lahko
vplivale na objektivno in nepristransko opravljanje nalog člana sveta.
(2) Član sveta izjavo iz prejšnjega odstavka v 30 dneh po
imenovanju predloži svetu in ministrstvu, pristojnemu za varstvo konkurence.
(3) Ob vsaki spremembi interesov in povezav iz prvega
odstavka tega člena mora član sveta agencije v desetih dneh pisno obvestiti
agencijo in svet ter prenehati delati v zadevah, v katerih bi ti interesi in
povezave lahko vplivali na objektivno in nepristransko opravljanje njegovih
nalog.
21. člen
(pristojnosti sveta)
(1) Svet:
-       
sprejema poslovnik, ki podrobneje določa poslovanje agencije in druge
splošne akte agencije, kadar tako določa zakon,
-       
sprejema letno poročilo o delu agencije, letni program dela, finančni
načrt, in druge akte, za katere zakon določa, da jih sprejme agencija,
-       
odloča o izločitvi direktorja, predsednika ali člana senata iz postopka
o odločanju o posamičnih zadevah,
-       
odloča o izločitvi pooblaščene uradne osebe iz postopka vodenja
posamične zadeve,
-       
izvaja postopke predčasne razrešitve članov sveta in direktorja,
-       
opravlja druge naloge iz pristojnosti agencije, če ni v zakonu določeno,
da je za to pristojen drug organ agencije.
(2) Direktor, predsednik in član senata ne smejo sodelovati v
postopku odločanja o svoji izločitvi in predčasni razrešitvi.
(3) Za postopek odločanja o izločitvi se uporablja zakon, ki
ureja splošni upravni postopek.
22. člen
(nezdružljivost)
(1) Člani sveta ne morejo biti:
-       
funkcionarji v izvršilni veji oblasti,
-       
funkcionarji v zakonodajni veji oblasti,
-       
funkcionarji v sodni veji oblasti,
-       
funkcionarji v drugih državnih organih in lokalnih skupnostih,
-       
člani vodstev in organov političnih strank ali
-       
osebe, za katere obstaja možnost navzkrižja interesov med njihovimi
zasebnimi interesi in javnimi interesi, ki jih uresničuje agencija, ter bi
lahko to navzkrižje vplivalo na objektivno in nepristransko opravljanje njegovih
nalog.
(2) Član sveta mora svoj položaj uskladiti s prejšnjim
odstavkom v enem mesecu po imenovanju, v nasprotnem primeru s potekom tega roka
preneha veljati sklep državnega zbora o imenovanju. V tem času član sveta, ki
mora uskladiti svoj položaj, nima pravice odločanja kot član sveta.
23. člen
(predčasna razrešitev)
(1) Člana sveta se predčasno razreši:
-       
e to sam zahteva,
-       
če trajno izgubi delovno zmožnost za opravljanje dela,
-       
če krši obveznost varovanja zaupnih podatkov, določeno v tem ali drugem
zakonu,
-       
če huje krši poslovnik agencije,
-       
če se ugotovi, da ne izpolnjuje več z zakonom predpisanih pogojev za
imenovanje,
-       
če nastopi položaj nezdružljivosti iz prvega odstavka prejšnjega člena
ali
-       
če ne opravlja svojih nalog člana sveta, določenih v tem zakonu in
poslovniku agencije, ali če jih opravlja nevestno ali nestrokovno.
(2) Razlogi za predčasno razrešitev iz prejšnjega odstavka se
ne smejo posredno ali neposredno nanašati na razloge, povezane s pravilnim
opravljanjem njegovih nalog ali pravilnim izvajanjem pooblastil iz tega ali
drugega zakona v posamični zadevi.
(3) Svet izvede postopek predčasne razrešitve člana sveta
skladno s poslovnikom agencije. Član sveta, katerega razrešitev se predlaga,
pri izvedbi tega postopka ne sme sodelovati.
(4) Člana sveta predčasno razreši državni zbor na predlog
vlade.
(5) Zoper odločitev o razrešitvi je dovoljen upravni spor.
24. člen
(sklic seje in odločanje sveta)
(1) Svet odloča na sejah, ki jih sklicuje predsednik sveta na
svojo pobudo ali na zahtevo vsaj dveh članov sveta.
(2) Svet veljavno odloča, če je na seji navzoča večina članov
sveta. Svet sprejema odločitve po posvetovanju z glasovanjem na seji. Odločitev
je sprejeta, če zanjo glasuje večina navzočih članov sveta.
25. člen
(prejemki članov sveta in senata)
(1) Člani sveta in senata so upravičeni do sejnin in povračil
stroškov (v nadaljnjem besedilu: prejemki). Za prejemke se uporablja uredba, ki
ureja sejnine in povračila stroškov v javnih agencijah, ta se smiselno
uporablja tudi za člane senata.
(2) Javni uslužbenci, zaposleni v agenciji, svoje delo v
okviru sveta in senata opravljajo zunaj svojega rednega delovnega časa.
2.2. Direktor
26. člen
(pogoji za direktorja)
(1) Za direktorja je lahko imenovana samo oseba, ki:
1.     
je državljan Republike Slovenije,
2.     
ima najmanj izobrazbo, pridobljeno po študijskih programih druge stopnje
pravne ali ekonomske smeri, oziroma raven izobrazbe, ki skladno z zakonom
ustreza izobrazbi druge stopnje pravne ali ekonomske smeri,
3.     
ima najmanj deset let delovnih izkušenj,
4.     
je strokovnjak za varstvo konkurence in ima domače ali mednarodne
izkušnje s tega področja (zlasti delovne izkušnje, objavljanje v strokovni
literaturi in druge oblike strokovnega udejstvovanja na področju varstva
konkurence),
5.     
ima opravljen preizkus znanja za vodenje in odločanje v prekrškovnem
postopku,
6.     
ima opravljen strokovni izpit za vodenje upravnega postopka,
7.     
ima znanje vsaj enega tujega jezika,
8.     
ni v kazenskem postopku zaradi kaznivega dejanja, ki se preganja po
uradni dolžnosti,
9.     
ni bila pravnomočno obsojena zaradi kaznivega dejanja, ki se preganja po
uradni dolžnosti, na zaporno kazen več kot šest mesecev in izvršitev kazni ni
bila pogojno odložena in
10.  
predloži izjavo o interesih in povezavah iz 20. člena tega zakona.
(2) Direktor mora pogoja iz 5. in 6. točke prejšnjega
odstavka izpolniti najpozneje v treh mesecih od nastopa mandata. Če omenjenih
pogojev v roku iz prejšnjega stavka ne izpolni, mu prenehata mandat in delovno
razmerje po zakonu.
(3) Pogoji za imenovanje direktorja se podrobneje določijo v
aktu o notranji organizaciji in sistemizaciji delovnih mest.
(4) Prijavi na javni natečaj je treba predložiti program dela
in razvoja agencije za naslednje mandatno obdobje.
27. člen
(mandat in imenovanje direktorja)
(1) Direktorja imenuje državni zbor na predlog vlade.
Minister oziroma ministrica, pristojen oziroma pristojna za varstvo konkurence
(v nadaljnjem besedilu: minister) vladi predlaga kandidata, ki ga izbere po
izvedenem javnem natečaju.
(2) Direktor je imenovan za pet let in je lahko znova
imenovan največ enkrat po ponovno izvedenem javnem natečaju.
(3) Državni zbor glasuje o predlaganem kandidatu za
direktorja v 30 dneh po vložitvi predloga. Predlagani kandidat je imenovan, če
zanj glasuje večina navzočih poslancev. Če predlagani kandidat za direktorja ne
dobi potrebne večine poslanskih glasov, predsednik državnega zbora o tem
obvesti vlado, ki v 14 dneh sporoči predsedniku državnega zbora svojo odločitev
o nadaljnjem postopku za izvolitev direktorja.
(4) Direktor opravlja svoj položaj na podlagi pogodbe o zaposlitvi
z agencijo, ki jo z direktorjem sklene minister.
28. člen
(pristojnosti in odgovornosti direktorja)
(1) Direktor zastopa in predstavlja agencijo, vodi njeno
poslovanje in organizira njeno delo.
(2) Direktor mora zagotoviti, da agencija:
-       
izvaja svoje pristojnosti in naloge, ki jih ima po tem ali drugem
zakonu, ter
-       
posluje skladno s tem zakonom, ustanovitvenim aktom in poslovnikom.
(3) Direktor vodi agencijo, vodi postopke, daje pooblastila
za vodenje postopkov v zadevah iz pristojnosti agencije skladno s tem zakonom
ter izdaja pravne akte v posamičnih zadevah iz pristojnosti agencije, razen če
ni za izdajo pravnih aktov pristojen senat skladno s tem zakonom.
29. člen
(nezdružljivost)
(1) Direktor ne more biti:
-       
funkcionar v izvršilni veji oblasti,
-       
funkcionar v zakonodajni veji oblasti,
-       
funkcionar v sodni veji oblasti,
-       
funkcionar v drugih državnih organih in lokalnih skupnostih,
-       
član vodstva ali organa politične stranke,
-       
oseba, za katero obstaja možnost navzkrižja interesov med njenimi
zasebnimi interesi in javnimi interesi, ki jih uresničuje agencija.
(2) Direktor mora svoj položaj uskladiti s prejšnjim
odstavkom v enem mesecu po imenovanju, v nasprotnem primeru s potekom tega roka
prenehata veljati sklep državnega zbora o imenovanju in pogodba o zaposlitvi.
30. člen
(predčasna razrešitev direktorja)
(1) Direktorja se predčasno razreši:
-       
če to sam zahteva,
-       
če trajno izgubi delovno zmožnost za opravljanje dela,
-       
če krši obveznost varovanja zaupnih podatkov, določeno v tem ali drugem
zakonu,
-       
če huje krši poslovnik agencije,
-       
če se ugotovi, da ne izpolnjuje več z zakonom predpisanih pogojev za
imenovanje,
-       
če nastopi položaj nezdružljivosti iz prejšnjega člena ali
-       
če ne opravlja svojih nalog direktorja, določenih v tem zakonu ali če
jih opravlja nevestno ali nestrokovno.
(2) Razlogi za predčasno razrešitev iz prejšnjega odstavka se
ne smejo posredno ali neposredno nanašati na razloge, povezane s pravilnim
opravljanjem njegovih nalog ali pravilnim izvajanjem pooblastil iz tega ali
drugega zakona v posamični zadevi.
(3) Direktorja predčasno razreši državni zbor na predlog
vlade.
(4) Za izvedbo postopka predčasne razrešitve direktorja, ki
je določen s poslovnikom agencije, je pristojen svet. Direktor pri izvedbi tega
postopka ne sme sodelovati.
(5) Zoper odločitev o razrešitvi je dovoljen upravni spor.
(6) Če je direktor predčasno razrešen, vlada do imenovanja
novega direktorja, vendar največ za šest mesecev, ne glede na določbe tega
zakona imenuje vršilca dolžnosti direktorja.
3. Pristojnost odločanja agencije v posamičnih zadevah v
upravnem postopku
31. člen
(organ postopka)
(1) Organ postopka odločanja o posamičnih zadevah v upravnem
postopku je senat.
(2) Člani senata in drugi zaposleni v agenciji na področju
varstva konkurence ne smejo izvajati nalog, ki so nezdružljive z opravljanjem
njihovih nalog in izvajanjem njihovih pooblastil.
(3) Predsednik in člani senata ter javni uslužbenci,
zaposleni v agenciji, ki opravljajo posamezna dejanja v postopkih odločanja o
posamičnih zadevah, za katere je pristojna agencija po tem zakonu, ne
odgovarjajo za škodo, ki jo povzročijo strankam ali drugim osebam pri
opravljanju dejanj v teh postopkih, razen če je škoda povzročena namenoma ali
iz hude malomarnosti.
32. člen
(pristojnosti in sestava senata)
(1) Senat sestavljajo vsi člani sveta, od katerih je eden
predsednik senata. Predsednik senata za odločanje v posamični zadevi se določi
na način, določen v poslovniku agencije.
(2) Senat odloča o posamičnih zadevah iz pristojnosti
agencije v upravnem postopku, v katerih se po tem zakonu izdajo akti, s
katerimi se postopek pred agencijo konča. Senat v okviru teh postopkov, če tako
določa ta zakon, odloča tudi o administrativnem sankcioniranju podjetij.
(3) Postopek do izdaje odločbe vodi javni uslužbenec, ki je
zaposlen v agenciji, izpolnjuje pogoje za vodenje postopka in ga za to
pooblasti direktor. Javni uslužbenec, ki je vodil postopek, predloži senatu
pisno poročilo in predlog odločbe.
(4) Javnemu uslužbencu, zaposlenemu v agenciji, ki vodi
postopek do izdaje odločbe ali opravlja naloge v senatu, se pogodba o
zaposlitvi ne sme odpovedati iz razlogov, povezanih s pravilnim opravljanjem
njegovih nalog ali pravilnim izvajanjem pooblastil iz tega ali drugega zakona.
(5) Javnemu uslužbencu, zaposlenemu v agenciji, ki vodi
postopek do izdaje odločbe ali opravlja naloge v senatu, se pogodba o
zaposlitvi lahko odpove zgolj, če ne izpolnjuje več pogojev, ki se zahtevajo za
opravljanje njegovih nalog iz pogodbe o zaposlitvi, ali če je storil hujšo
kršitev pogodbene obveznosti ali druge obveznosti iz delovnega razmerja.
33. člen
(seja senata)
(1) Senat sprejema odločitve po posvetovanju z glasovanjem na
seji, ki ni javna. Sejo senata skliče predsednik senata na svojo pobudo ali na
zahtevo direktorja. Zahteva mora biti obrazložena.
(2) Senat veljavno odloča, če je na seji navzoča večina vseh
članov senata.
(3) Predsednik senata vodi posvetovanje in glasovanje ter
glasuje zadnji.
(4) Člani senata ne smejo odkloniti glasovanja o vprašanjih,
ki jih postavi predsednik senata.
(5) Odločitev je veljavno sprejeta, če zanjo glasuje večina
prisotnih članov senata. Če je izid glasovanja neodločen, odloči glas
predsednika senata.
34. člen
(zapisnik o posvetovanju in glasovanju)
(1) O posvetovanju in glasovanju se sestavi zapisnik.
(2) Zapisnik o posvetovanju in glasovanju obsega potek
glasovanja in sprejeti akt.
(3) Posebna mnenja se priložijo zapisniku o posvetovanju in
glasovanju, če niso vpisana v zapisniku.
(4) Zapisnik podpišejo vsi člani senata in zapisnikar.
(5) Zapisnik o posvetovanju in glasovanju se zapre v poseben
ovitek. Vpogled v zapisnik je dovoljen samo pristojnim sodiščem, ki odločajo v
postopku sodnega varstva zoper akte agencije. V tem primeru pristojno sodišče
zapisnik po odprtju znova zapre v poseben ovitek in na ovitku označi, da je zapisnik
pregledalo.
4. Pristojnost odločanja agencije o posamičnih zadevah v
prekrškovnem postopku
35. člen
(odločanje v prekrškovnem postopku)
(1) V prekrškovnem postopku odloča o posamičnih zadevah iz
pristojnosti agencije, v katerih se izdajajo akti, s katerimi se postopek pred
agencijo konča, direktor.
(2) V primeru izločitve direktorja iz postopka odločanja v
prekrškovnem postopku svet agencije izmed članov sveta ali zaposlenih na
agenciji, ki izpolnjujejo pogoje za odločanje v prekrškovnem postopku, imenuje
osebo, ki bo odločila v tem prekrškovnem postopku.
(3) Postopek do izdaje odločbe vodi direktor ali javni
uslužbenec, zaposlen v agenciji, ki izpolnjuje pogoje za vodenje postopka po
zakonu, ki ureja prekrške, in ga za to pooblasti direktor. Javni uslužbenec, ki
je vodil postopek, predloži direktorju pisno poročilo in predlog odločbe.
(4) Za odločanje v prekrškovnem postopku se uporabljajo drugi
in tretji odstavek 31. člena in 64. člen tega zakona.
(5) Javnemu uslužbencu, zaposlenemu v agenciji, ki vodi prekrškovni
postopek do izdaje odločbe ali odloča o prekrškovnem postopku, se pogodba o
zaposlitvi ne sme odpovedati iz razlogov, povezanih s pravilnim opravljanjem
njegovih nalog ali pravilnim opravljanjem pooblastil iz tega ali drugega
zakona.
(6) Javnemu uslužbencu, zaposlenemu v agenciji, ki vodi
prekrškovni postopek do izdaje odločb, ali odloča o prekrškovnem postopku, se
pogodba o zaposlitvi odpove zgolj, če ne izpolnjuje več pogojev, ki se
zahtevajo za opravljanje njegovih nalog, ali če je storil hujšo kršitev
pogodbene obveznosti ali druge obveznosti iz delovnega razmerja.
5. Ravnanje s podatki
36. člen
(dolžnost varovanja zaupnih podatkov)
(1) Javni uslužbenci, zaposleni v agenciji, osebe, ki so
imenovane v organe agencije, in osebe, ki sodelujejo z agencijo pri izvajanju
nalog na podlagi tega zakona in pri tem pridejo v stik z zaupnimi podatki,
morajo te podatke varovati kot zaupne. Dolžnost varovanja zaupnih podatkov
velja tudi po prenehanju delovnega ali drugega razmerja, na podlagi katerega
oseba sodeluje z agencijo pri izvajanju nalog na podlagi tega zakona.
(2) Osebe, navedene v prejšnjem odstavku, lahko skladno z
opredelitvijo pojma obdelava osebnih podatkov v zakonu, ki ureja varstvo
osebnih podatkov, obdelujejo osebne podatke in zbirke osebnih podatkov, ki so
potrebni za izvajanje nalog po tem zakonu.
(3) Podatki, pridobljeni v skladu s tem zakonom, se smejo
obdelovati le za namene, določene s tem zakonom.
37. člen
(razkritje podatkov)
(1) Agencija lahko upravnim organom, drugim državnim organom
in nosilcem javnih pooblastil na podlagi obrazloženega pisnega zahtevka
predstojnika ali z njegove strani pooblaščene osebe, iz katerega mora biti
jasno razviden namen zahtevka, razkrije podatke, s katerimi razpolaga, za
izvajanje njihovih z zakonom predpisanih pristojnosti.
(2) Agencija razkrije podatke tudi:
1.     
Evropski komisiji in organom držav članic EU, pristojnim za varstvo
konkurence, v skladu s postopkom iz Uredbe 1/2003/ES;
2.     
pooblaščenim organom tujih držav, če je tako določeno v mednarodnih
pogodbah, ki obvezujejo Republiko Slovenijo.
(3) Agencija razkrije pristojnim organom podatke, potrebne za
izvršbo po tem zakonu.
(4) Ne glede na zakon, ki ureja dostop do informacij javnega
značaja, agencija prosilcu za dostop do informacij javnega značaja zavrne
dostop do podatkov, ki se nanašajo na tajnost vira, in do zaupnih podatkov
podjetij.
38. člen
(sodelovanje z agencijo)
Za izvajanje nalog po tem zakonu morajo državni organi,
organi lokalnih skupnosti, nosilci javnih pooblastil ter druge osebe in
organizacije, ki razpolagajo s podatki, potrebnimi za odločitev, agenciji na
njeno zahtevo brezplačno predložiti zahtevane podatke.
V. DEL
POSTOPEK ODLOČANJA O POSAMIČNI ZADEVI V UPRAVNEM POSTOPKU
1. poglavje Splošne določbe o postopku pred agencijo
39. člen
(uporaba določb o postopku)
(1) Agencija odloča o zadevah, za katere je pristojna po tem
zakonu, po postopku, določenem s tem zakonom.
(2) Če ni v tem zakonu določeno drugače, se za postopek
odločanja agencije uporablja zakon, ki ureja splošni upravni postopek.
(3) Zoper akte agencije ni pritožbe.
40. člen
(stranke v postopku)
(1) V postopku pred agencijo imata položaj stranke v postopku
podjetje, proti kateremu se vodi postopek, in priglasitelj koncentracije.
(2) Vlagatelj ali vlagateljica pobude, prijave, sporočila ali
druge vloge nima položaja stranke.
(3) Oseba, ki zatrjuje, da vstopa v postopek zaradi varstva
svojih pravnih koristi, mora podati zahtevo za udeležbo v postopku v 30 dneh od
dneva objave podatka o uvedbi postopka na spletni strani agencije.
(4) Zahteva iz prejšnjega odstavka mora vsebovati navedbe in
dokaze, ki izkazujejo pravni interes za udeležbo v postopku.
(5) O zahtevi za udeležbo v postopku odloči agencija s
sklepom. Če oseba ne izkaže pravnega interesa, agencija izda sklep, s katerim
se ji lastnost stranskega udeleženca ne prizna.
41. člen
(varovanje tajnosti vira)
(1) Agencija na zahtevo osebe, ki je vir prijave ali vir
drugih informacij, ki jih agencija uporablja pri izvajanju svojih pristojnosti,
varuje tajnost njene identitete, če ta izkaže za verjetno, da bi ji razkritje
povzročilo občutno škodo.
(2) Oseba, ki zahteva varstvo svoje identitete, mora agenciji
ob predložitvi dokumentov predložiti tudi različico dokumentov, ki ne vsebuje
podatkov, ki bi pomenili razkritje vira.
42. člen
(pravica strank do pregleda dokumentov zadeve)
(1) Stranke imajo pravico pregledovati dokumente zadeve ter
jih na svoje stroške prepisati in preslikati. Pregledovanje, prepisovanje in
preslikavanje dokumentov nadzoruje uradna oseba ali pa poteka v informacijskem
sistemu organa ali v informacijskem sistemu za sprejemanje vlog, vročanje in
obveščanje, v katerem stranka svojo istovetnost dokaže s svojim kvalificiranim
potrdilom za elektronski podpis, na način, določen v poslovniku agencije.
Pregled in prepis dokumentov se lahko zahtevata tudi ustno.
(2) Če se v postopku uporabljajo podatki iz informatiziranih
evidenc ter drugi podatki in zapisi v elektronski obliki, se ti podatki štejejo
za dokument v tej zadevi.
(3) Stranke z dnem izdaje sklepa o uvedbi postopka ali z dnem
začetka postopka priglasitve koncentracije pridobijo pravico do pregleda
dokumentov zadeve, razen če direktor presodi, da je to v nasprotju z interesi
postopka. Direktor v tem primeru izda sklep, s katerim odloži pravico do
pregleda dokumentov, vendar ne dlje kot do vročitve povzetka relevantnih dejstev.
Zoper sklep ni sodnega varstva.
(4) Pravico do pregleda dokumentov zadeve ima tudi izvedenec
ali izvedenka v obsegu, ki je potreben, da poda svoj izvid in mnenje.
(5) Stranke ne morejo pregledovati niti preslikavati:
-       
internih dokumentov agencije v zadevi, vključno s korespondenco med
agencijo in Evropsko komisijo ali organi, pristojnimi za varstvo konkurence
drugih držav članic,
-       
zaupnih podatkov,
-       
podatkov, ki se nanašajo na tajnost vira,
-       
zapisnika o posvetovanju in glasovanju in
-       
osnutkov odločb.
(6) Dokazno breme o obstoju zaupnih podatkov iz druge alineje
prejšnjega odstavka nosi podjetje, ki to zatrjuje. Na zahtevo agencije mora
podjetje predložiti različico dokumenta, ki ne vsebuje podatkov iz druge
alineje prejšnjega odstavka.
(7) Agencija lahko podjetju, proti kateremu se vodi postopek,
in priglasitelju, razkrije zaupne podatke, če presodi, da njihovo razkritje
zaradi zagotovitve pravice do obrambe objektivno prevlada nad interesom
varovanja zaupnih podatkov. Pri tem lahko agencija odloži pregled zaupnih
podatkov, vendar ne dlje kot do vročitve povzetka relevantnih dejstev.
43. člen
(omejitev uporabe podatkov iz izjav zaradi prizanesljivosti
in vlog za poravnavo)
(1) Vpogled v izjavo zaradi prizanesljivosti imajo ne glede
na določbe drugih zakonov samo stranke postopka in le za uveljavljanje njihove
pravice do obrambe.
(2) Stranka lahko podatke iz izjave zaradi prizanesljivosti
ali vloge za poravnavo uporabi v postopku pred sodiščem, ki preizkuša odločbo
agencije, le, kadar je to potrebno za uveljavljanje njene pravice do obrambe v
postopku pred sodiščem in le:
-       
za namene presoje porazdelitve administrativne sankcije, za plačilo
katere so udeleženci kartela solidarno odgovorni, ali
-       
za presojo odločbe, s katero je agencija ugotovila kršitev tega zakona
ali 101. ali 102. člena Pogodbe o delovanju Evropske unije.
(3) Dokler agencija ne konča postopka za uveljavljanje pravil
konkurence zoper vse stranke postopka, nobena izmed strank v postopkih pred
sodišči, ki niso postopek sodnega varstva po tem zakonu, ne sme uporabiti ali
se sklicevati na:
-       
informacije, ki jih je pripravila druga fizična ali pravna oseba posebej
za postopek za uveljavljanje pravil konkurence pred agencijo,
-       
informacije, ki jih je med postopkom za uveljavljanje pravil konkurence
zbrala agencija in jih poslala strankam, ter
-       
vloge za poravnavo, ki so bile umaknjene.
44. člen
(zagotavljanje načela kontradiktornosti)
Zaradi zagotovitve pravice do obrambe se odločba agencije ne
sme opirati na dejstva in dokaze, glede katerih podjetju, proti kateremu se
vodi postopek, in priglasitelju, ni bila dana možnost, da se o njih izjavi.
45. člen
(dopustnost dokazov)
(1) Agencija lahko pri izvajanju pristojnosti iz tega zakona
uporablja vse vrste dokazov, vključno z dokumenti, ustnimi izjavami, prebranimi
ali neprebranimi elektronskimi sporočili in posnetki, ne glede na obliko in
vrsto nosilca, na katerem so dokazi shranjeni.
(2) Ne glede na prejšnji odstavek agencija ne sme uporabiti
dokazov, ki jih je pridobila s kršitvijo ustavno določenih človekovih pravic in
temeljnih svoboščin, ali če tako določa ta zakon.
(3) Kadar se v kazenskem ali drugem postopku ob izvedbi hišne
preiskave ali kako drugače pridobijo poslovne knjige ali druga dokumentacija,
ki bi lahko bile pomembne za odločitev agencije po tem zakonu, lahko agencija
od sodišča ali drugega organa zahteva izročitev kopij dokumentacije, razen če
bi bilo to v nasprotju z interesi kazenskega ali drugega postopka.
46. člen
(povzetek relevantnih dejstev)
(1) Povzetek relevantnih dejstev vključuje ugotovitve o dejstvih
in dokazih, pomembnih za odločitev, ter predhodne ugotovitve o domnevnih
kršitvah tega zakona ali 101. ali 102. člena Pogodbe o delovanju Evropske
unije.
(2) Agencija stranke seznani s povzetkom relevantnih dejstev,
kadar namerava:
-       
izdati odločbo o ugotovitvi obstoja kršitve določb tega zakona ali 101.
ali 102. člena Pogodbe o delovanju Evropske unije,
-       
v odločbi iz prejšnje alineje za ugotovljeno kršitev izreči
administrativno sankcijo ali
-       
izdati odločbo o neskladnosti koncentracije s pravili konkurence.
(3) Če so v povzetku relevantnih dejstev zaupni podatki o
stranki, se drugim strankam vroči povzetek relevantnih dejstev, v katerem se ti
podatki izbrišejo. Na zahtevo agencije stranka v roku, ki ga določi agencija,
predloži različico povzetka relevantnih dejstev, na kateri označi zaupne
podatke. Če stranka tega ne stori v roku, se šteje, da dokument ne vsebuje
zaupnih podatkov.
(4) Agencija določi primeren rok, v katerem se lahko stranke
izjavijo o povzetku relevantnih dejstev. Agencija ni dolžna upoštevati izjav o
povzetku relevantnih dejstev, prejetih po poteku tega roka.
(5) Rok iz prejšnjega odstavka ne sme biti daljši od 45 dni.
47. člen
(odločbe in sklepi)
(1) Odločba mora biti obrazložena. V obrazložitvi morajo biti
obrazloženi tudi tisti sklepi, ki se lahko izpodbijajo v postopku sodnega
varstva zoper odločbo v skladu s tretjim odstavkom 98. člena tega zakona.
(2) Sklep, izdan po tem zakonu, mora biti obrazložen in mora
vsebovati pouk o pravnem sredstvu samo, če zoper sklep ni izključen postopek sodnega
varstva.
(3) Če so v odločbi ali sklepu, s katerim se postopek konča,
navedeni zaupni podatki o stranki, se drugim strankam vroči odločba ali sklep,
v katerem se ti podatki iz obrazložitve izbrišejo.
(4) Na zahtevo agencije mora stranka v roku, ki ga določi
agencija, predložiti različico odločbe ali sklepa, s katerim se postopek konča,
na katerem označi zaupne podatke. Če stranka tega ne stori v roku, se šteje, da
dokument ne vsebuje zaupnih podatkov.
(5) Izrek odločbe ali sklepa, s katerim se postopek konča, se
objavi na spletni strani agencije.
(6) Na spletni strani agencije se objavijo pravnomočne
odločbe, ki jih agencija izda v upravnem postopku in postopku o prekršku, ter
pravnomočni sklepi, s katerimi se postopek konča, in to brez zaupnih podatkov.
(7) Stranka ali druga oseba, v katere pravice ali pravne
koristi posega odločba ali sklep, se lahko po izdaji sklepa ali odločbe do
poteka roka za vložitev zahteve za začetek postopka sodnega varstva odpove
pravici do sodnega varstva. Izjava o odpovedi pravici do sodnega varstva se da
pisno ali ustno na zapisnik.
2. poglavje Postopek pri omejevalnih ravnanjih
1. podpoglavje Splošne določbe
48. člen
(uvedba postopka po uradni dolžnosti)
Agencija lahko izda sklep o uvedbi postopka po uradni
dolžnosti, kadar izve za okoliščine, iz katerih izhaja verjetnost kršitve 5.
ali 8. člena tega zakona ali 101. ali 102. člena Pogodbe o delovanju Evropske
unije.
49. člen
(sklep o uvedbi postopka)
(1) Sklep o uvedbi postopka vsebuje:
-       
opis dejanja, ki je razlog za uvedbo postopka,
-       
navedbo določb zakona, za katere je izkazana verjetnost kršitve, in
-       
obrazložitev razlogov za uvedbo postopka.
(2) Zoper sklep ni sodnega varstva.
(3) Izvleček sklepa o uvedbi postopka se objavi na spletni
strani agencije.
(4) Izvleček sklepa vsebuje:
-       
navedbo strank, na katere se sklep nanaša,
-       
kratko navedbo razlogov za uvedbo postopka in določb tega zakona, ki so
podlaga za uvedbo postopka, in
-       
poziv osebam, naj agenciji pošljejo podatke, ki bi bili lahko pomembni
za odločitev.
(5) Če se pokaže, da je treba postopek razširiti tudi na
katero drugo kršitev ali zoper katero drugo podjetje, agencija izda sklep, s
katerim razširi sklep o uvedbi postopka. Glede sklepa o razširitvi sklepa o
uvedbi postopka se smiselno uporabljajo prvi do četrti odstavek tega člena.
50. člen
(enotni postopek)
(1) V primeru postopka zaradi kršitve 101. ali 102. člena
Pogodbe o delovanju Evropske unije vodi agencija tudi postopek zaradi kršitve
5. ali 8. člena tega zakona (enotni postopek).
(2) Če se med postopkom izkaže, da ni podlage za vodenje
postopka po 101. ali 102. členu Pogodbe o delovanju Evropske unije, ker ni
izkazan vpliv na trgovanje med državami članicami Evropske unije, agencija izda
sklep, s katerim postopek v tem delu ustavi, in o tem obvesti Evropsko komisijo.
Zoper sklep o ustavitvi postopka ni sodnega varstva.
2. podpoglavje Raziskave sektorja ali določenih vrst sporazumov
51. člen
(raziskave sektorja ali določenih vrst sporazumov)
(1) Kadar togost cen ali druge okoliščine kažejo na
verjetnost omejevanja ali izkrivljanja konkurence na ozemlju Republike
Slovenije, lahko agencija opravi raziskavo posameznega sektorja ali določenih
vrst sporazumov v več sektorjih (v nadaljnjem besedilu: raziskava).
(2) Za pridobivanje podatkov zaradi opravljanja raziskav se
smiselno uporabljajo 52. do 60. člen tega zakona.
(3) Agencija lahko objavi poročilo o izsledkih raziskave brez
zaupnih podatkov ter zainteresirane tretje osebe povabi, naj podajo svoje
pripombe.
(4) Agencija lahko uporabi podatke, ki jih je pridobila pri
opravljanju raziskav, v postopkih po tem zakonu.
3. podpoglavje Preiskovalni postopek
52. člen
(zahteva za posredovanje podatkov)
(1) Agencija lahko, še preden izda sklep o uvedbi postopka,
na vsako podjetje, družbenike in družbenice, člane organov vodenja ali nadzora,
osebe, zaposlene pri podjetju, ter druge fizične osebe naslovi sorazmerno
stanju zadeve zahtevo za posredovanje vseh podatkov, ki bi lahko bili
relevantni za uporabo tega zakona ali 101. ali 102. člena Pogodbe o delovanju
Evropske unije. V zahtevi za posredovanje podatkov agencija navede pravno
podlago, namen zahteve, opredelitev zahtevanih podatkov ter določi primeren rok
za njihovo posredovanje. V zahtevi za posredovanje podatkov, ki jo naslovi na
podjetje, agencija podjetje opozori o administrativni sankciji, ki jo lahko
izreče podjetju zaradi posredovanja nepravilnih ali zavajajočih podatkov.
(2) Agencija lahko od podjetja zahteva vse potrebne podatke
za uporabo tega zakona ali 101. ali 102. člena Pogodbe o delovanju Evropske
unije tudi s posebnim sklepom, ki vključuje: pravno podlago, namen zahteve,
opredelitev zahtevanih podatkov, določitev primernega roka za njihovo
posredovanje in opozorilo o administrativni sankciji, ki jo lahko izreče
podjetju zaradi posredovanja nepravilnih, nepopolnih ali zavajajočih podatkov
ali zaradi nepredložitve podatkov v določenem roku. Zoper sklep ni sodnega
varstva.
(3) Podjetje mora na podlagi prvega in drugega odstavka tega
člena posredovati vse podatke, ki so mu dostopni, ni pa dolžno priznati kršitve
določb tega zakona ali 101. ali 102. člena Pogodbe o delovanju Evropske unije.
(4) Rok za izdajo odločbe ne teče, ko je stranka v zamudi z
odgovorom na zahtevo za posredovanje podatkov.
53. člen
(zbiranje informacij)
(1) Pri nadzoru nad izvajanjem določb tega zakona ali 101.
ali 102. člena Pogodbe o delovanju Evropske unije lahko agencija, še preden
izda sklep o uvedbi postopka, katerega koli predstavnika ali osebe, zaposlene v
podjetju, katerega koli predstavnika druge pravne osebe ali fizične osebe, ki
bi lahko razpolagale z informacijami, relevantnimi za predmet ali namen
nadzora, povabi, da podajo ustna pojasnila o dejstvih ali dokumentih, ki se
nanašajo na predmet ali namen nadzora.
(2) Agencija povabi podjetje ali osebo, navedeno v prejšnjem
odstavku, na svoj sedež, vabljena oseba pa se mora vabilu odzvati, vendar ni
dolžna priznati kršitve določb tega zakona ali 101. ali 102. člena Pogodbe o
delovanju Evropske unije. Agencija v vabilu navede predmet ali namen nadzora, v
zvezi s katerim je oseba iz prejšnjega odstavka vabljena, in opozori na
posledice neodziva na povabilo.
(3) Šteje se, da se podjetje ne udeleži sestanka, kadar se
sestanka ne udeležijo člani organov vodenja in nadzora podjetja, predstavnik
ali osebe, zaposlene v podjetju, ali pogodbeni sodelavci podjetja.
(4) Oseba iz prvega odstavka tega člena se agenciji
identificira. Agencija pred zbiranjem informacij osebo pouči, da ni dolžna
priznati kršitve določb tega zakona ali 101. ali 102. člena Pogodbe o delovanju
Evropske unije niti podati informacij zoper sebe ali svoje bližnje.
(5) Dane informacije se zvočno ali zvočno-slikovno posnamejo
ali zapišejo kot uradni zaznamek ali na zapisnik.
(6) Informacije, pridobljene od osebe, ki, preden so bile te
informacije zbrane, ni bila poučena o pravicah iz četrtega odstavka tega člena,
ni mogoče uporabiti zoper osebo, ki je te informacije podala ali njene bližnje.
54. člen
(uvedba preiskave)
(1) Agencija lahko, še preden izda sklep o uvedbi postopka,
izvede vse nenapovedane preglede vseh podjetij, potrebne za uporabo določb tega
zakona ali 101. ali 102. člena Pogodbe o delovanju Evropske unije na podlagi:
-       
privolitve podjetja in kadar je potrebno tudi osebe, katere podatki se
pregledujejo, ali
-       
obrazložene pisne odredbe pristojnega sodišča ob navzočnosti dveh polnoletnih
prič.
(2) Agencija odredbo za preiskavo vroči osebno podjetju, pri
katerem naj se izvede preiskava, na začetku opravljanja preiskave.
(3) Sodišče izda odredbo za preiskavo na predlog agencije, če
obstajajo utemeljeni razlogi za sum, da je podana kršitev določb tega zakona
ali 101. ali 102. člen Pogodbe o delovanju Evropske unije.
(4) Odredbo za preiskavo izda sodnik pri Okrožnem sodišču v
Ljubljani najpozneje v sedmih dneh od prejema popolnega predloga agencije.
Agencija lahko predlaga, da sodišče odloči v krajšem roku, ki ne more biti
krajši od 48 ur, ko je to nujno potrebno za pridobitev podatkov, pomembnih za
uspešno izvedbo preiskave. Predlog agencije in odredba za preiskavo morata
vsebovati:
-       
opredelitev prostorov, zemljišč in prevoznih sredstev ter poslovnih
knjig in druge dokumentacije, ki jih je treba pregledati, kot so pogodbe,
listine, poslovna korespondenca, poslovna evidenca in drugi podatki, ki so v
zvezi s poslovanjem podjetja ne glede na vrsto nosilca, na katerem so zapisani
ali shranjeni, vključno z elektronsko napravo in z njo povezanih naprav ter
nosilcev elektronskih podatkov, kot so telefon, telefaks, računalnik, optični
mediji, spominske kartice, drugi nosilci elektronskih podatkov, ter podatki na
elektronskih napravah, ki jih podjetje hrani pri ponudniku storitev
informacijske tehnologije, kot je storitev najema strežnika in storitve v
oblaku, ki so dostopni podjetju, ki je predmet preiskave (v nadaljnjem
besedilu: elektronska naprava),
-       
utemeljitev razlogov za preiskavo,
-       
dokaze ali vsebine podatkov, ki se iščejo,
-       
navedbo okoliščin za uporabo preiskave in način njene izvedbe,
-       
rok za izvedbo preiskave v prostorih podjetja.
(5) Če se sodnik Okrožnega sodišča v Ljubljani ne strinja z
izdajo odredbe, o tem z obrazloženim mnenjem obvesti agencijo. Agencija lahko
zahteva, da o zavrnjenem predlogu odloči senat treh sodnikov Okrožnega sodišča
v Ljubljani. Senat mora odločiti najpozneje v 48 urah od prejema zahteve in
obrazloženega mnenja.
(6) Zadeve v postopku izdaje odredbe o preiskavi po tem členu
so nujne in sodišče o njih odloča prednostno.
(7) Če se pri preiskavi najdejo podatki, ki niso v zvezi s
kršitvijo, zaradi katere je bila preiskava izvedena, ampak kažejo na drugo
kršitev tega zakona ali 101. ali 102. člena Pogodbe o delovanju Evropske unije,
agencija pridobi tudi te podatke. Tako pridobljene podatke lahko agencija
uporabi kot dokaz.
(8) Glede povračila stroškov prič, ki sodelujejo pri
preiskavi, se smiselno uporabljajo določbe, ki urejajo povračilo stroškov prič
po predpisih, ki urejajo splošni upravni postopek.
55. člen
(preiskava)
(1) Preiskavo opravljajo osebe, zaposlene v agenciji, pri
čemer lahko posamezna strokovna dela, kadar to ni v nasprotju z javnim
interesom ali interesom strank, opravljajo specializirane organizacije, zavodi
ali posamezniki in posameznice (v nadaljnjem besedilu: pooblaščena oseba).
(2) Osebe, ki sodelujejo pri preiskavi, so pooblaščene, da:
-       
vstopijo v vse prostore, na zemljišča in v prevozna sredstva podjetij;
-       
pregledujejo poslovne knjige in drugo dokumentacijo, povezano s
poslovanjem podjetja, ne glede na vrsto nosilca, na katerem je zapisana ali
shranjena, in imajo pravico do dostopa do katerih koli informacij, ki so
dostopne podjetju, ki je predmet pregleda;
-       
odvzamejo ali pridobijo, ne glede na obliko, kopije, forenzične kopije
ali izvlečke iz poslovnih knjig in druge dokumentacije v kakršni koli obliki z
uporabo fotokopirnih sredstev ter računalniške opreme podjetja ali agencije. Če
pooblaščene osebe menijo, da je to ustrezno, nadaljujejo tako iskanje informacij
in izberejo kopije ali izvlečke v prostorih agencije ali katerih koli drugih za
to določenih prostorih. O tem naredijo uradni zaznamek;
-       
zapečatijo vse poslovne prostore ter zapečatijo in zasežejo poslovne
knjige in drugo dokumentacijo za trajanje in v obsegu, potrebnem za njeno
izvedbo, vendar skupno za največ 20 delovnih dni;
-       
od katerega koli predstavnika ali predstavnice (v nadaljnjem besedilu:
predstavnik) ali osebe, zaposlene v podjetju, zahtevajo ustno ali pisno
pojasnilo dejstev ali dokumentov, ki se nanašajo na predmet ali namen
preiskave, ter o tem sestavijo zapisnik. Če pooblaščena oseba zahteva pisno
pojasnilo, določi rok, v katerem mora biti predloženo;
-       
pregledajo listine, s katerimi lahko ugotovijo istovetnost oseb;
-       
opravijo druga dejanja, ki so v skladu z namenom preiskave.
(3) Če se zasežejo predmeti iz četrte alineje prejšnjega
odstavka, mora agencija v zapisniku navesti, kje so bili predmeti najdeni, jih
opisati in izdati potrdilo o njihovem zasegu. Rok iz četrte alineje prejšnjega
odstavka se lahko, če so podane utemeljene okoliščine, podaljša za največ deset
delovnih dni oziroma vse do odprave razloga, ki ne izvira iz področja agencije,
in onemogoča pridobitev podatkov na način iz tretje alineje prejšnjega
odstavka.
(4) Podjetje mora pooblaščenim osebam omogočiti dostop do
prostorov, zemljišč in prevoznih sredstev ter do poslovnih knjig in druge
dokumentacije. Pooblaščene osebe lahko opravljajo preiskavo tudi proti volji
podjetja.
(5) Oseba, ki je uporabnik elektronske naprave, ki se pregleduje,
mora pooblaščeni osebi omogočiti dostop do naprave, predložiti šifrirne ključe
ali gesla in dati pojasnila o uporabi naprave. Pregled elektronskih naprav mora
biti opravljen tako, da se v najmanjši možni meri posega v pravice oseb, ki
niso zavezanci za nadzor, da se varujeta tajnost in zaupnost podatkov ter da se
ne povzroča nesorazmerna škoda, tudi s sprotnim izločanjem nepotrebnih
podatkov. Če elektronsko napravo uporablja oseba, ki upravičeno pričakuje
zasebnost glede njene vsebine, ima pravico biti navzoča ob pregledu vsebine
elektronske naprave, o čemer jo pouči pooblaščena oseba. Agencija z zaseženimi
elektronskimi napravami ali kopijami elektronskih podatkov ravna tako, da
zagotovi istovetnost in integriteto elektronskih podatkov.
(6) Preiskava se opravi med 6. in 22. uro. Opravlja se lahko
tudi zunaj tako določenega časa, če se je v njem začela, pa se do 22. ure še ni
končala ali če sodnik v odredbi za preiskavo iz četrtega odstavka prejšnjega
člena oceni, da bi bili lahko zaradi odlašanja uničeni poslovne knjige, druga
dokumentacija ali predmeti, pomembni za postopek, in to posebej dovoli.
Pooblaščene osebe morajo opravljati preiskavo tako, da čim manj ovirajo
poslovanje podjetja.
56. člen
(opravljanje preiskave)
(1) Osebe, zaposlene v agenciji, izkazujejo pooblastilo za
opravljanje preiskave s službeno izkaznico, specializirane organizacije, zavodi
ali posamezniki pa s pisnim pooblastilom direktorja, ki vsebuje obseg
pooblastil.
(2) Službeno izkaznico izda minister.
(3) Obliko službene izkaznice in postopek za njeno izdajo
predpiše minister.
57. člen
(oviranje preiskave)
(1) Če podjetje ne dovoli vstopa v prostore, na zemljišča ali
v prevozna sredstva ali ga ovira, ali ne dovoli dostopa do poslovnih knjig ali
druge dokumentacije ali ga ovira, ali kako drugače ovira preiskavo, ali če se
to utemeljeno pričakuje, lahko pooblaščena oseba vstopi v prostore, na
zemljišča ali v prevozna sredstva ali dostopi do poslovnih knjig ali druge
dokumentacije proti volji podjetja ob pomoči policije. Stroške vstopa ali
dostopa in morebitno škodo krije podjetje.
(2) Šteje se, da podjetje ovira preiskavo, če jo ovirajo
člani organov vodenja ali nadzora podjetja, zaposleni v podjetju, ali pogodbeni
sodelavci podjetja.
58. člen
(privilegirana komunikacija)
(1) Iz preiskave so izključena pisma, obvestila ali drugi
načini komunikacije med podjetjem, zoper katero se izvaja preiskava, in
njegovim odvetnikom v obsegu, v katerem se nanašajo na ta postopek, ter se
nanašajo na pravico podjetja do obrambe (v nadaljnjem besedilu: privilegirana
komunikacija).
(2) Če podjetje ali njegov odvetnik zavrne dostop do podatkov
s sklicevanjem, da gre za privilegirano komunikacijo, pooblaščena oseba
preveri, ali je sklicevanje očitno neutemeljeno. Če pooblaščena oseba presodi,
da ne gre za privilegirano komunikacijo, vloži dokument (ali njegovo kopijo) v
zapečateno kuverto, na katero se podpišeta pooblaščena oseba in podjetje ali
njegov odvetnik.
(3) O utemeljenosti ali neutemeljenosti sklicevanja na
privilegirano komunikacijo odloči Upravno sodišče Republike Slovenije v
Ljubljani v 15 dneh od dneva, ko je agencija vložila zahtevo. Agencija zahtevi
priloži zapečateno kuverto.
(4) Če Upravno sodišče Republike Slovenije v Ljubljani
odloči, da ne gre za privilegirano komunikacijo, pošlje dokumente agenciji, če
pa odloči, da gre za privilegirano komunikacijo, jih pošlje podjetju ali
njegovemu odvetniku. Zoper to odločbo ni pravnega sredstva.
(5) Če se pregled poslovnih knjig in druge dokumentacije ne
opravi med preiskavo prostorov podjetja in je agencija odvzela ali pridobila
kopije, forenzične kopije ali izvlečke iz poslovnih knjig in druge
dokumentacije ali jih je zasegla, agencija podjetje pozove, da v roku, ki ne
sme biti krajši od sedem dni, navede dokumente iz prvega odstavka tega člena,
oziroma podjetje povabi, da prisostvuje pri pregledu poslovnih knjig in druge
dokumentacije, ob tem pa lahko poda ugovore iz drugega odstavka tega člena.
59. člen
(zapisnik)
(1) Agencija o preiskavi sestavi zapisnik.
(2) Zapisnik vsebuje:
-       
kraj, datum in uro začetka in konca opravljanja preiskave;
-       
zadevo, v kateri se preiskava opravlja;
-       
ime pooblaščene osebe, ki je vodila dejanje, zapisnikarja in drugih
udeležencev, ki so sodelovali pri preiskavi;
-       
kratek opis poteka preiskave ter vsebino v postopku opravljenega dejanja
in danih izjav ter
-       
seznam dokumentov in drugih predmetov, ki jih je agencija pridobila med
preiskavo.
(3) Preden se zapisnik sklene, imajo udeleženci, ki so
prisotni pri preiskavi, pravico prebrati ali poslušati branje zapisnika in dati
svoje pripombe. Na koncu zapisnika se navedeta pravica iz prejšnjega stavka in
ali se udeleženci z vsebino zapisnika strinjajo oziroma ali imajo kakšne
pripombe. Če imajo udeleženci pripombe na zapisnik, se v zapisnik na kratko
zapiše njihova vsebina. Nato podpišejo zapisnik udeleženci preiskave, na koncu
pa ga overita uradna oseba, ki je preiskavo vodila, in zapisnikar.
(4) Ta člen se uporablja tudi za pregled poslovnih knjig in
druge dokumentacije iz petega odstavka prejšnjega člena.
60. člen
(preiskava prostorov članov organov vodenja podjetja ali
nadzora, zaposlenih ali drugih sodelavcev podjetja)
(1) Če obstaja verjetnost, da so poslovne knjige in druga
dokumentacija, ki so povezane s poslovanjem podjetja in predmetom preiskave in
so lahko pomembne za dokazovanje kršitve tega zakona ali 101. ali 102. člena
Pogodbe o delovanju Evropske unije, v katerih koli drugih prostorih, na
zemljiščih ali v prevoznih sredstvih, ki niso navedeni v drugem odstavku 55.
člena tega zakona, ali v stanovanjskih ali drugih prostorih članov organov
vodenja podjetja ali nadzora, zaposlenih ali drugih sodelavcev podjetja,
pridobi agencija od Okrožnega sodišča v Ljubljani odredbo za preiskavo teh
prostorov.
(2) Za opravljanje preiskave se smiselno uporabljajo 54. do
59. člen tega zakona.
4. podpoglavje Odločbe in sklepi agencije
61. člen
(ugotovitev in prenehanje kršitve)
(1) Agencija lahko izda odločbo o ugotovitvi kršitve 5. ali
8. člena tega zakona ali 101. ali 102. člena Pogodbe o delovanju Evropske
unije, vključno s kršitvami, storjenimi v preteklosti, in od podjetja zahteva,
da preneha izvajati kršitev, če je to ustrezno, in mu, če tako določa ta zakon,
za to kršitev izreče administrativno sankcijo.
(2) Z isto odločbo lahko podjetju naloži ukrepe, ki so
primerni, da se odpravijo kršitev in njene posledice, zlasti odprodaja
dejavnosti ali dela dejavnosti podjetja, delitev podjetja ali odsvojitev
deležev v podjetjih, prenos pravic industrijske lastnine in drugih pravic,
sklenitev licenčnih in drugih pogodb, ki se lahko sklepajo pri poslovanju med
podjetji, zagotavljanje dostopa do infrastrukture. Če je možnih več enako
učinkovitih ukrepov za odpravo kršitev in njenih posledic, agencija skladno z
načelom sorazmernosti podjetju naloži tisti ukrep, ki je za podjetje manj
obremenilen.
(3) Kadar je izpolnitev ukrepov vezana na soglasje ali drugo
dejanje agencije, agencija o tem odloči s sklepom. Zoper sklep ni sodnega
varstva.
(4) Agencija izda odločbo iz prvega odstavka tega člena v
dveh letih od izdaje sklepa o uvedbi postopka, če ta zakon ne določa drugače.
62. člen
(začasni ukrepi)
(1) Če obstaja verjetnost kršitve 5. ali 8. člena tega zakona
ali 101. ali 102. člena Pogodbe o delovanju Evropske unije, lahko agencija v
nujnih primerih, ko obstaja nevarnost hude in težko popravljive škode za
učinkovitost konkurence na trgu, izda sklep o začasnih ukrepih. Če je možnih
več enako učinkovitih ukrepov za odpravo kršitev in njenih posledic, agencija
skladno z načelom sorazmernosti podjetju naloži tisti ukrep, ki je za podjetje
manj obremenilen.
(2) V sklepu, s katerim se sprejmejo začasni ukrepi, agencija
določi, koliko časa naj trajajo. Agencija lahko začasne ukrepe podaljša, če je
to potrebno in primerno, ter najdlje do pravnomočnosti odločbe o ugotovitvi
kršitve iz prejšnjega člena.
(3) Agencija o naloženih začasnih ukrepih obvesti Evropsko
mrežo za konkurenco, kadar obstaja verjetnost kršitve 101. ali 102. člena
Pogodbe o delovanju Evropske unije.
(4) Zoper sklep o začasnih ukrepih lahko stranka v treh dneh
od dneva njegove vročitve vloži tožbo, o kateri sodišče odloči brez odlašanja,
najpozneje pa v 15 dneh po prejemu tožbe.
63. člen
(zaveze)
(1) Po izdaji sklepa o uvedbi postopka lahko podjetje, proti
kateremu se vodi postopek, predlaga zaveze, s katerimi se odpravi stanje, iz
katerega izhaja verjetnost kršitve 5. ali 8. člena tega zakona ali 101. ali
102. člena Pogodbe o delovanju Evropske unije. Podjetje, proti kateremu se vodi
postopek, lahko predlaga zaveze najpozneje do poteka roka za odgovor na
povzetek relevantnih dejstev.
(2) Če predlagane zaveze niso primerne ali ne zadoščajo za
odpravo stanja, iz katerega izhaja verjetnost kršitve 5. ali 8. člena tega
zakona ali 101. ali 102. člena Pogodbe o delovanju Evropske unije, agencija o
tem pisno obvesti podjetje, ki je zaveze predlagalo.
(3) Če so zaveze primerne in zadoščajo za odpravo stanja, iz
katerega izhaja verjetnost kršitve 5. ali 8. člena tega zakona ali 101. ali
102. člena Pogodbe o delovanju Evropske unije, lahko agencija po pridobitvi
mnenj drugih udeležencev na trgu predlagane zaveze sprejme z odločbo. V tem
primeru agencija z odločbo ugotovi tudi, da ni več razlogov za nadaljnje
ukrepanje, in lahko zaveze časovno omeji.
(4) Kadar je izpolnitev zavez vezana na soglasje ali drugo
dejanje agencije, agencija o tem odloči s sklepom. Zoper sklep ni sodnega
varstva.
(5) Agencija lahko na predlog ali po uradni dolžnosti
razveljavi odločbo iz tretjega odstavka tega člena in nadaljuje postopek,
kadar:
-       
se bistveno spremenijo dejanske okoliščine, na katerih je temeljila
odločba,
-       
podjetja ne izpolnjujejo zavez ali
-       
odločba temelji na nepopolnih, nepravilnih ali zavajajočih podatkih, ki
so jih predložile stranke.
(6) Agencija izda odločbo iz tretjega odstavka tega člena v
dveh letih od izdaje sklepa o uvedbi postopka, če ta zakon ne določa drugače.
64. člen
(ustavitev postopka)
(1) Če agencija v postopku ne ugotovi kršitve 5. ali 8. člena
tega zakona ali 101. ali 102. člena Pogodbe o delovanju Evropske unije ali če
okoliščine kažejo, da postopek ne bi bil smotrn, ga s sklepom ustavi. O
ustavitvi postopka glede ugotavljanja kršitev 101. ali 102. člena Pogodbe o
delovanju Evropske unije agencija obvesti Evropsko komisijo.
(2) Ko Evropska komisija začne postopek zaradi kršitve 101.
ali 102. člena Pogodbe o delovanju Evropske unije ali če je že izdala odločbo v
isti zadevi, ki je predmet postopka pred agencijo, agencija s sklepom ustavi
postopek. Zoper sklep o ustavitvi postopka ni sodnega varstva.
(3) Če je organ, pristojen za varstvo konkurence druge države
članice, začel postopek zaradi kršitve 101. ali 102. člena Pogodbe o delovanju
Evropske unije ali je že izdal odločbo v isti zadevi, ki je predmet postopka
pred agencijo, lahko agencija s sklepom ustavi svoj postopek. Zoper sklep o
ustavitvi postopka agencije ni sodnega varstva.
65. člen
(poročilo)
Agencija lahko z zahtevo za predložitev podatkov od podjetja,
naslovnika odločbe agencije, zahteva poročilo o izpolnjevanju zavez, obveznosti
in ukrepov, ki so mu bili naloženi z odločbo.
3. poglavje Postopek pri koncentracijah
66. člen
(obveznost priglasitve)
(1) Koncentracijo je treba agenciji priglasiti, če:
-       
je skupni letni promet v koncentraciji udeleženih podjetij skupaj z
drugimi podjetji v skupini v predhodnem poslovnem letu na trgu Republike
Slovenije presegel 35 milijonov eurov in
-       
je letni pomet prevzetega podjetja skupaj z drugimi podjetji v skupini v
predhodnem poslovnem letu na trgu Republike Slovenije presegel 1 milijon eurov
ali je letni promet v primeru iz tretje alineje prvega odstavka 9. člena tega
zakona vsaj dveh v koncentraciji udeleženih podjetij skupaj z drugimi podjetji
v skupini v predhodnem poslovnem letu na trgu Republike Slovenije presegel 1
milijon eurov.
(2) Ne glede na dosežen prag iz prejšnjega odstavka
koncentracije ni treba priglasiti, če jo v skladu z Uredbo 139/2004/ES presoja
Evropska komisija.
(3) Agencija lahko presoja tudi koncentracije, ki ne dosegajo
pragov iz prvega odstavka tega člena, če imajo v koncentraciji udeležena
podjetja skupaj z drugimi podjetji v skupini na upoštevnem trgu v Republiki
Sloveniji tržni delež, višji od 60 odstotkov. V koncentraciji udeležena
podjetja morajo obvestiti agencijo o koncentraciji iz prejšnjega stavka v roku
30 dni od sklenitve pogodbe, objave javne ponudbe ali pridobitve kontrole.
Agencija lahko pozove v koncentraciji udeležena podjetja, da jo obvestijo o
koncentraciji. Najpozneje v 25 delovnih dneh od dneva, ko je prejela obvestilo
o izvedbi take koncentracije, lahko agencija pozove podjetja, da koncentracijo
priglasijo.
67. člen
(priglasitev koncentracije)
(1) Koncentracijo je treba agenciji priglasiti pred začetkom
njenega izvrševanja, vendar najpozneje v 30 dneh od sklenitve pogodbe, objave
javne ponudbe ali pridobitve kontrole. Rok začne teči na dan prvega od teh
dogodkov.
(2) Kadar se na podlagi zaprosila v skladu s 4. členom Uredbe
139/2004/ES Evropska komisija odloči, da koncentracije ne bo presojala, jo je
treba agenciji priglasiti najpozneje v 30 dneh od dneva seznanitve podjetja, ki
mora priglasiti koncentracijo v skladu s petim odstavkom tega člena, z
odločitvijo Evropske komisije.
(3) Kadar Evropska komisija v skladu z 9. členom Uredbe
139/2004/ES z odločbo podjetja seznani, da bo koncentracijo presojala agencija,
jo je treba agenciji priglasiti najpozneje v 30 dneh od dneva vročitve te
odločbe podjetju, ki mora priglasiti koncentracijo v skladu s petim odstavkom
tega člena.
(4) V primerih iz tretjega odstavka prejšnjega člena je treba
koncentracijo agenciji priglasiti najpozneje v 30 dneh od dneva vročitve poziva
podjetju, ki mora koncentracijo priglasiti v skladu s petim odstavkom tega
člena.
(5) Koncentracijo, ki nastane z združitvijo ali pridobitvijo
skupne kontrole, morajo skupno priglasiti podjetja, ki se združujejo, ali
podjetja, ki skupaj pridobijo kontrolo. V vseh drugih primerih mora
koncentracijo priglasiti oseba ali podjetje, ki pridobi kontrolo nad celoto ali
deli enega ali več podjetij.
(6) Podjetja priglasijo koncentracijo iz tega člena in 78.
člena tega zakona na posebnem obrazcu, katerega vsebino predpiše vlada z
uredbo.
68. člen
(zadržanje izvrševanja koncentracije)
(1) Podjetja ne smejo uresničevati pravic in obveznosti, ki
izhajajo iz koncentracije, za katero obstaja obveznost priglasitve, do izdaje
odločbe o skladnosti koncentracije s pravili konkurence.
(2) Kadar agencija v skladu s tretjim odstavkom 66. člena tega
zakona podjetja pozove, da morajo koncentracijo priglasiti agenciji, morajo
podjetja od dneva vročitve poziva prenehati z izvrševanjem koncentracije.
(3) Dejanja, storjena v nasprotju s prvim in drugim odstavkom
tega člena, so nična.
(4) Ne glede na prvi do tretji odstavek tega člena lahko
agencija na predlog podjetja izda sklep, s katerim dovoli izvrševanje
koncentracije v določenem obsegu ali pod določenimi pogoji pred izdajo odločbe,
če podjetje v predlogu izkaže, da je takšno izvrševanje nujno za ohranjanje
vrednosti naložbe ali za opravljanje storitev splošnega interesa. Agencija pri
tem upošteva zlasti učinke zadržanja izvrševanja koncentracije na eno ali več v
koncentraciji udeleženih podjetij ali na tretje osebe in nevarnost, ki jo
koncentracija pomeni za učinkovitost konkurence.
(5) Agencija izda sklep, s katerim dovoli ali zavrne
izvrševanje koncentracije, v 15 delovnih dneh od prejema predloga iz prejšnjega
odstavka.
(6) Prepoved izvrševanja koncentracije iz prvega odstavka
tega člena ne vpliva:
-       
na izvedbo javne ponudbe po zakonu, ki ureja prevzeme, če pridobitelj
pri tem ne uresničuje glasovalnih pravic ali jih uresničuje v skladu s sklepom
iz četrtega odstavka tega člena;
-       
na veljavnost transakcij z vrednostnimi papirji, vključno s tistimi, ki
so zamenljivi za druge vrednostne papirje, s katerimi se trguje na
organiziranem trgu, razen če kupec in prodajalec vesta ali bi morala vedeti, da
je bila transakcija izvedena v nasprotju s prvim odstavkom tega člena.
69. člen
(začetek postopka)
(1) Postopek presoje koncentracije se začne na podlagi
priglasitve.
(2) Agencija začne postopek presoje koncentracije po uradni
dolžnosti z izdajo sklepa o uvedbi postopka, kadar je izkazana verjetnost, da
je prišlo do koncentracije, ki je podrejena določbam tega zakona, in je
podjetja niso priglasila.
(3) Agencija po uradni dolžnosti začne postopek za odpravo
učinkov koncentracije.
(4) Za sklep iz drugega in tretjega odstavka tega člena se
smiselno uporablja 49. člen tega zakona.
70. člen
(preizkus priglasitve)
(1) Agencija prejeto priglasitev nemudoma pregleda. Če
priglasitev ne vsebuje vseh zahtevanih sestavin posebnega obrazca iz šestega
odstavka 67. člena tega zakona, agencija priglasitelja pozove, naj
pomanjkljivosti odpravi, in mu določi rok, v katerem jih mora odpraviti. Če
priglasitelj pomanjkljivosti ne odpravi v roku, se šteje, da koncentracija ni
bila priglašena.
(2) Če agencija ugotovi, da priglašena koncentracija ni
podrejena določbam tega zakona, izda o tem odločbo.
(3) Če agencija ugotovi, da je koncentracija podrejena
določbam tega zakona, vendar ni izkazan resen sum o njeni neskladnosti s
pravili konkurence, z odločbo odloči, da ji ne bo nasprotovala, in izjavi, da
je skladna s pravili konkurence.
(4) Če agencija ugotovi, da je koncentracija podrejena
določbam tega zakona, in je izkazan resen sum o njeni neskladnosti s pravili
konkurence, s sklepom začne postopek podrobnejše presoje skladnosti.
(5) Za sklep iz prejšnjega odstavka se smiselno uporablja 49.
člen tega zakona.
(6) Agencija mora izdati odločbo iz drugega in tretjega
odstavka tega člena ali sklep iz četrtega odstavka tega člena v 25 delovnih
dneh od prejema popolne priglasitve.
(7) Za odločbo iz tretjega odstavka tega člena se šteje, da
vključuje omejitve, ki so medsebojno neposredno povezane, in potrebne za
izvedbo ali izvrševanje koncentracije.
71. člen
(zahteva za predložitev podatkov)
(1) Za zahtevo za predložitev podatkov se smiselno uporablja
52. člen tega zakona.
(2) Rok za izdajo sklepa o uvedbi postopka iz četrtega
odstavka 70. člena in odločb iz 70. in 74. člena tega zakona ne teče, ko je
stranka v zamudi z odgovorom na zahtevo za predložitev podatkov.
72. člen
(zbiranje informacij)
Za zbiranje informacij se smiselno uporablja 53. člen tega
zakona.
73. člen
(preiskave)
(1) Za opravljanje preiskav se smiselno uporabljajo 54. do
60. člen tega zakona.
(2) Preiskave se lahko opravijo pri v koncentraciji
udeleženih podjetjih ali podjetjih, pri katerih obstaja verjetnost, da so v
koncentraciji udeležena podjetja.
74. člen
(odločbe)
(1) Agencija mora v 60 delovnih dneh od dneva izdaje sklepa o
uvedbi postopka:
-       
izdati odločbo o skladnosti koncentracije s pravili konkurence, če
ugotovi, da koncentracija ni v nasprotju s tem zakonom,
-       
izdati odločbo o neskladnosti koncentracije s pravili konkurence in jo
prepovedati, če ugotovi, da je koncentracija v nasprotju s tem zakonom.
(2) Za odločbo iz prve alineje prejšnjega odstavka se šteje,
da vključuje omejitve, ki so medsebojno neposredno povezane in potrebne za
izvedbo ali izvrševanje koncentracije.
75. člen
(korektivni ukrepi)
(1) Priglasitelj lahko predlaga korektivne ukrepe, s katerimi
se odpravi resen sum o skladnosti koncentracije s pravili konkurence.
(2) Agencija sprejme tiste korektivne ukrepe, za katere
presodi, da lahko glede na naravo, obseg in verjetnost uspešne in pravočasne
izvedbe odpravijo resen sum o skladnosti koncentracije s pravili konkurence.
(3) Če agencija sprejme korektivne ukrepe, v izreku odločbe
iz tretjega odstavka 70. člena tega zakona in prve alineje prvega odstavka
prejšnjega člena določi:
-       
korektivne ukrepe;
-       
obveznosti, s katerimi zagotovi njihovo izpolnjevanje in nadzor nad
njimi, in
-       
rok za njihovo izpolnitev.
(4) Kadar je izpolnitev korektivnih ukrepov vezana na
soglasje ali drugo dejanje agencije, agencija o tem odloči s sklepom. Zoper
sklep ni sodnega varstva.
(5) Rok za izdajo odločbe ali sklepa o uvedbi postopka se
podaljša za 15 delovnih dni, če priglasitelj agenciji predlaga korektivne
ukrepe.
(6) Agencija lahko z zahtevo za predložitev podatkov od
priglasitelja zahteva poročilo o izpolnjevanju korektivnih ukrepov, ki so bili
naloženi z odločbo.
76. člen
(posebni primeri razveljavitve odločbe)
(1) Agencija lahko z odločbo razveljavi odločbo o skladnosti
koncentracije s pravili konkurence ali odločbo iz drugega odstavka 70. člena
ali odločbo iz četrtega odstavka 78. člena tega zakona in z isto odločbo odloči
o skladnosti koncentracije s pravili konkurence:
-       
če odločba temelji na nepravilnih, nepopolnih ali zavajajočih podatkih
ali
-       
če podjetje ravna v nasprotju z obveznostmi iz druge alineje tretjega
odstavka prejšnjega člena.
(2) Odločba po prvi alineji prejšnjega odstavka se lahko izda
v treh letih od dneva, ko je bila odločba o skladnosti koncentracije s pravili
konkurence ali odločba iz drugega odstavka 70. člena tega zakona ali odločba iz
četrtega odstavka 78. člena tega zakona izdana ali vročena, odločba po drugi
alineji prejšnjega odstavka pa v dveh letih po preteku roka iz tretje alineje
tretjega odstavka prejšnjega člena.
77. člen
(ukrepi za odpravo učinkov koncentracije)
(1) Če je prišlo do izvedbe ali izvrševanja koncentracije, ki
jo je agencija prepovedala, ali če podjetje ni izpolnilo korektivnih ukrepov,
določenih v odločbi o skladnosti koncentracije s pravili konkurence, lahko
agencija v koncentraciji udeleženim podjetjem naloži ukrepe, s katerimi se
znova vzpostavi stanje, kot je bilo pred izvedbo koncentracije, zlasti delitev
podjetja ali odsvojitev vseh pridobljenih deležev.
(2) Kadar stanja, kot je bilo pred izvedbo koncentracije, ni
mogoče vzpostaviti, lahko agencija naloži kateri koli drug primeren ukrep za
vzpostavitev stanja, ki je čim bolj podobno stanju pred izvedbo koncentracije.
(3) Kadar je izpolnitev ukrepov iz prvega in drugega odstavka
tega člena vezana na soglasje ali drugo dejanje agencije, agencija o tem odloči
s sklepom. Zoper sklep ni sodnega varstva.
(4) Agencija naloži ukrepe iz prvega in drugega odstavka tega
člena z odločbo o neskladnosti koncentracije s pravili konkurence ali s posebno
odločbo.
78. člen
(poenostavljena priglasitev)
(1) Agencija lahko koncentracijo iz 69. člena presoja tudi v
poenostavljenem postopku, če je izpolnjen eden izmed naslednjih pogojev:
-       
nobeno od v koncentraciji udeleženih podjetij skupaj z drugimi podjetji
v skupini ne opravlja gospodarske dejavnosti na istem upoštevnem proizvodnem
ali storitvenem in geografskem trgu (horizontalno prekrivanje dejavnosti) ali
na upoštevnem proizvodnem ali storitvenem trgu, ki je v vertikalnem razmerju
ali tesno povezan sosednji trg s proizvodnim ali storitvenim upoštevnim trgom,
na katerem posluje kateri koli drug udeleženec koncentracije;
-       
skupni tržni delež vseh v koncentraciji udeleženih podjetij skupaj z
drugimi podjetji v skupini, ki opravljajo dejavnost na istem upoštevnem
proizvodnem ali storitvenem trgu (horizontalna razmerja), ne presega 15
odstotkov v okviru vseh verjetnih opredelitev trgov;
-       
posamični ali skupni tržni delež v koncentraciji udeleženih podjetij
skupaj z drugimi podjetji v skupini, ki opravljajo dejavnost na proizvodnem ali
storitvenem trgu, ki je v vertikalnem razmerju, na katerem posluje katero koli
drugo v koncentraciji udeleženo podjetje (vertikalna razmerja), ne presega 25
odstotkov na nobenem od vertikalno povezanih trgov v okviru vseh verjetnih
opredelitev trgov;
-       
v koncentraciji udeleženo podjetje skupaj z drugimi podjetji v skupini
pridobi izključno kontrolo nad podjetjem, nad katerim že ima skupno kontrolo.
(2) Ne glede na prejšnji odstavek agencija ne bo obravnavala
presoje koncentracije po poenostavljenem postopku, zlasti če:
-       
je upoštevne trge ali tržne deleže težko opredeliti;
-       
ima eno od v koncentraciji udeleženih podjetij skupaj z drugimi podjetji
v skupini pomemben manjšinski delež (več kot 10 odstotkov) v podjetju, dejavnem
na trgu, na katerem je dejavno drugo v koncentraciji udeleženo podjetje skupaj
z drugimi podjetji v skupini;
-       
je v koncentraciji udeleženo podjetje skupaj z drugimi podjetji v
skupini nov ali potencialni konkurent, ki ima dostop do pomembnih surovin,
pravic intelektualne lastnine, infrastrukture, tržno pomembnih evidenc podatkov
ali drugih konkurenčno pomembnih sredstev;
-       
sta vsaj dve v koncentraciji udeleženi podjetji skupaj z drugimi
podjetji v skupini prisotni na tesno povezanih sosednjih trgih,
-       
v koncentraciji udeležena podjetja skupaj z drugimi podjetji v skupini
poslujejo na trgu z visokimi vstopnimi ovirami, na visoko koncentriranem trgu
ali na trgu z zaznanimi težavami glede konkurence;
-       
v primeru ustanovitve skupnega podjetja obstaja verjetnost usklajevanja
konkurenčnega vedenja podjetij, ki ostanejo neodvisna;
-       
v koncentraciji udeleženo podjetje skupaj z drugimi podjetji v skupini
pridobi izključno kontrolo nad podjetjem, nad katerim že ima skupno kontrolo,
če imata to podjetje in skupno podjetje z drugimi podjetji v skupini občutno
tržno moč na trgu ali na vertikalno povezanih trgih ali na tesno povezanih
sosednjih trgih;
-       
koncentracija vključuje presojo omejitev, ki so neposredno povezane s koncentracijo,
in so zanjo nujno potrebne;
-       
agencija prejme utemeljene pomisleke glede konkurence zaradi
koncentracije s strani tretjih oseb.
(3) Če pogoji za poenostavljeni postopek niso izpolnjeni, kar
lahko agencija preverja tudi na podlagi izvedbe dejanj iz 71. do 73. člena tega
zakona, ali če agencija oceni, da so podane okoliščine, ki zahtevajo
podrobnejšo presojo skladnosti koncentracije s pravili konkurence, agencija
ravna v skladu s prvim odstavkom 70. člena tega zakona.
(4) Odločba, ki jo agencija izda v poenostavljenem postopku,
vsebuje podatke o priglašeni koncentraciji (imena udeležencev in zadevne
gospodarske sektorje, kjer so dejavna v koncentraciji udeležena podjetja),
ugotovitev, ali je koncentracija skladna s pravili konkurence, ter navedbo pogojev
iz prvega odstavka tega člena, ki so izpolnjeni za sprejetje odločitve v
poenostavljenem postopku.
4. poglavje Administrativno sankcioniranje podjetij
79. člen
(administrativno sankcioniranje podjetij)
(1) Administrativni prestopek je dejanje podjetja, ki pomeni
kršitev zakona ali 101. ali 102. člena Pogodbe o delovanju Evropske unije in je
z zakonom določeno kot administrativni prestopek ter je zanj predpisana
administrativna sankcija.
(2) Administrativna sankcija po tem zakonu se izreče v obliki
enkratnega denarnega zneska ali periodičnega denarnega zneska.
80. člen
(meje sankcioniranja administrativnih prestopkov)
(1) Podjetju ne sme biti izrečena administrativna sankcija za
administrativni prestopek, če dejanje ni bilo z zakonom določeno kot administrativni
prestopek, preden je bilo dejanje storjeno in če za takšno dejanje ni bila
predpisana administrativna sankcija.
(2) Če se po storitvi kršitve enkrat ali večkrat spremenijo
določbe o administrativnem sankcioniranju podjetij iz zakona, se uporabi zakon,
ki je za storilca milejši.
81. člen
(administrativni prestopek in kaznivo dejanje)
(1) Kadar administrativni prestopek temelji na istem
dejanskem stanju, na podlagi katerega je že bilo odločeno v kazenskem postopku
zoper isto podjetje, agencija ne izreče administrativne sankcije temu podjetju.
(2) Kadar kaznivo dejanje temelji na istem dejanskem stanju,
na podlagi katerega je že bilo odločeno v postopku administrativnega
sankcioniranja, državni tožilec ni dolžan začeti kazenskega pregona oziroma sme
odstopiti od pregona, glede na že izrečeno administrativno sankcijo in namen
kaznovanja v kazenskem pravu.
(3) Kadar teče kazenski postopek za kaznivo dejanje, ki
temelji na istem dejanskem stanju kot administrativni prestopek zoper isto
podjetje, agencija z odločbo o ugotovitvi kršitve temu podjetju ne izreče
administrativne sankcije. Agencija lahko naknadno, če niso podani razlogi, ki
izključujejo izrek administrativne sankcije, izreče administrativno sankcijo,
če je bil kazenski postopek za kaznivo dejanje, ki ima tudi znake
administrativnega prestopka, zoper to podjetje pravnomočno ustavljen, ali je
bila izdana pravnomočna oprostilna sodba, ali je bil obtožni akt pravnomočno
zavrnjen ali zavržen, ali je bila kazenska ovadba zavržena.
(4) Kadar teče kazenski postopek za kaznivo dejanje, ki
temelji na istem dejanskem stanju kot administrativni prestopek, sodišče
presodi o izreku kazenske sankcije glede na okoliščine primera, izrečeno
administrativno sankcijo v postopku pred agencijo in namen kaznovanja v kazenskem
pravu.
(5) Državni tožilec mora o uvedbi kazenskega pregona in o
pravnomočni odločitvi sodišča brez odlašanja obvestiti agencijo.
82. člen
(prepoved ponovnega odločanja)
Agencija ne izreče administrativne sankcije, če je podjetju
za administrativni prestopek že izdala pravnomočno odločbo o administrativnem
prestopku ali je sodišče izdalo pravnomočno sodbo, s katero je samo odločilo o
administrativnem prestopku po tem zakonu.
83. člen
(naklep in malomarnost)
(1) Podjetje ravna z naklepom, če ne more prezreti, da je
njegovo ravnanje protikonkurenčno, in je namenoma ravnalo tako, ne glede na to,
ali se podjetje zaveda kršitve določb tega zakona ali 101. ali 102. člena
Pogodbe o delovanju Evropske unije.
(2) Podjetje ravna iz malomarnosti, če ne more prezreti, da
je njegovo ravnanje protikonkurenčno, ne glede na to, ali se podjetje zaveda
kršitve določb tega zakona ali 101. ali 102. člena Pogodbe o delovanju Evropske
unije.
(3) Naklep in malomarnost iz prvega in drugega odstavka tega
člena se razlagata skladno s sodno prakso Sodišča Evropske unije glede uporabe
101. in 102. člena Pogodbe o delovanju Evropske unije.
84. člen
(izrek administrativne sankcije)
(1) Za storjen administrativni prestopek senat v posamični
zadevi v upravnem postopku z odločbo izreče podjetju administrativno sankcijo.
(2) Ugotavljanje administrativnega prestopka iz prve alineje
prvega odstavka 85. člena tega zakona je del upravnega postopka v posamični
zadevi za izdajo odločbe o ugotovitvi in prenehanju kršitve iz 61. člena tega
zakona. Agencija z odločbo iz 61. člena tega zakona podjetju izreče
administrativno sankcijo za storjen administrativni prestopek.
(3) Administrativno sankcijo za administrativni prestopek v
ostalih primerih iz 85. člena tega zakona agencija ugotovi in izreče na podlagi
smiselne uporabe prejšnjega odstavka.
(4) V izreku odločbe, s katero agencija izreče
administrativno sankcijo, navede podjetje, ki je storilo administrativni
prestopek, kratek opis poslovne prakse, ki predstavlja administrativni
prestopek, njegovo zakonsko označbo, višino administrativne sankcije za to
kršitev in rok za plačilo administrativne sankcije.
85. člen
(administrativni prestopki in sankcija)
(1) Agencija podjetju izreče administrativno sankcijo v
enkratnem denarnem znesku v višini največ deset odstotkov letnega prometa
podjetja v predhodnem poslovnem letu, če to naklepno ali iz malomarnosti:
-       
krši 5. ali 8. člen tega zakona ali 101. ali 102. člen Pogodbe o
delovanju Evropske unije ali
-       
ravna v nasprotju z obveznostjo, določeno v izvršljivi odločbi ali
sklepu iz 61., 62. ali 63. člena tega zakona.
(2) Agencija podjetju izreče administrativno sankcijo v
obliki enkratnega denarnega zneska v višini največ deset odstotkov letnega
prometa v koncentraciji udeleženega podjetja skupaj z drugimi podjetji v
skupini v predhodnem poslovnem letu, če to naklepno ali iz malomarnosti:
-       
agenciji ne priglasi koncentracije v skladu s 67. členom ali je ne
priglasi v roku iz 67. člena tega zakona,
-       
v nasprotju z 68. členom tega zakona izvršuje pravice ali obveznosti, ki
izhajajo iz koncentracije,
-       
ne izvede korektivnih ukrepov ali obveznosti, določenih v odločbi o
skladnosti koncentracije s pravili konkurence iz 70. ali 74. člena tega zakona,
-       
ravna v nasprotju z odločbo o neskladnosti koncentracije s pravili
konkurence iz 74. člena tega zakona,
-       
ravna v nasprotju z izvršljivo odločbo, ki jo je agencija izdala na
podlagi 77. člena tega zakona.
(3) Agencija podjetju izreče administrativno sankcijo v
obliki enkratnega denarnega zneska v višini največ enega odstotka letnega
prometa podjetja v predhodnem poslovnem letu, če to naklepno ali iz
malomarnosti:
-       
v odgovoru na zahtevo iz prvega odstavka 52. člena tega zakona predloži
nepravilne ali zavajajoče podatke,
-       
v odgovoru na zahtevo iz drugega odstavka 52. člena tega zakona predloži
nepravilne, nepopolne ali zavajajoče podatke ali teh podatkov v zahtevanem roku
sploh ne predloži,
-       
se ne odzove povabilu iz drugega odstavka 53. člena tega zakona,
-       
pri preiskavah po 55. členu tega zakona predloži nepopolne poslovne
knjige in drugo poslovno dokumentacijo ali ovira pooblaščene osebe pri
izvajanju pooblastil iz drugega odstavka 55. člena tega zakona,
-       
v odgovoru na vprašanje iz pete alineje drugega odstavka 55. člena tega
zakona da napačen ali zavajajoč odgovor, ali če v roku, ki ga določi agencija,
ne popravi nepopolnega ali zavajajočega odgovora, ali če ne da ali noče dati
popolnega odgovora o dejstvih, ki se nanašajo na predmet in namen preiskave,
-       
odstrani ali kako drugače poškoduje pečate iz četrte alineje drugega
odstavka 55. člena tega zakona,
-       
v obrazcu za priglasitev koncentracije iz šestega odstavka 67. člena
tega zakona predloži nepravilne ali zavajajoče podatke.
(4) Agencija podjetju izreče periodično administrativno
sankcijo v obliki dnevnega denarnega zneska v višini največ pet odstotkov
povprečnega dnevnega skupnega prometa podjetja v predhodnem poslovnem letu, da
ga prisili k:
-       
predložitvi popolnih in pravilnih informacij na zahtevo iz drugega
odstavka 52. člena tega zakona,
-       
udeležbi na razgovor za zbiranje informacij iz 53. člena tega zakona,
-       
podreditvi sodno odrejene preiskave iz 55. člena tega zakona,
-       
upoštevanju odločbe iz 61., 62. ali 63. člena tega zakona.
(5) Direktor lahko s sklepom, zoper katerega ni pritožbe,
naloži plačilo periodične administrativne sankcije. V izreku sklepa se navede
kršitev in višino odstotka povprečnega dnevnega skupnega prometa v predhodnem
poslovnem letu. Samo plačilo dnevne periodične administrativne sankcije iz
prejšnjega odstavka izreče podjetju agencija od dneva izdaje odločbe do
izpolnitve obveznosti iz prve, druge, tretje in pete alineje prejšnjega
odstavka oziroma do začetka spoštovanja odločb iz 61., 62. in 63. člena tega
zakona. Z odločbo lahko agencija znesek, kot bi se določil na podlagi sklepa
direktorja, prilagodi tako, da ga, upoštevajoč okoliščine primera, ustrezno
zniža.
(6) Administrativna sankcija je prihodek Republike Slovenije.
86. člen
(sostorilstvo)
Administrativni prestopek izvrši tudi podjetje, ki je
naklepno ali iz malomarnosti sodelovalo pri kršitvi, ali je kako drugače odločilno
prispevalo h kršitvi, za katero je predpisana administrativna sankcija.
87. člen
(odgovornost matične družbe)
(1) Administrativni prestopek iz prvega odstavka 85. člena
tega zakona izvrši tudi podjetje, ki je nad podjetjem, ki je izvršilo administrativni
prestopek iz prvega odstavka 85. člena tega zakona, neposredno ali posredno
izvrševalo odločilni vpliv, in tvorita gospodarsko enoto. Domneva se, da
obvladujoča družba izvršuje odločilen vpliv, če ima v lasti ves ali skoraj ves
kapital druge družbe.
(2) Podjetje iz prejšnjega odstavka in podjetje, ki je
izvršilo administrativni prestopek iz prvega odstavka 85. člena tega zakona,
sta solidarno odgovorni za plačilo administrativne sankcije.
(3) Finančna obveznost vsakega posameznega podjetja v zvezi s
plačilom administrativne sankcije iz 85. člena tega zakona ne sme presegati
najvišjega zneska, za katerega bi bilo podjetje odgovorno, če bi samo izvršilo
administrativni prestopek.
88. člen
(pravno in gospodarsko nasledstvo)
(1) S prenosom dejavnosti z enega subjekta na drugi subjekt
se ni mogoče izogniti obveznostim, potrebnim za odpravo kršitve, in plačilu
administrativne sankcije.
(2) V primeru statusno pravnega preoblikovanja ali
gospodarskega prenosa dejavnosti s kršitelja na drug subjekt, lahko agencija
izda ali izvrši odločbo, s katero izreče ali je izrekla administrativno
sankcijo zoper subjekt, ki je pravni ali gospodarski naslednik kršitelja.
(3) Subjekt iz prejšnjega odstavka vstopa v postopek v
stanju, v katerem je ta ob vstopu v postopek. Ta določba ne vpliva na pravico
subjekta, da poda navedbe in dokaze v zvezi z okoliščinami, ki se nanašajo na
njegovo pritegnitev v postopek.
89. člen
(izrek administrativne sankcije podjetniškemu združenju)
(1) Podjetniškemu združenju se za kršitev iz 85. člena tega
zakona izreče administrativna sankcija ob upoštevanju letnega prometa
podjetniškega združenja.
(2) Kadar se kršitev podjetniškega združenja iz 85. člena
tega zakona nanaša na dejavnost njegovih članov, se v letni promet
podjetniškega združenja v predhodnem poslovnem letu všteva letni promet vsakega
posameznega člana, ki deluje na trgu, na katerega se kršitev nanaša. Agencija
lahko v tem primeru izreče administrativno sankcijo do 10 odstotkov vsote
skupnega prometa vsakega posameznega člana, ki je bil dejaven na trgu in ki ga
je prizadela kršitev podjetniškega združenja.
(3) Podjetniško združenje, ki samo ni plačilno sposobno za
plačilo administrativne sankcije iz prejšnjega odstavka, od svojih članov
zahteva, da v določenem roku na račun podjetniškega združenja plačajo
sorazmerni del izrečene administrativne sankcije. Pri določitvi deleža člana
podjetniškega združenja se upošteva letni promet posameznega člana v predhodnem
poslovnem letu.
(4) Kadar sorazmerni del izrečene administrativne sankcije iz
prejšnjega odstavka v določenem roku ni v celoti plačan podjetniškemu
združenju, lahko agencija zahteva plačilo administrativne sankcije neposredno
od katerega koli podjetja, katerega predstavniki so bili člani organov
odločanja tega podjetniškega združenja.
(5) Če delna plačila članov podjetniškega združenja iz
tretjega in četrtega odstavka tega člena ne zadostujejo za plačilo celotne
administrativne sankcije, lahko agencija izterja neplačani del administrativne
sankcije neposredno od katerega koli člana podjetniškega združenja, ki je bil
dejaven na trgu, na katerem se je kršitev zgodila.
(6) Agencija ne more zahtevati plačila od podjetja iz
četrtega ali petega odstavka tega člena, če to dokaže, da ni izvajalo kršitve,
za katero se je odločilo združenje, in bodisi ni vedelo za njen obstoj bodisi
se je od nje dejavno distanciralo, preden se je preiskava začela.
(7) Finančna obveznost vsakega posameznega podjetja v zvezi s
plačilom administrativne sankcije iz prvega in drugega odstavka tega člena ne
sme presegati najvišjega zneska, za katerega bi bilo podjetje odgovorno, če bi
samo izvršilo administrativni prestopek.
90. člen
(izključitev odgovornosti)
Administrativnih sankcij, določenih za kršitev tega zakona
ali 101. ali 102. člena Pogodbe o delovanju Evropske unije, ni mogoče izreči
Republiki Sloveniji in samoupravnim lokalnim skupnostim, v okviru izvajanja
javnih pooblastil ali javnih storitev.
91. člen
(zastaranje administrativnega sankcioniranja)
(1) Administrativne sankcije iz prvega in drugega odstavka
85. člena tega zakona ni dopustno izreči, če je poteklo več kot pet let od
izvršitve administrativnega prestopka. V primeru tretjega in četrtega odstavka
85. člena tega zakona administrativne sankcije ni dopustno izreči, če so
potekla več kot tri leta od izvršitve administrativnega prestopka.
(2) Zastaranje začne teči na dan, ko je bil administrativni
prestopek izvršen. Pri trajajočem ali ponavljajočih se administrativnih
prestopkih začne zastaranje teči na dan, ko preneha zadnja kršitev.
(3) Zastaranje pretrga vsako dejanje agencije, ki ga izvede
zaradi preiskave ali postopka v zvezi s kršitvijo določb tega zakona ali 101.
ali 102. člena Pogodbe o delovanju Evropske unije. Pretrganje velja za vsa
podjetja, ki so udeležena v kršitvi.
(4) Po vsakem pretrganju začne zastaranje znova teči.
(5) Zastaranje ne teče med postopkom za uveljavljanje pravil
konkurence v zvezi s kršitvijo, ki se nanaša na isto prepovedano ravnanje iz
101. ali 102. člena Pogodbe o delovanju Evropske unije pred organi, pristojnimi
za varstvo konkurence drugih držav članic, ali Evropske komisije. Prekinitev
zastaranja začne veljati z vročitvijo prvega uradnega ukrepa organa,
pristojnega za varstvo konkurence druge države članice, ali Evropske komisije
najmanj enemu podjetju, ki je stranka postopka za uveljavljanje pravil
konkurence, in preneha na dan, ko pristojni organ konča svoj postopek za
uveljavljanje pravil konkurence s sprejetjem odločbe, ali na dan ustavitve
postopka. Prekinitev velja za vsa podjetja, udeležena v kršitvi.
(6) Ne glede na drugi do peti odstavek tega člena
administrativne sankcije ni mogoče izreči, ko poteče dvakrat toliko časa,
kolikor ga zahteva prvi odstavek tega člena za izrek administrativne sankcije.
(7) Ne glede na prvi do šesti odstavek tega člena zastaranje
ne teče, ko je odločitev o administrativnem prestopku predmet postopka rednega
ali izrednega sodnega varstva ali se po zakonu postopek ne sme začeti ali
nadaljevati in se nadaljuje po pravnomočnosti sodnega akta. Zastaranje
administrativne sankcije tudi ne teče med kazenskim postopkom in se nadaljuje
po pravnomočnosti odločitve v kazenskem postopku.
(8) Če je pravnomočna odločba ali sodba v postopku za izredno
pravno sredstvo razveljavljena in se je zastaranje iz šestega odstavka tega
člena izteklo ali bi se izteklo v roku, krajšem od dveh let, je v novem
postopku odločanja o administrativni sankciji pred agencijo zastaralni rok dve
leti.
92. člen
(odmera in plačilo administrativne sankcije)
(1) Pri določitvi višine administrativne sankcije se
upoštevajo vse okoliščine primera, zlasti:
-       
narava in teža kršitve,
-       
letni promet s storitvijo ali blagom, ki je predmet kršitve, ki ga je
podjetje ustvarilo v zadnjem letu trajanja kršitve, če je to obdobje dovolj
reprezentativno, sicer pa drugo ustrezno reprezentativno obdobje,
-       
trajanje kršitve,
-       
sodelovanje v postopku ugotavljanja kršitve,
-       
povrnitev škode oškodovancem na podlagi sporazumne poravnave,
-       
ali je podjetje z oškodovanci sklenilo poravnave za povračilo škode in
-       
nezmožnost plačila.
(2) Agencija določi rok za plačilo administrativne sankcije,
ki ne sme biti krajši od osmih dni in ne daljši od treh mesecev.
(3) Agencija lahko, če tako določa ta zakon, administrativno
sankcijo zniža ali odpusti.
93. člen
(odpustitev in znižanje administrativne sankcije)
(1) Podjetju, ki je udeleženo v kartelu, se lahko
administrativna sankcija, ki bi mu bila izrečena zaradi njegove udeležbe v
kartelu, odpusti (v nadaljnjem besedilu: odpustitev administrativne sankcije)
le, če izpolni vse naslednje pogoje:
-       
agenciji v celoti in popolnoma razkrije svojo udeležbo v domnevnem
kartelu,
-       
kot prvo predloži dokaze, ki po mnenju agencije omogočijo izvedbo
preiskave v zvezi z domnevnim kartelom, če agencija še ne razpolaga z
zadostnimi dokazi za izvedbo preiskave ali preiskave še ni izvedla, ali po
mnenju agencije zadoščajo za ugotovitev kršitve 5. člena tega zakona ali 101.
člena Pogodbe o delovanju Evropske unije v zvezi z domnevnim kartelom, če
agencija še ni razpolagala z zadostnimi dokazi za ugotovitev te kršitve in pred
tem nobeno drugo podjetje ni izpolnilo pogojev za priznanje odpustitve
administrativne sankcije v zvezi z navedenim domnevnim kartelom,
-       
odkrito, v celoti, neprenehoma in brez odlašanja sodeluje z agencijo med
celotnim postopkom za uveljavljanje pravil konkurence zoper vse stranke postopka
in agenciji nemudoma zagotovi vse relevantne informacije in dokaze v zvezi z
domnevnim kartelom, ki preidejo v posest prijavitelja, in so mu dostopni,
-       
preneha svojo udeležbo v domnevnem kartelu takoj po vložitvi izjave
zaradi prizanesljivosti v zvezi z odpustitvijo administrativne sankcije, razen
če bi bilo po mnenju agencije to v nasprotju z interesi preiskave,
-       
med načrtovanjem izjave zaradi prizanesljivosti ni uničil, poneveril ali
prikrival informacij ali dokazov, povezanih z domnevnim kartelom, ali razkril
dejstev glede vložitve ali vsebine načrtovane prijave, razen Evropski komisiji
ali organom, pristojnim za varstvo konkurence druge države članice ali iz
tretjih držav, in
-       
ni prisilil drugih k udeležbi v domnevnem kartelu niti jih ni prisilil k
temu, da so v njem udeleženi še naprej.
(2) Podjetju, ki ne izpolni vseh pogojev iz prejšnjega
odstavka in se mu administrativna sankcija ne odpusti, se ta lahko zniža le, če
izpolni vse naslednje pogoje:
-       
agenciji v celoti in popolnoma razkrije svojo udeležbo pri domnevnem
kartelu,
-       
predloži dokaze o domnevnem kartelu, ki predstavljajo znatno dodano
vrednost za dokazovanje domnevnega kartela glede na dokaze, ki jih agencija že
ima,
-       
odkrito, v celoti, neprenehoma in brez odlašanja sodeluje z agencijo med
celotnim postopkom za uveljavljanje pravil konkurence zoper vse stranke
postopka in agenciji nemudoma zagotovi vse relevantne informacije in dokaze v
zvezi z domnevnim kartelom, ki preidejo v posest prijavitelja in so mu
dostopni,
-       
preneha s svojo udeležbo v domnevnem kartelu takoj po vložitvi izjave
zaradi prizanesljivosti agenciji v zvezi z znižanjem administrativne sankcije,
razen če bi bilo po mnenju agencije to v nasprotju z interesi preiskave, in
-       
med načrtovanjem izjave zaradi prizanesljivosti ni uničil, poneveril ali
prikrival informacij ali dokazov, povezanih z domnevnim kartelom, ali razkril
dejstev glede vložitve ali vsebine načrtovane prijave, razen organom,
pristojnim za varstvo konkurence druge države članice ali iz tretjih držav.
(3) Podjetju, ki izpolni vse pogoje iz prejšnjega odstavka in
kot prvo predloži dokaze iz druge alineje prejšnjega odstavka, se
administrativna sankcija lahko zniža za 30 do 50 odstotkov. Podjetju, ki
izpolni vse pogoje iz prejšnjega odstavka in kot drugo predloži dokaze iz druge
alineje prejšnjega odstavka, se administrativna sankcija lahko zniža za 20 do
30 odstotkov. Drugim podjetjem, ki izpolnijo vse pogoje iz prejšnjega odstavka,
in predložijo dokaze iz druge alineje prejšnjega odstavka, se administrativna
sankcija lahko zniža za največ 20 odstotkov.
(4) Če podjetje ne razpolaga s podatki, ki omogočajo vložitev
popolne izjave za odpustitev sankcije, lahko vloži prijavo za zaznambo vrstnega
reda.
(5) Storilec, ki je pri Evropski komisiji v obliki prošnje za
zaznambo vrstnega reda ali celovite izjave za prizanesljivost vložil izjavo za
odpustitev ali znižanje sankcije v zvezi z istim domnevnim kartelom, lahko pri
agenciji vloži skrajšano prijavo, pod pogojem, da take skrajšane prijave
zajemajo tri ali več držav članic.
(6) Podrobnejši postopek odpustitve in znižanja
administrativne sankcije ter zaznambe vrstnega reda in skrajšane prijave iz
prejšnjih odstavkov predpiše vlada z uredbo.
94. člen
(vpliv vložitve izjave za odpustitev sankcij na izrek
sankcije fizični osebi)
(1) Trenutnim in nekdanjim družbenikom in družbenicam, članom
organov vodenja ali nadzora in drugim zaposlenim v podjetju, ki je vložilo
izjavo zaradi prizanesljivosti iz prvega odstavka prejšnjega člena, se v zvezi
z udeležbo v kartelu, navedeno v izjavi zaradi prizanesljivosti, za to ravnanje
ne smejo izreči sankcije v kazenskem postopku, če so izpolnjeni pogoji iz prve
in druge alineje prvega odstavka prejšnjega člena, če aktivno sodeluje z
organom, pristojnim za kazenski pregon, in če je bila prijava podjetja za
odpustitev administrativne sankcije vložena, še preden je organ, pristojen za
varstvo konkurence te osebe obvestil o postopku zaradi kršitev konkurenčnega
prava.
(2) Organ, pristojen za kazenski pregon, nadaljuje kazenski
pregon, če fizična oseba iz prejšnjega odstavka ne sodeluje ali je prenehala
sodelovati z njim ali če je bila izjava iz prejšnjega člena vložena po tem, ko
je organ, pristojen za kazenski pregon, zoper to fizično osebo že izdal akt, s
katerim je nanjo osredotočil sum, da je izvršila kršitev.
(3) Državni tožilec ni dolžan začeti kazenskega pregona
oziroma sme predlagati odpustitev ali znižanje kazenske sankcije ali odstopiti
od pregona tudi, kadar prispevek k odkritju in preiskavi kartela fizične osebe
iz prvega odstavka tega člena pretehta nad interesom za pregon oziroma nad
sankcioniranjem.
(4) Kadar kršitve iz prejšnjih odstavkov sočasno obravnavata
državno tožilstvo ali sodišče v Republiki Sloveniji in organ, pristojen za
varstvo konkurence druge države članice, ali Evropska komisija, zagotavlja vso
potrebno komunikacijo med njima agencija.
(5) Ta člen ne posega v pravico oškodovancev, ki so zaradi
kršitve konkurenčnega prava utrpeli škodo, da zahtevajo popolno odškodnino za
takšno škodo.
95. člen
(znižanje administrativne sankcije na podlagi vloge za
poravnavo)
(1) Podjetje ali agencija lahko v postopku ugotavljanja
kršitve tega zakona ali 101. ali 102. člena Pogodbe o delovanju Evropske unije
predlaga, da se začneta pogajati o pogojih priznanja odgovornosti.
(2) Če se agencija in podjetje strinjata s predlogom iz
prejšnjega odstavka, se lahko začneta pogajati o pogojih priznanja odgovornosti
v vlogi za poravnavo.
(3) Preden podjetje, ki sodeluje v postopku za poravnavo,
vloži vlogo za poravnavo, ga agencija pisno seznani z:
-       
očitki, ki jih namerava podati proti njemu,
-       
dokazi, uporabljenimi za opredelitev predvidenih očitkov,
-       
nezaupnimi različicami dokumentov, ki se nahajajo v zadevi, če je
zahteva podjetja utemeljena z namenom, da se mu omogoči ugotoviti njegov
položaj glede časovnega obdobja ali drugih vidikov kršitve in
-       
razponom morebitne administrativne sankcije.
(4) Vloga za poravnavo mora biti sestavljena v pisni obliki
in mora vsebovati:
-       
jasno in nedvoumno priznanje podjetja o odgovornosti za kršitev;
-       
opis kršitve, način izvrševanja kršitve, opis proizvodov ali storitev,
ki jih zajema kršitev, opis geografskega obsega kršitve, trajanje kršitve;
-       
navedbo najvišjega zneska administrativne sankcije, s katerim podjetje
soglaša, da jo agencija izreče, ter dejstev, ki vplivajo na odmero administrativne
sankcije;
-       
izjavo podjetja, da je bilo ustrezno obveščeno o ugotovitvah agencije o
dejstvih in dokazih, ki so pomembni za odločitev o kršitvi, in da je imelo
zadostne možnosti, da se je lahko o njih izjavilo;
-       
izjavo podjetja, da ob upoštevanju prve do četrte alineje tega odstavka
ne bo zahtevalo dostopa do spisa ali ustnega zaslišanja;
-       
izjavo podjetja, da soglaša, da agencija izda odločbo.
(5) Agencija lahko na podlagi vloge za poravnavo izda odločbe
iz tega zakona.
(6) Podjetju se lahko na podlagi vložene vloge za poravnavo,
ki jo agencija sprejme, za največ 20 odstotkov zniža administrativna sankcija,
ki bi jo agencija izrekla podjetju, če ne bi vložilo vloge za poravnavo.
(7) Podjetje lahko umakne vlogo za poravnavo v osmih dneh od
dne, ko jo je vložilo. Podjetje se lahko pisno odpove pravici do umika vloge za
poravnavo.
(8) Če do vložitve vloge za poravnavo ne pride ali če
agencija ne sprejme vložene vloge za poravnavo ali če podjetje vlogo za
poravnavo pravočasno umakne, se izročenih dokazov in izjav, danih v postopku za
vlogo za poravnavo, ne sme uporabiti v postopkih po tem ali drugem zakonu, če
ta zakon ne določa drugače.
(9) Odločba, izdana na podlagi vloge za poravnavo, se ne sme
izpodbijati iz razloga, ker dejansko stanje ni bilo pravilno in popolno
ugotovljeno ali ker je bil iz ugotovljenih dejstev napravljen napačen sklep o
dejanskem stanju, če je odločba izdana v skladu s pogoji vloge za poravnavo.
(10) Postopek znižanja administrativne sankcije na podlagi
vloge za poravnavo iz tega člena podrobneje predpiše vlada z uredbo.
96. člen
(izvršba administrativne sankcije in zavarovanje)
(1) Administrativna sankcija se prisilno izvrši po
pravnomočnosti odločbe, s katero je izrečena.
(2) Izvršbo opravi pristojni davčni organ po postopku,
predpisanem za izvršbo davčnih obveznosti, na predlog agencije.
(3) Agencija lahko pred, ob ali po izdaji odločbe, vse do
njene pravnomočnosti, izvede ukrepe za zavarovanje izvršbe in za zavarovanje
izpolnitve obveznosti iz naslova administrativne sankcije in s tem povezanih
stroškov. V tem postopku se smiselno uporabljajo določbe zakona, ki ureja
davčni postopek, o zavarovanju izpolnitve in plačila davčne obveznosti.
5. poglavje Sodno varstvo
97. člen
(sodno varstvo)
(1) Sodno varstvo zoper odločbe agencije se zagotavlja v
postopku, določenem s tem zakonom (v nadaljnjem besedilu: postopek sodnega
varstva).
(2) Za postopek sodnega varstva zoper odločbe agencije se
smiselno uporablja zakon, ki ureja upravni spor, če ni s tem zakonom določeno
drugače.
98. člen
(pravica do sodnega varstva zoper odločbe in sklepe)
(1) Zoper odločbe agencije je dopustno začeti postopek
sodnega varstva.
(2) Zoper sklepe, ki jih izda agencija v skladu s tem
zakonom, je dopusten postopek sodnega varstva, če ni izrecno izključen.
(3) Ne glede na prejšnji odstavek se lahko v postopku sodnega
varstva zoper odločbo izpodbija sklep, zoper katerega je izključen postopek
sodnega varstva v skladu s tem zakonom, in sicer sklep, s katerim agencija
zahteva podatke od podjetja (52. člen tega zakona).
(4) Postopek sodnega varstva je dovoljen zoper sklep, zoper
katerega je po določbah, ki urejajo splošni upravni postopek, dovoljena
pritožba.
(5) Zadeve v postopku sodnega varstva po tem zakonu so nujne
in sodišče o njih odloča prednostno.
99. člen
(meje preizkusa)
Sodišče preizkusi odločbo agencije v mejah tožbenega zahtevka
in mejah razlogov, ki so navedeni v tožbi, pri tem pa po uradni dolžnosti pazi
na bistvene kršitve določb postopka iz zakona, ki ureja upravni spor.
100. člen
(pregled dokumentov zadeve in uporaba informacij)
Za pregled dokumentov zadeve in uporabo informacij pred
sodiščem se smiselno uporabljata 42. in 43. člen tega zakona.
101. člen
(objava sodnih odločb na spletu)
Za obveščanje javnosti se na spletnem mestu agencije objavijo
odločbe, ki jih sodišče izda v postopku sodnega varstva zoper odločbe agencije,
brez zaupnih podatkov.
VI. DEL
POSTOPKI Z MEDNARODNIM ELEMENTOM
102. člen
(medsebojna pomoč)
(1) Pooblaščene uradne osebe agencije:
-       
izvajajo preiskave, posredujejo zahteve za informacije in zbirajo
informacije na podlagi zaprosila Evropske komisije ali organa prosilca, v
skladu s tem zakonom, pri čemer se ne izda sklep o uvedbi postopka,
-       
dejavno pomagajo uradnim osebam in drugim osebam, ki jih je Evropska
komisija pooblastila za izvajanje preiskav v skladu z 20. členom Uredbe
1/2003/ES, pri čemer je obseg pooblastil teh pooblaščenih oseb določen v drugem
odstavku 20. člena Uredbe 1/2003/ES,
-       
na podlagi zaprosila organa prosilca v skladu s tem zakonom, pri čemer
se ne izda sklep o uvedbi postopka, ugotavljajo, ali podjetja spoštujejo
preiskovalne ukrepe in odločbe organa prosilca, izdane v postopkih, ki se
nanašajo na preiskavo, zahtevo za predložitev podatkov, zbiranje informacij,
odločbo o prenehanju s kršitvijo, začasne ukrepe ali zaveze;
-       
dejavno pomagajo uradnim osebam in drugim osebam, ki jih je Evropska
komisija pooblastila za izvajanje preiskav v skladu s 13. členom Uredbe
139/2004/ES, pri čemer je obseg pooblastil teh pooblaščenih oseb določen v
drugem odstavku 13. člena Uredbe 139/2004/ES.
(2) Agencija uradnim osebam organa, pristojnega za varstvo
konkurence druge države članice, ali Evropske komisije in drugim osebam, ki jih
je ta organ pooblastil, omogoči, da sodelujejo in aktivno pomagajo pooblaščenim
osebam agencije pri izvajanju preiskav v skladu z 22. členom Uredbe 1/2003/ES
ali pri zbiranju informacij.
(3) Agencija in Evropska komisija ali organ, pristojen za
varstvo konkurence druge države članice, ki je zaprosil agencijo za pomoč,
lahko izmenjujeta informacije ter jih uporabita kot dokazno sredstvo ob
upoštevanju omejitev iz 12. člena Uredbe 1/2013/ES.
(4) Pri izvajanju preiskav v skladu s tem členom mora
policija zagotoviti pomoč osebam iz prvega in drugega odstavka tega člena v
skladu s prvim odstavkom 57. člena tega zakona.
(5) Ne glede na prvi odstavek 43. člena tega zakona in prvi
odstavek tega člena agencija pošlje izjavo zaradi prizanesljivosti organu,
pristojnemu za varstvo konkurence druge države članice, ali Evropski komisiji,
ne glede na obliko prijave za prizanesljivost, le na podlagi soglasja
vlagatelja ali kadar sta agencija in organ, pristojen za varstvo konkurence
druge države članice, ali Evropska komisija od istega vlagatelja prejela izjavo
zaradi prizanesljivosti, ki se nanaša na isto domnevno kršitev, če v času
pošiljanja izjave zaradi prizanesljivosti vlagatelj ne more umakniti
informacij, ki jih je predložil organu, pristojnemu za varstvo konkurence druge
države članice, ali Evropski komisiji.
(6) Agencija razkrije pristojnim organom, pristojnim za
varstvo konkurence drugih držav članic, podatke, potrebne za izvršbo po tem
zakonu.
(7) Ta člen se uporablja tudi za medsebojno pomoč
pooblaščenim organom tujih držav, če je tako določeno v mednarodnih pogodbah,
ki obvezujejo Republiko Slovenijo.
103. člen
(vročitev in izvršitev aktov agencije zoper podjetje, ki ima
sedež ali premoženje v drugi državi članici)
(1) Če podjetje, zoper katero agencija vodi postopek, nima
sedeža v Republiki Sloveniji, lahko agencija brez nepotrebnega odlašanja organ,
pristojen za varstvo konkurence druge države članice, ali drug pristojni javni
organ, ki je pristojen za izvrševanje aktov na podlagi nacionalnih predpisov v
drugi državi članici (v nadaljnjem besedilu: zaprošeni organ), v kateri ima to
podjetje sedež, zaprosi, da v imenu agencije podjetju vroči:
-       
predhodne ugotovitve o domnevni kršitvi 5. ali 8. člena tega zakona ali
101. ali 102. člena Pogodbe o delovanju Evropske unije in katere koli odločbe,
s katerimi se uporabijo navedeni členi,
-       
drug procesni akt, sprejet v okviru postopkov za uveljavljanje pravil
konkurence, ki ga je treba v skladu s slovenskim pravnim redom vročiti, in
-       
druge ustrezne dokumente v zvezi z uporabo 5. ali 8. člena tega zakona
ali 101. ali 102. člena Pogodbe o delovanju Evropske unije, med drugim
dokumente, ki se nanašajo na izvršitev odločb, s katerimi je podjetju izrečena
administrativna sankcija ali periodična administrativna sankcija.
(2) Agencija v zaprosilu iz prejšnjega odstavka navede:
-       
ime, znani naslov podjetja in morebitne druge relevantne informacije za
identifikacijo podjetja,
-       
kratek opis relevantnih dejstev in okoliščin,
-       
povzetek priložene kopije akta, ki ga je treba vročiti,
-       
naziv, naslov in druge kontaktne podatke zaprošenega organa in
-       
roke za vročitev, kot so zakonski ali zastaralni roki,
in k zaprosilu priloži kopijo akta, ki se
vroča.
(3) Če podjetje, ki mu je s pravnomočno odločbo izrečena
administrativna sankcija ali periodična administrativna sankcija na podlagi
tega zakona, v Republiki Sloveniji nima zadostnih sredstev za plačilo izrečene
administrativne sankcije, agencija brez nepotrebnega odlašanja zaprošeni organ
v državi članici, kjer ima to podjetje sedež ali premoženje, prosi, da od
podjetja izterja plačilo izrečene administrativne sankcije ali periodične
administrativne sankcije.
(4) Agencija v zaprosilu iz prejšnjega odstavka navede:
-       
ime, znani naslov podjetja ter morebitne druge relevantne informacije za
identifikacijo podjetja,
-       
kratek opis relevantnih dejstev in okoliščin,
-       
povzetek priložene kopije akta, ki ga je treba izvršiti,
-       
naziv, naslov in druge kontaktne podatke zaprošenega organa,
-       
roke za izvršitev, kot so zakonski ali zastaralni roki,
-       
informacije o odločbi, na podlagi katere je dovoljena izvršitev v državi
članici organa prosilca,
-       
datum pravnomočnosti odločbe,
-       
znesek administrativne sankcije ali periodične administrativne sankcije
in
-       
informacije o tem, kako je agencija v razumnih mejah poskušala izvršiti
odločbo na svojem ozemlju,
in k zaprosilu priloži kopijo akta, ki ga je
treba izvršiti.
(5) Agencija pošlje zaprosilo iz prvega ali tretjega odstavka
tega člena zaprošenemu organu v uradnem jeziku ali enem od uradnih jezikov
zaprošenega organa, razen kadar se agencija in zaprošeni organ dogovorita
drugače. Če pravo države članice zaprošenega organa določa, da morajo biti odločbe
ali drugi akti predloženi v uradnem jeziku te države, agencija zaprosilu
priloži uradni prevod akta, ki ga je treba vročiti, ali odločbe, s katero je
izrečena administrativna sankcija ali periodična administrativna sankcija,
razen če se agencija in zaprošeni organ dogovorita drugače.
(6) Agencija nemudoma obvesti zaprošeni organ, če je podjetje
izrečeno administrativno sankcijo že plačalo, ali če je bila odločba, s katero
je bila izrečena administrativna sankcija ali izvršljivost odločbe naknadno
razveljavljena ali spremenjena, ali pa je bila administrativna sankcija
zmanjšana, ali izvršitve zaradi drugih razlogov ne zahteva več.
(7) Če je bil vložen predlog za izvršitev administrativne
sankcije v drugi državi članici, izvrševanje v Republiki Sloveniji ni dopustno.
Izvrševanje se lahko v Republiki Sloveniji nadaljuje:
-       
potem, ko je bila agencija obveščena, da se izvrševanje v drugi državi
članici ne izvršuje več,
-       
če izvrševanje v državi izvršitve zaradi neizterljivosti ni mogoče ali
-       
če država izvršitve zavrne izvrševanje.
(8) Stroške, ki jih zaprošeni organ zahteva zaradi vročitve
aktov iz prvega odstavka tega člena ali izvršitve pravnomočnih odločb, plača
agencija na račun zaprošenega organa.
104. člen
(vročitev in izvršitev aktov organov, pristojnih za varstvo
konkurence drugih držav članic)
(1) Na podlagi zaprosila organa prosilca za pomoč, ki vsebuje
vse sestavine iz drugega odstavka prejšnjega člena, agencija v imenu in na
račun organa prosilca vroči naslovniku:
-       
predhodne ugotovitve o domnevni kršitvi 101. ali 102. člena Pogodbe o
delovanju Evropske unije in odločbe, s katerimi se uporabita navedena člena,
-       
drug procesni akt, sprejet v okviru postopkov za uveljavljanje pravil
konkurence, ki bi moral biti v skladu z nacionalnim pravom vročen, ter
-       
druge ustrezne dokumente v zvezi z uporabo 101. ali 102. člena Pogodbe o
delovanju Evropske unije, med drugim dokumente, ki se nanašajo na izvršitev
odločb o izreku denarnih sankcij ali periodičnih denarnih sankcij.
(2) Za vročitev dokumentov iz prejšnjega odstavka se smiselno
uporablja zakon, ki ureja splošni upravni postopek.
(3) Na podlagi zaprosila organa prosilca, ki vsebuje vse
sestavine iz četrtega odstavka prejšnjega člena, agencija sprejme zaprosilo za
izvršitev pravnomočne odločbe, s katero je podjetju izrečena denarna sankcija
ali periodična denarna sankcija zaradi kršitev 101. ali 102. člena Pogodbe o
delovanju Evropske unije, in brez nepotrebnega odlašanja vloži izvršbo pri
pristojnem davčnem organu, če:
-       
se je organ prosilec na svojem ozemlju v razumnih mejah poskušal
prepričati, da podjetje, ki mu je izrečena denarna sankcija ali periodična
denarna sankcija, nima sredstev v državi organa prosilca, ki bi zadostovala, da
bi bilo mogoče izterjati izrečeno denarno sankcijo ali periodično denarno
sankcijo,
-       
zaprosilo organa prosilca vsebuje vse sestavine iz drugega in četrtega
odstavka prejšnjega člena in
-       
je priložen uradni prevod v slovenski jezik akta oziroma odločbe, ki jo
je treba izvršiti.
(4) Davčni organ izvrši izterjavo denarne sankcije ali
periodične denarne sankcije po postopku, predpisanem za izvršbo davčnih
obveznosti, na predlog agencije.
(5) Agencija za vročitev aktov in davčni organ za izvršitev
pravnomočne odločbe ne zahtevata nobenih listin o priznanju, dopolnitvi ali
nadomestitvi, če zaprosilo vsebuje vse zahtevane podatke in listine. Glede
jezika zaprosila in listin se smiselno uporablja peti odstavek prejšnjega
člena.
(6) Ne glede na izpolnitev pogoja iz prve alineje tretjega
odstavka tega člena lahko davčni organ na podlagi predloga agencije za
izterjavo izterja plačilo denarne sankcije ali periodične denarne sankcije, če
podjetje, zoper katero je treba izterjati denarno sankcijo ali periodično
denarno sankcijo, nima sedeža v državi članici organa prosilca in v drugih
primerih, ki niso zajeti v tretjem odstavku tega člena. V tem primeru organu
prosilcu v zaprosilu ni treba navesti informacij o tem, kako je v razumnih
mejah poskušal izvršiti odločbo na svojem ozemlju.
(7) Za zastaranje izvršitev odločb, s katerimi je izrečena
denarna sankcija ali periodična denarna sankcija, se uporablja pravo države,
kjer ima sedež organ prosilec.
(8) Davčni organ izterja denarno sankcijo ali periodično
denarno sankcijo v eurih. Če je znesek denarne sankcije ali periodične denarne
sankcije v odločbi izrečen v drugi valuti, se znesek denarne sankcije ali
periodične denarne sankcije iz tuje valute pretvori v euro po srednjem
menjalnem tečaju Banke Slovenije, ki je veljal na dan, ko je bila denarna
sankcija ali periodična denarna sankcija izrečena.
(9) Agenciji ni treba izvršiti zaprosila iz prvega odstavka
tega člena in davčnemu organu predložiti v izvršitev pravnomočne odločbe iz
tretjega odstavka tega člena, če:
-       
zaprosilo ne vsebuje vseh sestavin iz drugega oziroma četrtega odstavka
prejšnjega člena ali
-       
agencija dokaže utemeljene razloge, da bi bila taka izvršitev zaprosila
očitno v nasprotju z javnim redom Republike Slovenije.
(10) Preden zavrne zaprosilo ali če potrebuje dodatne
informacije, agencija stopi v stik z organom prosilcem.
(11) Denarni znesek, ki ga je davčni organ izterjal na
podlagi zaprosila organa prosilca, agencija brez odlašanja nakaže na račun
organa prosilca.
105. člen
(stroški)
(1) Agencija lahko zahteva od organa prosilca povračilo vseh
razumnih dodatnih stroškov, vključno s stroški prevoda, dela in upravnimi
stroški, povezanimi z ukrepi, sprejetimi za vročitev aktov iz prvega odstavka
prejšnjega člena tega zakona ter vse stroške za izvršitev aktov iz tretjega
odstavka prejšnjega člena. Povračilo stroškov davčnega organa je prihodek
proračuna Republike Slovenije.
(2) Za poplačilo vseh stroškov, povezanih z izvršitvijo aktov
organov, pristojnih za varstvo konkurence drugih držav članic, lahko agencija
ali davčni organ obdrži ustrezen del izterjane denarne sankcije ali periodične
denarne sankcije, ki jo je davčni organ izterjal na predlog agencije. Če
agenciji ali davčnemu organu ne uspe izterjati denarne sankcije ali periodične
denarne sankcije, lahko agencija ali davčni organ od organa prosilca zahteva
kritje nastalih stroškov.
(3) Agencija ali davčni organ lahko zahtevata kritje
stroškov, nastalih v zvezi z izvršitvijo aktov organov, pristojnih za varstvo
konkurence drugih držav članic, tudi od podjetja, zoper katero je treba
izvršiti denarno sankcijo ali periodično denarno sankcijo. Agencija te stroške
postopka po uradni dolžnosti zahteva s sklepom o stroških postopka.
106. člen
(spori v zvezi z zaprosili za vročitev ali izvršitev odločb)
(1) Za spore glede zakonitosti akta, ki ga je treba vročiti,
ali odločbe, ki jo je treba izvršiti, in glede zakonitosti zaprosila za
vročitev oziroma izvršitev se uporablja pravo države članice, v kateri ima
organ prosilec sedež.
(2) Spori v zvezi z izvršilnimi ukrepi, sprejetimi v državi
članici zaprošenega organa, ali spori v zvezi z veljavnostjo vročitve, ki jo je
izvedel zaprošeni organ, spadajo v okvir pristojnosti pristojnih organov države
članice zaprošenega organa in jih ureja pravo navedene države članice.
VII. DEL
OMEJEVANJE TRGA Z OBLASTNIMI AKTI IN DEJANJI
107. člen
(prepoved)
(1) Vlada, državni organi, organi lokalnih skupnosti in
nosilci javnih pooblastil ne smejo omejevati prostega nastopanja podjetij na
trgu.
(2) Za omejevanje prostega nastopanja podjetij na trgu po tem
zakonu se štejejo splošni in posamični akti in dejanja, s katerimi se v
nasprotju z ustavo in zakonom omejujejo svobodna menjava blaga in storitev,
svoboden vstop na trg, svobodno nastopanje na trgu ali s katerimi se kako
drugače preprečuje konkurenca.
108. člen
(omejevanje prostega nastopanja s predpisi)
(1) Pri omejevanju prostega nastopanja podjetij s predpisi se
varstvo interesov podjetij zagotavlja v postopku za presojo skladnosti
predpisov z ustavo in zakoni, če takega varstva ni mogoče zagotoviti v upravnem
sporu.
(2) Za omejevanje prostega nastopanja podjetij na trgu po tem
zakonu se ne štejejo predpisi, s katerimi se v skladu z ustavo zagotavljajo
človekove pravice ter gospodarska in socialna razmerja, zlasti pa predpisi, s
katerimi se določajo:
-       
pogoji za promet z blagom in storitvami, ki določajo lastnosti blaga ali
način opravljanja storitev zaradi sanitarnih, veterinarskih, fitopatoloških,
okoljevarstvenih, delovno-varstvenih, tehničnih in podobnih razlogov,
-       
ukrepi za nadzorovanje cen v skladu s posebnim zakonom,
-       
način poslovanja podjetij zaradi varstva potrošnikov v skladu s posebnim
zakonom,
-       
obvezni standardi,
-       
obveznost z zakonom določenih podjetij, da opravljajo svojo dejavnost za
uporabnike.
109. člen
(omejevanje prostega nastopanja s posamičnimi akti in
dejanji)
(1) Za omejevanje prostega nastopanja s posamičnimi akti in
dejanji v smislu drugega odstavka 107. člena tega zakona se štejejo zlasti akti
in dejanja, s katerimi se:
-       
podjetju onemogoča opravljanje dejavnosti na nekem območju ali glede
neke vrste dejavnosti, čeprav izpolnjuje z zakonom določene pogoje,
-       
neupravičeno zavlačuje postopek za izdajo dovoljenja za opravljanje
dejavnosti ali drugega dovoljenja, pomembnega za nastopanje podjetja na trgu,
-       
posredno ali neposredno ustvarja diskriminacija med podjetji glede na
njihov sedež,
-       
prepoveduje promet z blagom in storitvami zunaj območja lokalne
skupnosti,
-       
nekemu podjetju neutemeljeno zagotavlja privilegiran položaj pri
poslovanju na trgu.
(2) Če zoper akte in dejanja iz prejšnjega odstavka niso
mogoča pravna sredstva v upravnem postopku, lahko prizadeto podjetje začne upravni
spor.
110. člen
(izjemoma dovoljene omejitve)
Ne glede na 108. in 109. člen tega zakona sme vlada
predpisati omejitve na trgu v naslednjih primerih:
-       
če nastanejo ali utegnejo nastati zaradi naravne nesreče, epidemij,
izrednih razmer in podobnih razlogov občutne motnje na trgu in pri preskrbi
prebivalstva ali motnje na drugih področjih, če ogrožajo varno in zdravo
življenje prebivalcev,
-       
če nastanejo ali utegnejo nastati občutne motnje na trgu zaradi
pomanjkanja dobrin, nujno potrebnih za proizvodnjo ali predelavo ali za
življenje prebivalcev,
-       
če je treba zadovoljiti potrebe po izdelkih, surovinah in
reprodukcijskem materialu, ki so posebno ali strateško pomembni za obrambo
Republike Slovenije.
111. člen
(pogoj za uporabo izjemoma dovoljenih omejitev)
Izjemoma dovoljene omejitve iz prejšnjega člena sme vlada
predpisati le, če razlogov za omejitve ni mogoče odpraviti z ukrepi v
podjetjih, z uvozom ali z ukrepi tekoče gospodarske politike.
112. člen
(ukrepi izjemoma dovoljenih omejitev)
(1) Kot omejitve v smislu 110. člena tega zakona sme vlada
predpisati:
-       
prepoved prometa z določenim blagom ali omejitev prometa s posameznim
blagom glede količine ali kakovosti, določitev posebnih pogojev za promet s
posameznim blagom ali vrstami blaga,
-       
obveznost zadevnih podjetij, da morajo dati v promet zadevne količine
ali vrste blaga in da ga morajo dati na razpolago ali dobaviti zadevnim
uporabnikom ali uporabnikom po določenem vrstnem redu,
-       
obveznost v podjetij, da si morajo ustvariti rezerve in v njih hraniti
določene količine in vrste blaga.
(2) Smiselno enake prepovedi ali obveznosti se lahko
predpišejo za storitve.
(3) Vlada mora omejitev razveljaviti takoj, ko prenehajo
razlogi, zaradi katerih je bila omejitev predpisana, ali ko je mogoče stanje
popraviti z drugačnimi ukrepi.
(4) Če vlada ukrepov ne razveljavi v šestih mesecih, potem ko
jih je sprejela, mora o ukrepih obvestiti državni zbor in mu poročati o
njihovih učinkih.
113. člen
(omilitev škode zaradi izjemnih omejitev)
(1) Če je bila podjetju z ukrepi iz prejšnjega člena
povzročena občutna škoda, mora pristojni državni organ sprejeti ukrepe za njeno
omilitev, tako da posledice predpisanih državnih ukrepov za podjetje niso
občutno nesorazmerne v primerjavi s posledicami, ki so jih v okoliščinah iz
110. člena tega zakona utrpeli potrošniki, druga podjetja, država ali lokalna
skupnost.
(2) Če je z ukrepi iz prejšnjega člena podjetju nastala
občutno nesorazmerna škoda in niso bili sprejeti ukrepi v skladu s prejšnjim
odstavkom, lahko podjetje zahteva povrnitev te škode od Republike Slovenije.
114. člen
(mnenja agencije)
(1) Da bi se na ozemlju Republike Slovenije zagotovila
učinkovitejša konkurenca, agencija v zadevah, v katerih določbe zakona ali
drugega predpisa povzročajo omejevanje konkurence ali pravilnega delovanja trga
in tega ne upravičuje splošni interes, ter v primerih iz 109. člena tega
zakona, pošlje pristojnim organom mnenje o potrebnih ukrepih, s katerimi bi se
odpravilo ali preprečilo omejevanje konkurence.
(2) Agencija objavi, o katerih zadevah je dala mnenje, če je
to primerno zaradi narave in pomena omejevanja.
115. člen
(posvetovanje)
(1) Agencija da mnenje o predlogu zakona ali uredbe, kadar
meni, da je to potrebno, ali kadar to zahteva pristojni državni organ.
(2) Predsednik ali predsednica vlade ali pristojni minister
lahko zahteva od agencije mnenje o predlogu zakona ali uredbe, katerih
neposredni učinek so:
-       
določanje količinskih omejitev pri izvajanju dejavnosti ali dostopu do
trga,
-       
določanje izključnih pravic na določenih gospodarskih področjih,
-       
določanje splošnih pogojev poslovanja.
VIII. DEL
POSAMEZNA PRAVILA GLEDE POVRNITVE ŠKODE ZARADI KRŠITEV KONKURENČNEGA PRAVA
116. člen
(povrnitev škode zaradi kršitev konkurenčnega prava)
(1) Oseba, ki je utrpela škodo, povzročeno s kršitvijo
konkurenčnega prava (v nadaljnjem besedilu: oškodovanec), ima pravico do
povrnitve škode (v nadaljnjem besedilu: odškodnina) po splošnih pravilih
zakona, ki ureja obligacijska razmerja, če ni s tem zakonom določeno drugače.
(2) Kršitelj, ki je povzročil škodo, dolguje oškodovancu
zamudne obresti od nastanka škode do plačila, ne glede na to, kdaj je
oškodovanec vložil zahtevek za povrnitev škode, povzročene s kršitvijo
konkurenčnega prava (v nadaljnjem besedilu: odškodninski zahtevek).
117. člen
(razkritje dokazov ali podatkov)
(1) Oškodovanec lahko od kršitelja ali tretje osebe, za
katero trdi, da razpolaga z dokazi ali podatki, potrebnimi zaradi
odškodninskega zahtevka, ki je vložen pri sodišču, zahteva razkritje dokazov
ali podatkov. Kršitelj pa lahko razkritje dokazov ali podatkov zahteva od
oškodovanca ali tretje osebe, za katero trdi, da razpolaga z dokazi ali
podatki, potrebnimi za ugovarjanje zoper odškodninski zahtevek.
(2) Razkritje dokazov ali podatkov se lahko zahteva, če:
-       
je glede na razpoložljiva dejstva in dokaze v zadostni meri izkazano, da
obstaja odškodninska terjatev zaradi kršitev konkurenčnega prava oziroma da ta
ne obstaja ali da ne obstaja v zatrjevani višini,
-       
so dokazi ali podatki relevantni zaradi dodatnega navajanja dejstev ali
dokazovanja obstoja ali neobstoja odškodninske terjatve oziroma njene višine in
-       
so dokazi ali podatki, katerih razkritje se zahteva, karseda določno in
podrobno opisani na podlagi dejstev in dokazov, ki so osebi, ki zahteva
razkritje dokazov ali podatkov, znani pod razumnimi pogoji.
(3) Razkritje dokazov ali podatkov se izvede tako, da se
zagotovi sorazmernost med upravičenimi interesi vseh oseb, pri čemer se
upoštevajo zlasti:
-       
ali je utemeljitev obstoja ali neobstoja obveznosti povrnitve škode že
dovolj podprta z razpoložljivimi dejstvi in dokazi,
-       
ali gre za vsesplošno iskanje podatkov, ki verjetno niso pomembni za
odločitev o obstoju ali neobstoju odškodninske terjatve,
-       
obseg in stroški razkritja dokazov ali podatkov, zlasti za tretje osebe,
-       
ali dokazi, katerih razkritje se predlaga, vsebujejo zaupne podatke,
zlasti v zvezi s tretjimi osebami, in kateri so možni ukrepi za zavarovanje
zaupnih podatkov.
(4) Pri razkritju dokazov ali podatkov iz spisa organa,
pristojnega za varstvo konkurence, se pri zagotavljanju sorazmernosti poleg
okoliščin iz prejšnjega odstavka upošteva tudi:
-       
ali je v zahtevi dovolj opredeljena narava, predmet ali vsebina dokazov
ali podatkov ali pa gre za splošno zahtevo za razkritje dokazov ali podatkov v
zvezi s posamezno zadevo,
-       
ali je dokaz ali podatek relevanten za utemeljitev odškodninske
terjatve,
-       
ali zaradi učinkovitega izvajanja konkurenčnega prava pretehta javni
interes varovanja dokazov ali podatkov iz spisa organa, pristojnega za varstvo
konkurence, v zvezi z razkritjem dokazov ali podatkov iz osmega odstavka tega
člena,
-       
ali zaradi učinkovitega izvajanja konkurenčnega prava pretehta javni
interes varovanja dokazov ali podatkov iz spisa organa, pristojnega za varstvo
konkurence, ker lahko stranka sama doseže razkritje dokazov ali podatkov pri
osebi iz prvega odstavka tega člena, ki ni organ, pristojen za varstvo
konkurence, in
-       
ali zaradi učinkovitega izvajanja konkurenčnega prava pretehta javni
interes varovanja dokazov ali podatkov iz spisa organa, pristojnega za varstvo
konkurence, glede na mnenje organa, pristojnega za varstvo konkurence, o
sorazmernosti zahtevka za razkritje dokazov ali podatkov v skladu s tretjim
odstavkom 120. člena tega zakona.
(5) Pri zagotavljanju sorazmernosti se ne upošteva navedba
podjetja, da bi mu z razkritjem nastala premoženjska škoda zaradi odškodninske
odgovornosti zaradi kršitev konkurenčnega prava.
(6) V primeru obstoja zaupnih podatkov se lahko določi, komu
se smejo razkriti dokazi, ki vsebujejo zaupne podatke, in kako se zagotovi
varstvo zaupnih podatkov, zlasti z naslednjimi ukrepi:
-       
da se v določenem roku zagotovi nezaupna različica dokazov, v kateri so
zaupni deli besedila izbrisani, oziroma se zagotovi kratek in jedrnat opis
vsakega izbrisanega podatka,
-       
da se dovoli vpogled v dokaz, ki vsebuje zaupne podatke, samo v
prostorih osebe, od katere se zahteva razkritje dokazov,
-       
da se dovoli pregled, prepis ali preslikava zaupnih podatkov zgolj
izvedencu, revizorju, odvetniku predlagatelja, predlagateljevemu zunanjemu
strokovnemu pomočniku ali izvedeni priči, pri čemer se določi, da so osebe, ki
jim je dovoljen pregled, prepis ali preslikava teh podatkov, dolžne varovati te
podatke in jih ne smejo razkriti strankam postopka niti tretjim osebam, smejo
pa jih uporabiti za svoje analize in se nanje lahko sklicujejo v svojih vlogah
na tak način, da zaupni podatki niso razkriti njihovim strankam ali tretjim
osebam. Ob takšnem sklepu je odvetnik prost zaveze razkritja zaupnih podatkov
svoji stranki, stranka pa takega razkritja ne sme zahtevati.
(7) Oseba, od katere se zahteva razkritje dokazov ali
podatkov, lahko odreče to razkritje, če se dokaz ali podatki nanašajo na
privilegirano komunikacijo iz 58. člena tega zakona.
(8) Ne glede na prvi odstavek tega člena, razen če se je
postopek pred organom, pristojnim za varstvo konkurence, že končal, ni
dovoljeno razkriti dokazov ali podatkov iz spisa organa, pristojnega za varstvo
konkurence, ki se nanašajo na:
-       
podatke, pripravljene posebej za postopek organa, pristojnega za varstvo
konkurence,
-       
podatke, ki jih je med postopkom sestavil organ, pristojen za varstvo
konkurence, in jih poslal strankam, ali
-       
vloge za poravnavo, ki so bile umaknjene.
(9) Ne glede na prvi odstavek tega člena ni dovoljeno
razkriti dokazov ali podatkov iz spisa organa, pristojnega za varstvo
konkurence, ki se nanašajo na:
-       
dokaze iz prve, tretje, četrte in pete alineje petega odstavka 42. člena
tega zakona,
-       
izjavo zaradi prizanesljivosti ali
-       
vlogo za poravnavo.
118. člen
(odločanje o odškodninskem zahtevku)
Za odločanje o odškodninskem zahtevku zaradi kršitev konkurenčnega
prava se uporablja zakon, ki ureja pravdni postopek, če ni s tem zakonom
določeno drugače.
119. člen
(združitev pravdnih postopkov)
Kadar teče pred različnimi sodišči v Republiki Sloveniji na
prvi stopnji več pravdnih postopkov zaradi uveljavljanja zahtevkov, ki izvirajo
iz iste kršitve konkurenčnega prava in v katerih je ista oseba nasprotnik
raznih tožnikov ali raznih tožencev, lahko na predlog pristojnega sodišča ali
stranke vrhovno sodišče s sklepom združi zadeve za skupno obravnavanje, če se s
tem pospeši obravnavanje ali se zmanjšajo stroški. O vseh združenih pravdah
lahko izda sodišče skupno sodbo.
120. člen
(razkritje dokazov ali podatkov v pravdnem postopku)
(1) Če oškodovanec ali kršitelj (v nadaljnjem besedilu:
stranka) v pravdnem postopku, v katerem se uveljavlja odškodninski zahtevek
zaradi kršitev konkurenčnega prava, predlaga, da sodišče nasprotni stranki ali
tretji osebi naloži predložitev listin ali razkritje podatkov, ki so poslovna
skrivnost, po zakonu, ki ureja pravdni postopek, sodišče ugodi predlogu pod
pogoji iz 117. člena tega zakona in tega člena.
(2) Če stranka ne more iz razumnih razlogov od nasprotne
stranke ali tretje osebe pridobiti dokazov ali podatkov, sodišče na zahtevo ali
predlog stranke naloži razkritje dokazov ali podatkov organu, pristojnemu za
varstvo konkurence.
(3) Preden sodišče odloči o razkritju dokazov ali podatkov iz
spisa organa, pristojnega za varstvo konkurence, o tem obvesti organ, ki je
pristojen za varstvo konkurence in razpolaga s temi dokazi, ta pa lahko poda
mnenje o sorazmernosti zahtevka ali predloga.
(4) Če se zahtevek ali predlog za razkritje dokazov ali
podatkov nanaša na zaupne podatke, sodišče lahko določi, komu se smejo razkriti
dokazi ali podatki, ki vsebujejo zaupne podatke, in poseben način varstva
zaupnih podatkov, zlasti z ukrepi iz šestega odstavka 117. člena tega zakona.
Sodišče opozori stranko in osebo iz tretjega alineje šestega odstavka 117.
člena tega zakona, ki so ji zaupni podatki razkriti, na denarno kazen iz prvega
odstavka 123. člena tega zakona ter da sta izdaja in neupravičena pridobitev
poslovne skrivnosti kaznivi dejanji.
(5) Če stranka zaradi privilegirane komunikacije iz sedmega
odstavka 117. člena tega zakona ugovarja razkritju dokazov ali podatkov, o
utemeljenosti ali neutemeljenosti takšnega sklicevanja odloči sodišče.
(6) Če stranka ugovarja razkritju dokazov ali podatkov, ker
se nanašajo na izjavo zaradi prizanesljivosti ali vlogo za poravnavo, sodišče
na podlagi obrazloženega predloga stranke ali tretje osebe preveri, ali vsebina
izjave zaradi prizanesljivosti ali vloge za poravnavo ustreza njuni opredelitvi
v 25. in 27. točki prvega odstavka 3. člena tega zakona. Sodišče lahko za
mnenje zaprosi organ, ki je pristojen za varstvo konkurence in pri katerem se
takšen dokaz nahaja. Sodišče o predlogu obvesti osebo, ki je podala izjavo
zaradi prizanesljivosti ali vlogo za poravnavo, ta pa ima pravico, da se do
njega opredeli.
(7) Če se zahtevek ali predlog za razkritje dokazov ali
podatkov deloma nanaša na razkritje dokazov ali podatkov iz osmega ali devetega
odstavka 117. člena tega zakona, deloma pa na predhodne informacije, sodišče
ugodi predlogu ali zahtevku v tem delu.
(8) Stroške postopka za razkritje dokazov ali podatkov krije
najprej stranka, ki je zahtevala razkritje. Povrniti mora tudi stroške
nasprotni stranki. Povrnitev stroškov postopka za razkritje dokazov ali
podatkov lahko pozneje zahteva kot del pravdnih stroškov v odškodninskem
postopku glede na uspeh v pravdi.
121. člen
(omejitve uporabe dokazov ali podatkov, pridobljenih z
dostopom do spisa organa, pristojnega za varstvo konkurence)
(1) Izjave zaradi prizanesljivosti ali vloge za poravnave,
pridobljene z dostopom do spisa organa, pristojnega za varstvo konkurence, ni
dopustno predložiti kot dokaz v tožbi za povrnitev škode zaradi kršitev
konkurenčnega prava oziroma navajati dejstev, ki iz njih izhajajo.
(2) Dokazov ali podatkov iz osmega odstavka 117. člena tega
zakona, pridobljenih z dostopom do spisa organa, pristojnega za varstvo
konkurence, ni dopustno predložiti kot dokaz v tožbi za povrnitev škode zaradi
kršitev konkurenčnega prava oziroma navajati dejstev, ki iz njih izhajajo,
razen če se je postopek pred organom, pristojnim za varstvo konkurence, končal.
(3) Dokaze ali podatke, pridobljene z dostopom do spisa
organa, pristojnega za varstvo konkurence, in za katere ne velja prvi ali drugi
odstavek tega člena, lahko v tožbi za povrnitev škode zaradi kršitev
konkurenčnega prava navaja oziroma predloži samo stranka, ki jih je pridobila,
ali njen pravni naslednik, vključno z osebo, na katero je bil prenesen
odškodninski zahtevek.
122. člen
(posledice neizpolnitve odločbe o razkritju dokazov ali
podatkov)
(1) Če stranka, ki ji je naloženo razkritje dokazov ali
podatkov, ne izvrši ali zavrne izpolnitev odločbe o razkritju dokazov ali
podatkov ter če uniči ali skrije relevantne dokaze ali podatke, sodišče v
odškodninskem postopku o stroških postopka odloči po prostem preudarku.
(2) Če tretja oseba ne izvrši ali zavrne izvršitev
pravnomočnega sklepa za razkritje dokazov ali podatkov, izvrši sodišče sklep za
razkritje dokazov ali podatkov po uradni dolžnosti po pravilih izvršilnega
postopka.
123. člen
(denarna kazen)
(1) Če sodišče, ki odloča o odškodninskem zahtevku, odredi
ukrepe za varstvo zaupnih podatkov iz šestega odstavka 117. člena tega zakona,
in oseba, ki so ji razkriti zaupni podatki, med trajanjem odškodninskega
postopka ne izvrši ukrepa za zavarovanje zaupnih podatkov ali ravna v nasprotju
z njim, lahko sodišče fizični osebi izreče denarno kazen v znesku do 5.000
eurov, pravni osebi, samostojnemu podjetniku posamezniku, odvetniku oziroma
odvetniškemu kandidatu pa v znesku od 5.000 do 100.000 eurov.
(2) Če stranka ali tretja oseba uniči ali skrije relevantne
dokaze ali podatke od vložitve zahteve ali predloga za razkritje dokazov ali
podatkov do odločbe sodišča o razkritju, ji lahko sodišče, ki odloča o
odškodninskem zahtevku, izreče denarno kazen v znesku do 5.000 eurov.
(3) Če stranka ali njen zakoniti zastopnik ravna v nasprotju
s 121. členom tega zakona, lahko sodišče fizični osebi izreče denarno kazen v
znesku do 500 eurov, pravni osebi, samostojnemu podjetniku posamezniku ali
odvetniku oziroma odvetniškemu kandidatu pa v znesku do 5.000 eurov.
(4) Sodišče izreče denarno kazen s sklepom. V sklepu določi rok,
v katerem mora dolžnik denarno kazen plačati. Rok za plačilo denarne kazni ne
sme biti krajši od 15 dni in ne daljši od treh mesecev.
(5) Zoper sklep o izreku denarne kazni po tem členu je
dovoljena pritožba.
(6) Če je bila denarna kazen izrečena odvetniku ali
odvetniškemu kandidatu, sodišče o tem obvesti odvetniško zbornico.
(7) Denarna kazen, izrečena v skladu s tem členom, ni ovira
za izrek kazni ali sankcije zaradi kaznivega dejanja ali prekrška.
124. člen
(učinek odločbe organa, pristojnega za varstvo konkurence)
(1) Sodišče je vezano na pravnomočno odločbo agencije o
kršitvi ali pravnomočno odločbo o kršitvi, izdano v postopku sodnega varstva
zoper odločbo agencije.
(2) Če je obstoj kršitve konkurenčnega prava ugotovljen s
pravnomočno odločbo organa, pristojnega za varstvo konkurence druge države
članice, ali pravnomočno odločbo sodišča druge države članice, ki je na podlagi
rednega pravnega sredstva pristojno za presojo odločb organa, pristojnega za
varstvo konkurence druge države članice, se domneva, da so kršitelji, določeni
v odločbi o kršitvi, ravnali protipravno, pri čemer je dopusten nasproten
dokaz.
(3) Obveznosti iz prvega in drugega odstavka tega člena ne
posegata v pravice in obveznosti na podlagi 267. člena Pogodbe o delovanju
Evropske unije.
125. člen
(posebna pravila glede solidarne odgovornosti za mala in
srednja podjetja)
(1) Kršitelj, ki ima manj kot 250 zaposlenih in letni promet,
ki ne presega 50 milijonov eurov, ali letno bilančno vsoto, ki ne presega 43
milijonov eurov, je odgovoren le svojim neposrednim in posrednim kupcem, če
dokaže, da:
-       
je njegov tržni delež na upoštevnem trgu v času kršitve konkurenčnega
prava ves čas pod 5 odstotkov in
-       
bi uporaba splošnih pravil o solidarni odgovornosti nepopravljivo
ogrozila njegovo gospodarsko sposobnost preživetja, njegova sredstva pa bi
izgubila celotno vrednost.
(2) Kršitelj iz prejšnjega odstavka je solidarno odgovoren
tudi drugim oškodovancem, če ti od drugih podjetij, ki so odgovorna za isto
kršitev konkurenčnega prava, ne morejo pridobiti popolne odškodnine.
(3) Prvi odstavek tega člena se ne uporablja, če je:
-       
imel kršitelj vlogo vodje pri kršitvi konkurenčnega prava ali je
prisilil druga podjetja k sodelovanju pri kršitvi ali
-       
bila zoper kršitelja predhodno izdana pravnomočna upravna ali sodna
odločba o kršitvi konkurenčnega prava, ki ni povezana z zatrjevano kršitvijo
konkurenčnega prava v odškodninskem zahtevku.
126. člen
(posebna pravila glede solidarne odgovornosti za kršitelja,
ki mu je odpuščena sankcija)
(1) Kršitelj, ki mu je odpuščena sankcija, je solidarno
odgovoren le:
-       
svojim neposrednim ali posrednim kupcem ali dobaviteljem in
-       
drugim oškodovancem, če ti od drugih podjetij, ki so odgovorna za isto
kršitev konkurenčnega prava, ne morejo pridobiti popolne odškodnine.
(2) Zastaranje odškodninske terjatve zaradi kršitev
konkurenčnega prava, ki jo je povzročilo več oseb skupaj, ne teče med
kršiteljem, ki mu je odpuščena sankcija, in oškodovancem, ki ni njegov
neposredni ali posredni kupec ali dobavitelj, od dneva, ko je oškodovanec vložil
odškodninski zahtevek zoper druge kršitelje, in se nadaljuje naslednji dan,
odkar oškodovanec ni mogel pridobiti popolne odškodnine od drugih solidarnih
dolžnikov. Čas, ki je pretekel pred zadržanjem, se všteje v zastaralni rok.
(3) Ne glede na pravico solidarnega dolžnika, da od drugega
solidarnega dolžnika zahteva, da mu povrne tisto, kar je plačal zanj, znesek
plačila solidarnega dolžnika, ki mu je odpuščena sankcija, ne sme preseči
višine škode, ki jo je ta povzročil svojim neposrednim ali posrednim kupcem ali
dobaviteljem.
(4) Solidarni dolžnik, ki mu je odpuščena sankcija, povrne
drugim solidarnim dolžnikom, ki so plačali škodo, povzročeno s kršitvijo
konkurenčnega prava in ki je nastala oškodovancem, ki niso neposredni ali
posredni kupci ali dobavitelji kršiteljev, regresni zahtevek, ki se odmeri
glede na njegov delež odgovornosti za to škodo.
127. člen
(zastaranje)
(1) Terjatev za povrnitev povzročene škode zaradi kršitev
konkurenčnega prava zastara v petih letih, odkar je kršitev konkurenčnega prava
prenehala in odkar je tožnik izvedel ali se od njega razumno pričakuje, da je
lahko izvedel za:
-       
ravnanje kršitelja in dejstvo, da to ravnanje pomeni kršitev
konkurenčnega prava,
-       
škodo, ki je nastala zaradi kršitev konkurenčnega prava, in
-       
kršitelja.
(2) V vsakem primeru terjatev iz prejšnjega odstavka zastara
v desetih letih, odkar je škoda nastala. Rok ne začne teči, dokler kršitev
konkurenčnega prava ne preneha.
(3) Zastaranje odškodninske terjatve ne teče od dneva, ko
organ, pristojen za varstvo konkurence, izvede dejanje za namene preiskave ali
postopka zaradi kršitve konkurenčnega prava, do dneva, ko preteče eno leto po
pravnomočnosti odločbe o kršitvi ali drugačnem zaključku postopka. Čas, ki je
pretekel pred zadržanjem, se všteje v zastaralni rok.
(4) Zadržanje zastaranja iz prejšnjega odstavka vpliva na tek
zastaralnega roka iz prvega in drugega odstavka tega člena.
128. člen
(posebna pravila za določanje odškodnine)
(1) Pri odmeri odškodnine po prostem preudarku po zakonu, ki
ureja pravdni postopek, lahko sodišče upošteva tudi del dobička kršitelja, ki
je bil pridobljen s kršitvijo konkurenčnega prava.
(2) Domneva se, da karteli povzročajo škodo, razen če
kršitelj dokaže nasprotno.
(3) Sodišče lahko agencijo zaprosi, da v 30 dneh od prejema
zaprosila sporoči sodišču mnenje glede določitve višine škode. Če agencija
oceni, da je njena pomoč primerna, sodišču sporoči mnenje, sicer se šteje, da
je agencija ocenila, da njena pomoč ni primerna.
(4) Sodišče lahko za mnenje glede določitve višine škode zaprosi
tudi organ, pristojen za varstvo konkurenco druge države članice.
(5) Agencija na zaprosilo sodišča druge države članice
Evropske unije sporoči mnenje glede določitve višine škode, če oceni, da je
njena pomoč primerna.
129. člen
(razlika v ceni v dobavni verigi)
(1) Razlika med dejansko plačano ceno in ceno, ki bi veljala,
če ne bi bilo kršitve konkurenčnega prava (v nadaljnjem besedilu: razlika v
ceni), pomeni navadno škodo, pri čemer višina odškodnine za navadno škodo na
kateri koli stopnji dobavne verige ne sme presegati višine razlike v ceni, ki
je bila prenesena na to stopnjo dobavne verige. Pri izračunu višine navadne
škode se ne upošteva zmanjšanje škode, ki jo oškodovanec doseže z ukrepi
zmanjšanja stroškov.
(2) Ne glede na celoten ali delni prenos razlike v ceni na
naslednjo stopnjo dobavne verige ima oškodovanec pravico do odškodnine za
izgubljeni dobiček, ko mu celotni ali delni prenos razlike v ceni na naslednjo
stopnjo dobavne verige povzroči manjšo prodajo oziroma manjše nakupe.
(3) Toženec lahko ugovarja, da je tožnik v celoti ali delno
prenesel razliko v ceni na naslednjo stopnjo dobavne verige. Dokazno breme nosi
toženec.
(4) Za dokazovanje utemeljenosti ugovora iz prejšnjega
odstavka lahko toženec predlaga ali zahteva, da sodišče tožniku ali tretji
osebi naloži razkritje dokazov ali podatkov.
(5) Ta in 130. člen tega zakona se smiselno uporabljata tudi,
kadar je kršitev konkurenčnega prava povezana z neposredno ali posredno dobavo
kršitelju.
130. člen
(odškodninske tožbe posrednih kupcev)
(1) Če sta temelj ali višina odškodninskega zahtevka odvisna
od tega, v kakšni višini je bila razlika v ceni prenesena naprej na tožnika, ki
je posredni kupec, je tožnik dolžan dokazati obstoj in obseg prenosa razlike v
ceni nanj. Tožnik lahko z obrazloženim predlogom predlaga ali zahteva, da
sodišče tožencu ali tretji osebi naloži razkritje dokazov ali podatkov.
(2) V primeru iz prejšnjega odstavka se domneva, da je
razlika v ceni prenesena na tožnika, ki je posredni kupec, če ta dokaže, da:
-       
je toženec kršil konkurenčno pravo,
-       
je bila razlika v ceni, ki je bila prenesena na neposrednega kupca
toženca, posledica kršitve konkurenčnega prava, in
-       
je kupil blago ali storitev, ki je predmet kršitve konkurenčnega prava,
ali izhaja iz blaga ali storitve, ki je predmet kršitve, ali pa vsebuje takšno
blago ali storitve.
(3) Prejšnji odstavek se ne uporablja, če toženec dokaže, da
razlika v ceni ni bila v celoti ali delno prenesena na tožnika.
(4) Sodišče pri oceni, ali je tožencu uspelo dokazati, da je
tožnik v celoti ali delno prenesel razliko v ceni in da je bila razlika v ceni
prenesena nanj, upošteva tudi:
-       
odškodninske tožbe v zvezi z isto kršitvijo konkurenčnega prava, ki so
jih vložili tožniki z drugih stopenj dobavne verige,
-       
pravnomočne sodbe, izdane na podlagi tožb iz prejšnje alineje,
-       
relevantne javno dostopne informacije, ki izhajajo iz primerov
javnopravnega izvajanja konkurenčnega prava in se nanašajo na odškodninski
zahtevek.
(5) Če se ugotovi, da je bila razlika v ceni v celoti ali
delno prenesena na naslednjo stopnjo dobavne verige, višine prenesene razlike v
ceni pa ni mogoče ugotoviti ali bi se lahko ugotovila le z nesorazmernimi
težavami, sodišče po prostem preudarku oceni, kateri del razlike v ceni se je
prenesel naprej.
131. člen
(prekinitev postopka zaradi sporazumnega reševanja sporov)
Sodišče na predlog strank, ki soglašajo, da se opravi poskus
sporazumne rešitve spora glede odškodninskega zahtevka, kadar koli prekine
pravdni postopek za čas trajanja sporazumnega reševanja spora, vendar največ za
dve leti.
132. člen
(učinek sklenjene poravnave na druge odškodninske tožbe)
(1) Oškodovanec, ki je sklenil poravnavo z enim ali več
solidarnimi dolžniki, ima pravico od solidarnih dolžnikov, ki niso sklenili
poravnave, terjati le višino odškodnine, ki je zmanjšana za delež vsakega
solidarnega dolžnika, s katerim je oškodovanec sklenil poravnavo.
(2) Preostali znesek odškodnine oškodovanca, ki je sklenil
poravnavo, se lahko izterja le od solidarnih dolžnikov, ki niso sklenili
poravnave. Solidarni dolžniki, ki niso sklenili poravnave, ne morejo od
solidarnega dolžnika, ki je sklenil poravnavo, terjati, da prispeva k plačilu
preostalega zneska odškodnine.
(3) Ne glede na prejšnji odstavek lahko oškodovanec izterja
preostali znesek odškodnine od solidarnega dolžnika, ki je sklenil poravnavo,
če solidarni dolžniki, ki niso sklenili poravnave, ne morejo plačati
preostalega zneska odškodnine, razen če se solidarni dolžnik in oškodovanec v
poravnavi dogovorita drugače.
(4) Oškodovanci, ki niso sklenili poravnave, lahko zahtevajo
povrnitev škode od vseh solidarnih dolžnikov, upoštevajoč posebna pravila glede
solidarne odgovornosti.
(5) Sodišče pri določitvi višine regresnega zahtevka, ki ga
lahko solidarni dolžnik zahteva od drugega solidarnega dolžnika, v skladu z njegovim
deležem odgovornosti za škodo, povzročeno s kršitvijo konkurenčnega prava,
upošteva tudi odškodnino, ki jo je ta solidarni dolžnik plačal na podlagi
predhodno sklenjene poravnave z drugimi oškodovanci.
IX. DEL
SODELOVANJE MED SODIŠČI IN ORGANI ZA VARSTVO KONKURENCE
133. člen
(sodelovanje med sodišči, Evropsko komisijo in agencijo)
(1) O vsakem postopku pred sodišči, ki je povezan z uporabo
5. ali 8. člena tega zakona ali 101. ali 102. člena Pogodbe o delovanju
Evropske unije, sodišče obvesti agencijo.
(2) Sodišče pošlje agenciji kopijo odločbe o uporabi 5. ali
8. člena tega zakona ali 101. ali 102. člena Pogodbe o delovanju Evropske unije
hkrati z vročitvijo strankam.
(3) Sodišče lahko zaprosi agencijo za pisno mnenje glede
uporabe 5. ali 8. člena tega zakona. Agencija lahko z dovoljenjem sodišča poda
svoje mnenje tudi ustno na obravnavi.
(4) Kadar v skladu s tretjim odstavkom 15. člena Uredbe
1/2003/ES Evropska komisija poda pisno mnenje zaradi zagotavljanja skladne
uporabe 101. ali 102. člena Pogodbe o delovanju Evropske unije, sodišče pošlje
kopijo pisnega mnenja agenciji in strankam postopka.
(5) Kadar v skladu s tretjim odstavkom 15. člena Uredbe
1/2003/ES agencija poda pisno mnenje do vprašanj uporabe 101. ali 102. člena
Pogodbe o delovanju Evropske unije ali v skladu s tretjim odstavkom tega člena
pisno mnenje glede uporabe 5. ali 8. člena tega zakona, sodišče pošlje kopijo
pisnega mnenja strankam postopka. Če agencija poda pisno mnenje do vprašanj
uporabe 101. ali 102. člena Pogodbe o delovanju Evropske unije, pošlje kopijo
pisnega mnenja tudi Evropski komisiji.
(6) Če sodišče v skladu s prvim odstavkom 15. člena Uredbe
1/2003/ES za mnenje zaprosi Evropsko komisijo, o tem obvesti stranke ter po
prejemu mnenja Evropske komisije pošlje kopijo mnenja agenciji in strankam
postopka.
(7) Agencija ali Evropska komisija lahko pisno mnenje iz
četrtega, petega in šestega odstavka tega člena ter iz tretjega odstavka 120.
člena tega zakona poda kadar koli do izdaje odločbe.
X. DEL
NELOJALNA KONKURENCA
134. člen
(pojem nelojalne konkurence)
(1) Prepovedana so dejanja nelojalne konkurence.
(2) Nelojalna konkurenca je dejanje podjetja pri nastopanju
na trgu, ki je v nasprotju z dobrimi poslovnimi običaji in s katerim se
povzroči ali se utegne povzročiti škoda drugim podjetjem.
(3) Kot dejanje nelojalne konkurence po prejšnjem odstavku se
štejejo zlasti:
-       
dajanje podatkov o drugem podjetju, če ti škodijo ali utegnejo škoditi
ugledu in poslovanju drugega podjetja,
-       
prodaja blaga z označbami ali podatki, ki ustvarjajo ali utegnejo
ustvariti zmedo glede izvora, načina proizvodnje, količine, kakovosti ali
drugih lastnosti blaga,
-       
dejanja, usmerjena v prekinitev poslovnega razmerja med drugimi
podjetji, ali v preprečevanje, ali oteževanje takih razmerij,
-       
neupravičeno neizpolnjevanje ali razdiranje pogodb s kakšnim podjetjem,
da bi se sklenila enaka ali podobna pogodba z drugim podjetjem,
-       
neupravičena uporaba imena, firme, znamke ali druge oznake drugega
podjetja, ne glede na to, ali je to dalo soglasje, če se s tem ustvari ali se
utegne ustvariti zmeda na trgu,
-       
dajanje ali obljubljanje daril, premoženjske ali drugačne koristi
drugemu podjetju, njegovemu delavcu ali osebi, ki dela za drugo podjetje, da bi
se darovalcu omogočila ugodnost v škodo kakšnega podjetja,
-       
nepooblaščena uporaba storitev trgovskega potnika, trgovskega
predstavnika ali zastopnika drugega podjetja,
-       
protipravno pridobivanje poslovne skrivnosti drugega podjetja ali
neupravičeno izkoriščanje poslovne skrivnosti drugega podjetja.
135. člen
(pravice prizadetega udeleženca)
(1) Če je z dejanji, ki so po prejšnjem členu nedopustna,
komu storjena škoda, sme ta zahtevati odškodnino po pravilih obligacijskega
prava.
(2) Prizadeti udeleženec v prometu blaga ali storitev na trgu
lahko s tožbo v pravdnem postopku zahteva prepoved nadaljnjih dejanj nelojalne
konkurence, uničenje predmetov, s katerimi je bilo storjeno dejanje nelojalne
konkurence, in vzpostavitev prejšnjega stanja, če je to mogoče.
(3) Če je bilo dejanje nelojalne konkurence storjeno s
sredstvi javnega obveščanja ali na podoben način (npr. z letaki, napisi na
javnih krajih) ali je prizadelo veliko udeležencev, lahko prizadeti udeleženec
zahteva tudi objavo sodbe v sredstvih javnega obveščanja.
XI. DEL
PREKRŠKI ODGOVORNIH OSEB
136. člen
(prekrški)
(1) Z globo od 5.000 do 10.000 eurov se za prekršek kaznuje
odgovorno osebo pravne osebe, samostojnega podjetnika posameznika, ki ni hkrati
samostojni podjetnik posameznik ter posameznika, ki samostojno opravlja
dejavnost, če odgovorna oseba ni hkrati posameznik, ki samostojno opravlja
dejavnost, če:
-       
ravna v nasprotju s 5. členom tega zakona ali 101. členom Pogodbe o
delovanju Evropske unije,
-       
v nasprotju z 8. členom tega zakona ali 102. členom Pogodbe o delovanju
Evropske unije zlorabi prevladujoč položaj,
-       
ravna v nasprotju z izvršljivo odločbo, ki jo je agencija izdala na
podlagi 61., 62. ali 63. člena tega zakona,
-       
agenciji ne priglasi koncentracije, ki je podrejena določbam tega
zakona, ali je ne priglasi v roku iz 67. člena tega zakona,
-       
v nasprotju z 68. členom tega zakona izvršuje pravice ali obveznosti, ki
izhajajo iz koncentracije,
-       
ne izpolni korektivnih ukrepov ali obveznosti, določenih v odločbi o
skladnosti koncentracije s pravili konkurence iz 70. ali 74. člena tega zakona,
-       
ravna v nasprotju z odločbo o neskladnosti koncentracije s pravili
konkurence iz 74. člena tega zakona,
-       
ravna v nasprotju z izvršljivo odločbo, ki jo je agencija izdala na
podlagi 77. člena tega zakona.
(2) Z globo od 3.000 do 5.000 eurov se za prekršek iz četrte,
pete, šeste, sedme in osme alineje prejšnjega odstavka kaznuje fizično osebo,
ki že obvladuje najmanj eno podjetje.
(3) Če je narava storjenega prekrška iz prvega in drugega
odstavka tega člena posebno huda zaradi višine povzročene škode ali protipravno
pridobljene premoženjske koristi ali zaradi storilčevega naklepa ali njegovega
namena koristoljubnosti, se odgovorno osebo pravne osebe, odgovorno osebo
samostojnega podjetnika posameznika ali odgovorno osebo posameznika, ki
samostojno opravlja poklicno dejavnost, kaznuje z globo od 15.000 do 30.000
eurov, fizično osebo, ki nadzoruje najmanj eno podjetje, pa z globo od 10.000
do 15.000 eurov.
137. člen
(zastaranje)
Postopek o prekršku iz prejšnjega člena ni dopusten, če
preteče pet let od dneva, ko je bil prekršek storjen, vendar postopek o
prekršku v nobenem primeru ni več mogoč, ko poteče dvakrat toliko časa, kolikor
ga zahteva zakon za zastaranje postopka o prekršku.
138. člen
(odpustitev in znižanje globe)
(1) Pri določanju višine globe iz 136. člena tega zakona se
smiselno uporablja tudi 92. člen tega zakona.
(2) Trenutnim in nekdanjim odgovornim osebam pravne osebe,
samostojnega podjetnika posameznika ter posameznika, ki samostojno opravlja
dejavnost, ki so vložili prijavo za odpustitev administrativne sankcije,
agencija ne izreče globe, če:
-       
je izpolnjena določba iz prve in druge alineje prvega odstavka 93. člena
tega zakona,
-       
ta odgovorna oseba aktivno sodeluje z agencijo in
-       
je bila prijava podjetja za odpustitev administrativne sankcije vložena,
še preden je agencija ali organ, pristojen za varstvo konkurence druge države
članice, odgovorno osebo obvestil o postopku zaradi kršitev konkurenčnega
prava.
139. člen
(izrek globe)
Agencija lahko v hitrem postopku izreče globo za prekršek v
kateri koli višini v razponu, kot je določena v tem zakonu.
140. člen
(postopek)
V postopku o prekršku in s tem povezanim postopkom sodnega
varstva se smiselno uporabljajo 41. do 43. člen tega zakona.
XII. DEL
PREHODNE IN KONČNE DOLOČBE
141. člen
(uporaba zakona za kršitve in dokončanje postopkov, začetih
pred uporabo tega zakona)
(1) Določbe o administrativnem sankcioniranju podjetij iz
tega zakona se uporabljajo za kršitve, ki štejejo za administrativne prestopke
iz prvega odstavka 85. člena oziroma drugega odstavka 85. člena tega zakona in
so storjene po začetku uporabe tega zakona.
(2) Upravni in prekrškovni postopki, ki do začetka uporabe
tega zakona še niso bili pravnomočno končani, se končajo v skladu z dosedanjimi
predpisi.
(3) Ne glede na prvi in drugi odstavek tega člena se določbe
o administrativnem sankcioniranju podjetij iz tega zakona lahko uporabljajo za
kršitve, ki so bile storjene pred začetkom uporabe tega zakona, če je obravnava
za storilca milejša kot obravnava v skladu z Zakonom o preprečevanju omejevanja
konkurence (Uradni list RS, št. 36/08, 40/09, 26/11, 87/11, 57/12, 39/13 – odl.
US, 63/13 – ZS-K, 33/14, 76/15 in 23/17).
142. člen
(dokončanje postopkov v odškodninskem postopku zaradi
kršitev konkurenčnega prava)
(1) Določbe 117., 119., 120., 121., 122., 123. člena ter
četrti odstavek 128. člena tega zakona se uporabljajo v odškodninskem postopku
zaradi kršitev konkurenčnega prava, ki se je začel po 26. decembru 2014 in na
prvi stopnji še ni bila izdana odločba, s katero se je postopek pred sodiščem
prve stopnje končal.
(2) Določbe 117., 119., 120., 121., 122., 123. člena ter
četrti odstavek 128. člena tega zakona se uporabljajo v odškodninskem postopku
zaradi kršitev konkurenčnega prava, če je bila tožba vložena po 26. decembru
2014 in je bila odločba, s katero se je postopek pred sodiščem prve stopnje
končal, razveljavljena.
(3) Določbe 117., 119., 120., 121., 122., 123. člena ter
četrti odstavek 128. člena tega zakona se ne uporabljajo v odškodninskem
postopku zaradi kršitev konkurenčnega prava, če je bila tožba vložena pred 26.
decembrom 2014 in je bila odločba, s katero se je postopek pred sodiščem prve
stopnje končal, razveljavljena po 26. decembru 2014.
(4) Če je bila pred 26. decembrom 2014 v odškodninskem
postopku zaradi kršitev konkurenčnega prava na prvi stopnji izdana odločba, s
katero se je postopek pred sodiščem prve stopnje končal, se 117., 119., 120.,
121., 122., 123. člen ter četrti odstavek 128. člena tega zakona ne uporabljajo
in se postopek nadaljuje po dosedanjih predpisih.
143. člen
(spremembi Zakona o kmetijstvu)
(1) V Zakonu o kmetijstvu (Uradni list RS, št. 45/08, 57/12,
90/12 – ZdZPVHVVR, 26/14, 32/15, 27/17, 22/18, 86/21 – odl. US, 123/21 in
44/22) se v 172. členu sedmi odstavek spremeni tako, da se glasi:
»(7) Javna agencija Republike Slovenije za varstvo konkurence
je pristojna za nadzor nad izvajanjem in za administrativno sankcioniranje
kršitev 61.f in 61.g člena tega zakona, odloča pa tudi kot prekrškovni organ o
prekrških odgovornih oseb zaradi kršitve 61.f člena tega zakona. Postopek
nadzora in administrativnega sankcioniranja iz 61.f in 61.g člena tega zakona
ter prekrškovni postopek se vodita na podlagi uporabe zakona, ki ureja
preprečevanje omejevanja konkurence. Ministrstvo in Javna agencija Republike
Slovenije za varstvo konkurence skleneta pogodbo o financiranju nadzora nad
izvajanjem 61.f in 61.g člena tega zakona. V pogodbi se natančneje določijo
medsebojne pravice, obveznosti, roki in način plačila.«.
(2) 177.a člen se spremeni tako, da se glasi:
»177.a člen
(1) Za administrativne prestopke Javna agencija Republike
Slovenije za varstvo konkurence kupcu izreče administrativno sankcijo v
enkratnem denarnem znesku v višini največ 0,25 odstotka letnega prometa kupca,
ustvarjenega v predhodnem poslovnem letu, če ta naklepno ali iz malomarnosti:
-       
ravna v nasprotju z 61.f ali 61.g členom tega zakona,
-       
ravna v nasprotju z obveznostjo, določeno v izvršljivi odločbi, izdani
na podlagi 61.f ali 61.g člena tega zakona.
(2) Če ta zakon ne določa drugače, se pri administrativnem
sankcioniranju uporabljajo določbe zakona, ki ureja preprečevanje omejevanja
konkurence.
(3) Administrativne sankcije iz prvega odstavka tega člena ni
dopustno izreči, če je poteklo več kot tri leta od izvršitve administrativnega
prestopka, in zastaranje ni bilo pretrgano ali prekinjeno v skladu z zakonom,
ki ureja preprečevanje omejevanja konkurence.
(4) Z globo od 5.000 do 10.000 eurov se za prekršek kaznuje
odgovorno osebo pravne osebe, odgovorno osebo samostojnega podjetnika
posameznika oziroma posameznika, ki samostojno opravlja dejavnost, če:
-       
ravna v nasprotju z 61.f ali 61.g členom tega zakona,
-       
ravna v nasprotju z obveznostjo, določeno v izvršljivi odločbi, izdani
na podlagi 61.f ali 61.g člena tega zakona.«.
144. člen
(uporaba zakona za kršitve in dokončanje postopkov po Zakonu
o kmetijstvu, začetih pred uporabo tega zakona)
(1) Spremenjena sedmi odstavek 172. člena in 177.a člen
Zakona o kmetijstvu ter določbe o administrativnem sankcioniranju podjetij tega
zakona se uporabljajo za administrativne prestopke, storjene po začetku uporabe
tega zakona.
(2) Upravni in prekrškovni postopki iz sedmega odstavka 172.
člena in 177.a člena Zakona o kmetijstvu (Uradni list RS, št. 45/08, 57/12,
90/12 – ZdZPVHVVR, 26/14, 32/15, 27/17, 22/18, 86/21 – odl. US, 123/21 in
44/22), ki do začetka uporabe tega zakona še niso bili pravnomočno končani, se
končajo v skladu z dosedanjimi predpisi.
(3) Ne glede na prvi in drugi odstavek tega člena se določbe
o administrativnem sankcioniranju iz spremenjenega sedmega odstavka 172. člena
in 177. a člena Zakona o kmetijstvu lahko uporabljajo za kršitve, ki so bile
storjene pred začetkom uporabe tega zakona, če je obravnava za storilca milejša
kot obravnava v skladu z Zakonom o kmetijstvu (Uradni list RS, št. 45/08,
57/12, 90/12 – ZdZPVHVVR, 26/14, 32/15, 27/17, 22/18, 86/21 – odl. US, 123/21
in 44/22) in Zakonom o preprečevanju omejevanja konkurence (Uradni list RS, št.
36/08, 40/09, 26/11, 87/11, 57/12, 39/13 – odl. US, 63/13 – ZS-K, 33/14, 76/15
in 23/17).
145. člen
(izdaja podzakonskih predpisov)
(1) Vlada izda podzakonska predpisa iz šestega odstavka 67.
člena in šestega odstavka 93. člena tega zakona v treh mesecih po začetku
veljavnosti tega zakona.
(2) Minister, pristojen za varstvo konkurence, izda
pravilnik, ki določa obliko službene izkaznice in postopek za njeno izdajo iz
tretjega odstavka 56. člena tega zakona, do začetka uporabe tega zakona.
(3) Agencija uskladi svoj poslovnik do začetka uporabe tega
zakona.
(4) Agencija sprejme kodeks iz petega odstavka 13. člena tega
zakona do začetka uporabe tega zakona.
146. člen
(prenehanje veljavnosti)
(1) Z dnem uveljavitve tega zakona preneha veljati Zakon o
preprečevanju omejevanja konkurence (Uradni list RS, št. 36/08, 40/09, 26/11,
87/11, 57/12, 39/13 – odl. US, 63/13 – ZS-K, 33/14, 76/15 in 23/17), uporablja
pa se še do začetka uporabe tega zakona.
(2) Z dnem uveljavitve tega zakona prenehajo veljati,
uporabljajo pa se do uveljavitve ustreznih podzakonskih predpisov po tem zakonu
naslednji podzakonski akti:
-       
Pravilnik o službeni izkaznici pooblaščene uradne osebe Javne agencije
Republike Slovenije za varstvo konkurence (Uradni list RS, št. 101/13),
-       
Uredba o vsebini obrazca za priglasitev koncentracije podjetij (Uradni
list RS, št. 36/09 in 3/14),
-       
Uredba o postopku odpustitve in znižanja globe storilcem, ki so
udeleženi v kartelih (Uradni list RS, št. 112/09 in 2/14).
147. člen
(začetek veljavnosti in uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne tri mesece po njegovi
uveljavitvi.
Št. 310-03/22-2/24
Ljubljana, dne 29. septembra 2022
EPA 36-IX
Državni zbor
Republike Slovenije
mag. Urška Klakočar Zupančič
predsednica