1. SPLOŠNE DOLOČBE
1. člen
(status računskega sodišča)
(1) Računsko sodišče Republike Slovenije (v
nadaljnjem besedilu: računsko sodišče) je najvišji revizijski organ za kontrolo
državnih računov, državnega proračuna in celotne javne porabe v Republiki
Sloveniji.
(2) Računsko sodišče je v razmerju do
drugih državnih organov samostojen in neodvisen državni organ.
(3) Aktov, s katerimi računsko sodišče
izvršuje svojo revizijsko pristojnost, ni dopustno izpodbijati pred sodišči
niti pred drugimi državnimi organi.
2. člen
(sedež računskega sodišča)
(1) Sedež računskega sodišča je v
Ljubljani.
(2) Računsko sodišče ima lahko
organizacijske enote izven sedeža.
3. člen
(poslovnik računskega sodišča)
(1) Računsko sodišče ima poslovnik. Sprejme
ga v soglasju z državnim zborom.
(2) Poslovnik računskega sodišča podrobno
ureja način in postopek izvrševanja revizijske pristojnosti računskega sodišča
v skladu s tem zakonom.
(3) Poslovnik računskega sodišča se objavi
v Uradnem listu Republike Slovenije.
(4) Računsko sodišče lahko ureja organizacijo
in način dela računskega sodišča tudi z drugimi splošnimi akti.
4. člen
(smiselna uporaba drugih zakonskih določb)
Če pri izvrševanju revizijske pristojnosti
računskega sodišča nastopi vprašanje, ki ni urejeno s tem zakonom, se smiselno
uporabi ustrezne določbe zakona, ki ureja upravni postopek.
5. člen
(javnost dela računskega sodišča)
(1) Delo računskega sodišča je javno.
Javnost dela računskega sodišča se zagotavlja na način, ki ga določa ta zakon
in poslovnik računskega sodišča.
(2) Računsko sodišče predloži najmanj
enkrat letno Državnemu zboru v obravnavo poročilo o svojem delu.
(3) V poročilu iz prejšnjega odstavka
morajo biti podani podatki o ukrepih iz enajstega in štirinajstega odstavka 29.
člena, podatki o ukrepih iz 30. člena in podatki o ukrepih iz 38. člena tega
zakona.
2. SESTAVA IN ORGANIZACIJA RAČUNSKEGA SODIŠČA
6. člen
(člani računskega sodišča)
(1) Člani računskega sodišča so predsednik
računskega sodišča in dva namestnika - prvi in drugi namestnik predsednika
računskega sodišča.
(2) Za člana računskega sodišča je lahko
imenovan državljan Republike Slovenije, ki ima najmanj univerzitetno izobrazbo,
je strokovnjak na področju, ki je pomembno za izvrševanje pristojnosti
računskega sodišča, obvlada vsaj en svetovni jezik in v štirih letih pred
imenovanjem ni bil član Vlade Republike Slovenije.
(3) Člana računskega sodišča imenuje
Državni zbor.
7. člen
(mandatna doba članov računskega sodišča)
(1) Član računskega sodišča je imenovan za
dobo devet let od dneva, ko nastopi funkcijo.
(2) Če do dneva, ko članu računskega
sodišča poteče mandatna doba, še ni imenovan nov član računskega sodišča, ali
če novo imenovani član računskega sodišča ne more nastopiti funkcije dan potem,
ko dosedanjemu članu računskega sodišča poteče mandatna doba, dosedanji član
računskega sodišča opravlja funkcijo, dokler novo imenovani član računskega
sodišča ne nastopi funkcije.
(3) Predsednik računskega sodišča obvesti
predsednika republike o prenehanju mandata članu računskega sodišča najprej
šest mesecev in najkasneje pet mesecev pred iztekom mandatne dobe.
(4) Če je predsednik oziroma namestnik
predsednika računskega sodišča predčasno razrešen, predsednik Državnega zbora o
tem takoj obvesti predsednika republike in prvega namestnika oziroma
predsednika računskega sodišča.
8. člen
(imenovanje članov računskega sodišča)
(1) Po prejemu obvestila iz tretjega ali
četrtega odstavka prejšnjega člena ali po prejemu obvestila, da predlagani
kandidat za predsednika ali namestnika predsednika računskega sodišča ni dobil
potrebne večine poslanskih glasov, predsednik republike brez odlašanja objavi v
Uradnem listu Republike Slovenije poziv za prijavljanje možnih kandidatov za
predsednika oziroma namestnika predsednika računskega sodišča.
(2) Prijavo možnega kandidata za predsednika
ali namestnika predsednika računskega sodišča se pošlje predsedniku republike v
roku, ki ne sme biti krajši od 30 dni, v primeru predčasne razrešitve
predsednika računskega sodišča in v primeru iz zadnjega odstavka tega člena pa
ne krajši od 15 dni po objavi razpisa. Prijava mora biti obrazložena. Priložena
mora biti pisna izjava prijavljenega možnega kandidata, da je pripravljen
sprejeti kandidaturo.
(3) Izmed prijavljenih možnih kandidatov za
predsednika računskega sodišča predsednik republike predlaga Državnemu zboru
kandidata za predsednika računskega sodišča. Izmed prijavljenih možnih
kandidatov za namestnika predsednika računskega sodišča predsednik republike
predlaga Državnemu zboru kandidata za prvega oziroma kandidata za drugega
namestnika predsednika računskega sodišča. Predlog poda v 30 dneh po izteku
roka iz prejšnjega odstavka. Predlog kandidature mora biti obrazložen.
Priložena mora biti pisna izjava kandidata, da sprejema kandidaturo.
(4) Državni zbor mora glasovati o
predlaganem kandidatu za člana računskega sodišča v 30 dneh po predložitvi
predloga. Glasovanje je tajno. Predlagani kandidat je imenovan, če zanj glasuje
večina vseh poslancev.
(5) Predlagani kandidat za člana računskega
sodišča se udeleži seje, na kateri Državni zbor odloča o njegovi kandidaturi.
(6) Če predlagani kandidat za člana
računskega sodišča ne dobi potrebne večine poslanskih glasov, predsednik
Državnega zbora o tem takoj obvesti predsednika republike.
9. člen
(prisega in nastop funkcije člana
računskega sodišča)
(1) Po imenovanju poda član računskega
sodišča pred Državnim zborom naslednjo prisego: “Prisegam, da bom opravljal(a)
svoje delo skladno z ustavo in zakonom, pošteno, vestno in nepristransko.”
(2) Novo imenovani član računskega sodišča
nastopi funkcijo najkasneje tri mesece po dani prisegi.
(3) Če dosedanjemu članu računskega sodišča
mandatna doba še ni potekla, novo imenovani član računskega sodišča nastopi
funkcijo z dnem izteka mandatne dobe dosedanjemu članu računskega sodišča.
10. člen
(predčasna razrešitev člana računskega
sodišča)
(1) Član računskega sodišča je lahko
predčasno razrešen samo v naslednjih primerih:
1.     
če Državnemu zboru predloži izjavo, da odstopa;
2.     
če je obsojen za kaznivo dejanje s kaznijo odvzema prostosti;
3.     
če trajno izgubi delovno zmožnost za opravljanje svoje funkcije;
4.     
če ne izpolnjuje več pogojev za člana računskega sodišča;
5.     
če ne ravna v skladu z zakonom in ustavo.
(2) Pobudo za razrešitev člana računskega
sodišča na podlagi 5. točke prejšnjega odstavka lahko vloži najmanj 15
poslancev. Pobuda mora vsebovati opis očitane kršitve zakona oziroma ustave in
predlog dokazov o kršitvi zakona oziroma ustave.
(3) Pobudo iz prejšnjega odstavka obravnava
delovno telo Državnega zbora, pristojno za nadzor proračuna in drugih javnih
financ. Če pobuda ni vložena v skladu s prejšnjim odstavkom, delovno telo od
pobudnikov zahteva, da jo v določenem roku dopolnijo. Če pobuda v tem roku ni
dopolnjena, se šteje, da ni bila vložena.
(4) Član računskega sodišča, katerega
razrešitev se predlaga, ima pravico pisno ali ustno na seji delovnega telesa iz
prejšnjega odstavka odgovoriti na očitane kršitve zakona oziroma ustave.
(5) Po opravljeni obravnavi delovno telo
pobudo sprejme ali zavrne. Sprejme jo z večino glasov vseh članov. Če pobudo
sprejme, poroča Državnemu zboru o ugotovljenih kršitvah zakona oziroma ustave
in predlaga Državnemu zboru, da na tej podlagi člana računskega sodišča
razreši.
(6) Član računskega sodišča je predčasno
razrešen in mu preneha mandat z dnem, ko Državni zbor ugotovi nastop razloga iz
1., 2., 3. in 4. točke prvega odstavka tega člena oziroma ko ga Državni zbor
razreši v skladu s prejšnjim odstavkom.
11. člen
(senat računskega sodišča)
(1) Predsednik in namestnika predsednika
računskega sodišča tvorijo senat računskega sodišča.
(2) Senat računskega sodišča:
1.     
v soglasju z Državnim zborom sprejme poslovnik računskega sodišča;
2.     
odloča o vprašanjih, ki po tem zakonu spadajo v njegovo pristojnost.
12. člen
(predsednik računskega sodišča)
(1) Predsednik računskega sodišča zastopa
in predstavlja računsko sodišče, je generalni državni revizor in predstojnik
računskega sodišča.
(2) Kot generalni državni revizor ima
predsednik računskega sodišča naslednje pristojnosti:
1.     
usmerja in odobrava izvrševanje pristojnosti računskega sodišča, tako da
določa program dela in podpisuje akte računskega sodišča;
2.     
predpisuje pravila za posamezno fazo revizije; za to izdaja smernice in
napotila;
3.     
lahko odredi službeni nadzor nad izvajanjem revizijskih nalog; za to
izda nadzorstveno odredbo;
4.     
sklicuje in vodi seje senata računskega sodišča;
5.     
opravlja druge zadeve v skladu s tem zakonom.
(3) Kot predstojnik ima predsednik
računskega sodišča naslednje pristojnosti:
1.     
določa poslovni red računskega sodišča z izdajanjem navodil in
pravilnikov;
2.     
določa predlog finančnega načrta računskega sodišča in uskladitev
predloga z odobrenim državnim proračunom;
3.     
odloča o delovnopravnih vprašanjih na računskem sodišču; za to izdaja
odločbe;
4.     
odreja naloge na računskem sodišču; za to lahko izdaja odredbe;
5.     
ima druge pristojnosti, določene z zakonom.
13. člen
(namestnika predsednika računskega
sodišča)
(1) Namestnik predsednika računskega
sodišča opravlja naloge generalnega državnega revizorja na podlagi pooblastila
predsednika računskega sodišča.
(2) Prvi namestnik predsednika računskega
sodišča:
1.     
nadomešča predsednika računskega sodišča, ko je odsoten;
2.     
če predsedniku računskega sodišča predčasno preneha funkcija, opravlja
funkcijo predsednika računskega sodišča do imenovanja novega predsednika
računskega sodišča.
14. člen
(vrhovni državni revizorji)
(1) Računsko sodišče ima največ šest
vrhovnih državnih revizorjev.
(2) Za vrhovnega državnega revizorja je
lahko imenovan državljan Republike Slovenije, ki ima ustrezna strokovna znanja
in obvlada vsaj en svetovni jezik. Šteje se, da ima ustrezna strokovna znanja
za vrhovnega državnega revizorja, kdor ima znanstveni naslov in ustrezne
izkušnje, ali kdor ima univerzitetno izobrazbo in naziv preizkušeni državni
revizor po tem zakonu oziroma naziv pooblaščeni revizor po zakonu, ki ureja
revidiranje.
(3) Vrhovnega državnega revizorja imenuje
in razreši predsednik računskega sodišča z odločbo. Imenuje ga za dobo devetih
let.
(4) Vrhovni državni revizor nastopi
funkcijo, ko pred predsednikom računskega sodišča poda prisego iz prvega
odstavka 9. člena tega zakona.
(5) Vrhovni državni revizor vodi revizijsko
enoto in izvršuje revizijsko pristojnost računskega sodišča v skladu s tem
zakonom in v skladu s pooblastili predsednika računskega sodišča. Za področje
revidiranja lokalne samouprave predsednik računskega sodišča imenuje posebnega
vrhovnega državnega revizorja.
(6) Vrhovni državni revizor je za svoje
delo odgovoren predsedniku računskega sodišča.
15. člen
(sekretar računskega sodišča)
(1) Računsko sodišče ima sekretarja.
(2) Za sekretarja računskega sodišča je lahko
imenovan državljan Republike Slovenije, ki ima najmanj univerzitetno izobrazbo
in obvlada vsaj en svetovni jezik.
(3) Sekretarja računskega sodišča imenuje
in razreši predsednik računskega sodišča z odločbo. Imenuje ga za dobo devetih
let.
(4) Sekretar računskega sodišča:
1.     
usklajuje delo podpornih služb računskega sodišča;
2.     
vodi poslovanje računskega sodišča;
3.     
je odredbodajalec za izvrševanje finančnega načrta računskega sodišča;
4.     
opravlja druge naloge po odredbah in v skladu s pooblastili predsednika
računskega sodišča.
(5) Sekretar računskega sodišča je za svoje
delo odgovoren predsedniku računskega sodišča.
16. člen
(nezdružljivost funkcij na računskem
sodišču z drugimi funkcijami in z opravljanjem določenih del oziroma
dejavnosti)
(1) Funkcija člana računskega sodišča,
funkcija vrhovnega državnega revizorja in funkcija sekretarja računskega
sodišča (v nadaljnjem besedilu: funkcija na računskem sodišču) ni združljiva:
1.     
s funkcijo v državnem organu, organih lokalne skupnosti, politične
stranke ali sindikata;
2.     
z delom v državnem organu, organu lokalne skupnosti ali pri nosilcu
javnih pooblastil;
3.     
s članstvom v organu vodenja ali nadzora gospodarske družbe, gospodarske
javne službe, sklada, zavoda ali zadruge;
4.     
z opravljanjem kateregakoli poklica ali pridobitne dejavnosti, ki po
zakonu ni združljiva z opravljanjem javne funkcije.
(2) Z dnem nastopa funkcije na računskem
sodišču preneha nosilcu funkcije na računskem sodišču funkcija iz 1. točke
prejšnjega odstavka.
(3) Nosilec funkcije na računskem sodišču
mora najkasneje v treh mesecih od dneva imenovanja prenehati opravljati delo
oziroma dejavnost iz 2., 3. in 4. točke prvega odstavka tega člena. Če tega ne
stori, mu preneha funkcija na računskem sodišču.
(4) Nosilec funkcije na računskem
sodišču mora najkasneje v treh mesecih od imenovanja predložiti Državnemu zboru
pisno izjavo o svojih premoženjskih razmerah v skladu z zakonom o
nezdružljivosti opravljanja javne funkcije s pridobitno dejavnostjo (Uradni
list RS, št. 49/92 in 50/92 - popr.).
17. člen
(nedopustna razmerja nosilcev funkcij na
računskem sodišču med seboj in z revidiranci)
(1) Nosilci funkcij na računskem sodišču ne
smejo biti med seboj v krvnem sorodstvu v ravni vrsti do kateregakoli kolena, v
stranski vrsti pa do četrtega kolena.
(2) Nosilec funkcije na računskem sodišču
ne sme biti z drugim nosilcem funkcije na računskem sodišču v zakonski zvezi
ali izvenzakonski skupnosti ali v svaštvenem razmerju do drugega kolena.
(3) Nosilec funkcije na računskem sodišču
ne more sodelovati in odločati v postopku revizije, če je z revidirano osebo,
njenim pooblaščencem oziroma z zakonitimi zastopniki, člani organov upravljanja
ali odgovornimi osebami v poslovnem ali sorodstvenem razmerju v ravni vrsti ali
v stranski vrsti do vštetega četrtega kolena, v zakonski zvezi, četudi je ta že
prenehala, v izvenzakonski skupnosti ali v svaštvu do vštetega tretjega kolena.
Nosilec funkcije na računskem sodišču ne more sodelovati in odločati v postopku
revizije, če je bil zaposlen pri revidirani osebi, če od prenehanja zaposlitve
ni pretekel rok dveh let.
18. člen
(službe računskega sodišča)
(1) Računsko sodišče ima revizorske in
podporne službe.
(2) Delo v službah računskega sodišča
opravljajo državljani Republike Slovenije, ki so razporejeni na delovna mesta
na računskem sodišču.
(3) Delovna mesta in pogoje za zasedbo
posameznega delovnega mesta iz prejšnjega odstavka določa splošni akt
računskega sodišča, ki ga izda predsednik računskega sodišča.
(4) Računsko sodišče lahko zaposli
pripravnike v skladu z zakonom.
19. člen
(izvedenci računskega sodišča)
(1) Računsko sodišče lahko za pripravo
izvida ali mnenja vključuje v izvajanje nalog iz svojih pristojnosti izvedence.
(2) Za izvedenca računskega sodišča je
lahko imenovan, kdor ima ustrezne strokovne izkušnje. Izvedenec je lahko
posameznik ali pravna oseba (izvedenska organizacija).
(3) Za izvedenca računskega sodišča je
lahko imenovan tudi tuji državljan, ki je priznan strokovnjak na področju,
pomembnem za izvrševanje pristojnosti računskega sodišča.
(4) Izvedenca računskega sodišča imenuje in
razreši predsednik računskega sodišča z odločbo. Imenuje ga za nedoločen čas.
(5) Imenovani izvedenec pridobi status
izvedenca računskega sodišča z dnem, ko pred predsednikom računskega sodišča
poda prisego. Če gre za izvedensko organizacijo, poda prisego njen zastopnik.
Prisega se glasi: “Prisegam pri svoji časti, da bom(o) izvedensko delo
opravljal(i) po svoji vesti, nepristransko, v skladu s pravili znanosti in
strokovnega znanja, da bom(o) podajal(i) svoje izvide in mnenja natančno in popolno
in da bom(o) trajno varoval(i) vse informacije, ki so državne, uradne,
poslovne, industrijske ali vojaške skrivnosti.”
(6) Za izvedenca, ki je imenovan na podlagi
tretjega odstavka tega člena, se, če ne obvlada slovenskega jezika, uporabi
ustrezen uradni prevod besedila prisege iz prejšnjega odstavka.
(7) Po prisegi se izvedenca vpiše v imenik
izvedencev računskega sodišča.
(8) Izvedenec računskega sodišča se sme
sklicevati na svoj status samo, kadar daje izvid ali mnenje na zahtevo
računskega sodišča, v drugih primerih pa le z dovoljenjem predsednika
računskega sodišča.
(9) Računsko sodišče je odgovorno za
revizijske ugotovitve tudi, ko se opira na mnenje ali izvid izvedenca.
3. PRISTOJNOSTI RAČUNSKEGA SODIŠČA
20. člen
(revizijska pristojnost)
(1) Računsko sodišče revidira poslovanje
uporabnikov javnih sredstev:
1.     
revidira lahko pravilnost in smotrnost poslovanja;
2.     
revidira lahko akt o preteklem kakor tudi akt o načrtovanem poslovanju
uporabnika javnih sredstev.
(2) Akt iz 2. točke prejšnjega odstavka je lahko
akt, ki ga predpisuje zakon ali poseben računovodski izkaz oziroma poročilo, ki
ga mora uporabnik javnih sredstev sestaviti na zahtevo računskega sodišča.
(3) Revidiranje poslovanja po tem zakonu je
pridobivanje ustreznih in zadostnih podatkov za izrek mnenja o poslovanju:
1.     
revidiranje pravilnosti poslovanja je pridobivanje ustreznih in
zadostnih podatkov za izrek mnenja o skladnosti poslovanja s predpisi in
usmeritvami, ki jih mora upoštevati uporabnik javnih sredstev pri svojem
poslovanju;
2.     
revidiranje smotrnosti poslovanja je pridobivanje ustreznih in zadostnih
podatkov za izrek mnenja o gospodarnosti, mnenja o učinkovitosti ali mnenja o
uspešnosti poslovanja.
(4) Mnenje o poslovanju, ki ga poda
računsko sodišče, mora spoštovati vsak državni organ, organ lokalne skupnosti
in uporabnik javnih sredstev, na čigar poslovanje se mnenje nanaša.
(5) Uporabnik javnih sredstev po tem zakonu
je:
1.     
pravna oseba javnega prava ali njena enota;
2.     
pravna oseba zasebnega prava, če zanjo velja vsaj eno od naslednjega:
- 
da je prejela pomoč iz proračuna Evropske unije, državnega proračuna ali
proračuna lokalne skupnosti;
- 
da izvaja javno službo ali zagotavlja javne dobrine na podlagi
koncesije;
- 
da je gospodarska družba, banka ali zavarovalnica, v kateri imata država
in lokalna skupnost večinski delež;
3.     
fizična oseba, če zanjo velja vsaj eno od naslednjega:
- 
da je prejela pomoč iz proračuna Evropske unije, državnega proračuna ali
proračuna lokalne skupnosti;
- 
da izvaja javno službo ali zagotavlja javne dobrine na podlagi
koncesije.
(6) V revizijskem postopku po tem zakonu se
šteje, da poslovanje uporabnika javnih sredstev sestavljajo:
1.     
vsa dejanja uporabnika javnih sredstev, ki vplivajo na njegove prejemke
oziroma izdatke, prihodke oziroma odhodke ali na sredstva oziroma obveznosti do
virov sredstev (poslovanje v ožjem pomenu);
2.     
vsa dejanja uporabnika javnih sredstev, ki vplivajo na stanje javnega
premoženja, stanje javnega dolga, zagotavljanje javnih dobrin ali na stanje
okolja (poslovanje v širšem pomenu).
(7) Poleg revizij, ki jih izvaja na podlagi
tega zakona, izvaja računsko sodišče tudi druge revizije, če tako določa
poseben zakon.
21. člen
(svetovanje uporabnikom javnih sredstev)
Računsko sodišče svetuje uporabnikom javnih
sredstev tako, da:
1.     
daje priporočila med izvajanjem revizije in v poročilu iz 28. člena tega
zakona;
2.     
lahko daje pripombe k delovnim osnutkom zakonskih besedil in drugih
predpisov;
3.     
lahko sodeluje na posvetih in seminarjih o javnofinančnih vprašanjih;
4.     
podaja predloge v poročilu iz drugega odstavka 5. člena tega zakona;
5.     
lahko daje mnenja o javnofinančnih vprašanjih.
22. člen
(izdajanje potrdil za revizorske nazive)
(1) Računsko sodišče izdaja potrdila za
naziva državni revizor in preizkušeni državni revizor.
(2) Potrdilo za naziv državni revizor lahko
dobi oseba, ki izpolnjuje naslednje pogoje:
1.     
ima strokovni naslov;
2.     
ima ustrezne delovne izkušnje;
3.     
ima ustrezno število točk, s katerimi se merijo revizijski dosežki;
4.     
je opravila izpit za naziv državni revizor.
(3) Potrdilo za naziv preizkušeni državni
revizor lahko dobi oseba, ki izpolnjuje pogoje iz prvih treh točk prejšnjega
odstavka in je opravila izpit za naziv preizkušeni državni revizor.
(4) Potrdili za naziva iz prvega odstavka
tega člena sta javni listini.
(5) Pogoje za pridobitev nazivov in
izdajanje potrdil za naziva iz prvega odstavka tega člena podrobneje določa
splošni akt računskega sodišča, ki ga izda predsednik računskega sodišča.
23. člen
(izdajanje revizijskih standardov in
priročnikov)
Računsko sodišče izdaja samo ali skupaj s
Slovenskim inštitutom za revizijo standarde za revidiranje poslovanja uporabnikov
javnih sredstev v Republiki Sloveniji, ki se nanašajo na izvrševanje revizijske
pristojnosti računskega sodišča, revizijske priročnike in drugo strokovno
literaturo, pomembno za razvoj revizijske stroke.
4. IZVRŠEVANJE REVIZIJSKE PRISTOJNOSTI
24. člen
(splošna pravila revidiranja)
(1) Računsko sodišče mora izvajati
revizije:
1.     
v skladu s splošno sprejetimi revizijskimi načeli in pravili;
2.     
v skladu z mednarodnimi revizijskimi standardi, ki so objavljeni v
slovenskem jeziku.
(2) Standarde, po katerih računsko sodišče
izvaja revizije, določa napotilo predsednika računskega sodišča, ki mora biti
objavljeno v Uradnem listu Republike Slovenije.
(3) Računsko sodišče mora varovati vse
pridobljene podatke, ki so državne, uradne, poslovne, industrijske ali vojaške
skrivnosti.
(4) Za izvrševanje svoje revizijske
pristojnosti lahko računsko sodišče uporabi poročilo revizijske gospodarske
družbe.
(5) Revizije iz sedmega odstavka 20. člena
tega zakona izvaja računsko sodišče na način in po postopku, ki ga določa ta
zakon.
25. člen
(določanje revizij)
(1) V okviru, ki ga postavlja zakon,
računsko sodišče samostojno določa, katere revizije bo izvedlo v posameznem
obdobju.
(2) Pri določanju revizij, ki jih bo
izvedlo v posameznem koledarskem letu, računsko sodišče obravnava predloge
poslancev in delovnih teles Državnega zbora, vlade, ministrstev in organov
lokalnih skupnosti. Upoštevati mora najmanj pet predlogov iz Državnega zbora,
od tega najmanj dva predloga opozicijskih poslancev in najmanj dva predloga
delovnih teles Državnega zbora.
(3) V poročilu iz drugega odstavka 5. člena
tega zakona:
1.     
morajo biti navedeni vsi revizijski predlogi poslancev in delovnih teles
Državnega zbora;
2.     
mora biti razvidno, v katerih revizijah so bili upoštevani predlogi iz
prejšnje točke.
(4) Računsko sodišče mora vsako leto
revidirati:
1.     
pravilnost izvršitve državnega proračuna (pravilnost poslovanja države);
2.     
pravilnost poslovanja javnega zavoda za zdravstveno zavarovanje;
3.     
pravilnost poslovanja javnega zavoda za pokojninsko zavarovanje;
4.     
pravilnost poslovanja ustreznega števila mestnih in drugih občin;
5.     
poslovanje ustreznega števila izvajalcev gospodarskih javnih služb;
6.     
poslovanje ustreznega števila izvajalcev negospodarskih javnih služb.
(5) Reviziji iz 2. in 3. točke prejšnjega
odstavka sta omejeni na pravilnost poslovanja v obveznem delu zavarovanja.
26. člen
(predrevizijska poizvedba)
(1) Računsko sodišče lahko pred uvedbo
revizije zahteva od uporabnika javnih sredstev takoj vsa obvestila, ki se mu
zdijo potrebna, knjigovodske listine, podatke in drugo dokumentacijo in opravi
druge poizvedbe, ki so potrebne za načrtovanje ali izvajanje revizije.
(2) Zahteva za predložitev podatkov mora
biti izvršena v 8 dneh po vročitvi.
27. člen
(začetek revizijskega postopka)
(1) Računsko sodišče začne postopek
revizije z izdajo sklepa o izvedbi revizije.
(2) Zoper sklep o izvedbi revizije je
dopusten ugovor. Ugovor prejemnik vloži v roku 8 dni po vročitvi sklepa.
(3) O ugovoru odloča senat računskega
sodišča s sklepom tako, da ga zavrže, zavrne ali pa sprejme kot utemeljenega.
(4) Ugovor je utemeljen, če se izkaže, da
revizija ni v pristojnosti računskega sodišča. Zoper sklep o zavrženju ali
zavrnitvi ugovora ni dopusten ugovor.
(5) Uporabnik javnih sredstev, ki mu je bil
vročen sklep o izvedbi revizije (v nadaljnjem besedilu: revidiranec), mora
pooblaščencem računskega sodišča omogočiti, da opravijo pregled, potreben za
uresničitev revizijskih ciljev (v nadaljnjem besedilu: izvajanje revizije).
(6) Izvajanje revizije obsega:
1.     
pregled sistema ali nekaterih podsistemov poslovanja in računovodstva;
2.     
pregled knjigovodskih listin in drugih dokumentov o poslovanju;
3.     
pregled prostorov, objektov in naprav, ki jih revidiranec uporablja za
svoje poslovanje;
4.     
druga revizijska dejanja, potrebna za uresničitev revizijskih ciljev.
(7) Če pooblaščenec računskega sodišča, ki
izvaja revizijo, meni, da obstaja sum, da je bil storjen prekršek ali kaznivo
dejanje, lahko odvzame dokumentacijo, vendar največ za 8 dni. O odvzemu izda
potrdilo.
(8) Če se v 15 dneh po vročitvi sklepa o
izvedbi revizije pooblaščencem računskega sodišča s strani revidiranca
onemogoči pričetek izvajanja revizije, ali če med izvajanjem revizije
pooblaščenci računskega sodišča ocenijo, da revidiranec ne izraža primerne
pripravljenosti za sodelovanje pri izvedbi revizije, lahko računsko sodišče
izda revidirancu nalog za predložitev listin; v njem navede knjigovodske
listine in druge dokumente o poslovanju, ki jih mora predložiti revidiranec.
Računsko sodišče lahko izda več dopolnitev naloga za predložitev listin.
(9) Nalog za predložitev listin mora biti
izvršen v 8 dneh po vročitvi. Enako velja za vsako dopolnitev naloga.
28. člen
(končanje revizijskega postopka)
(1) Revizijski postopek se konča z izdajo
revizijskega poročila. V revizijskem poročilu računsko sodišče poda mnenje o
poslovanju revidiranca.
(2) Pred izdajo revizijskega poročila se
revidiranca povabi na razčiščevalni sestanek. V ta namen se mu vroči osnutek
revizijskega poročila. Če revizija poteka pri več revidirancih (prečna
revizija), se osnutek revizijskega poročila vroči posameznim revidirancem po
delih.
(3) Razčiščevalni sestanek ni potreben, če
revidiranec v 8 dneh po vročitvi osnutka revizijskega poročila pisno sporoči
računskemu sodišču, da ne izpodbija nobenega razkritja v osnutku revizijskega poročila.
(4) Razčiščevalnih sestankov je lahko več.
Prvi je najmanj 8 in zadnji največ 30 dni po vročitvi osnutka revizijskega
poročila.
(5) Razčiščevalni sestanek vodi
pooblaščenec računskega sodišča in je praviloma na sedežu revidiranca.
(6) Če se zastopnik revidiranca ne udeleži
razčiščevalnega sestanka, se šteje, da revidiranec ne izpodbija nobenega
razkritja v osnutku revizijskega poročila, razen če zastopnik revidiranca v
roku 3 dni po razčiščevalnem sestanku dokaže, da se ga ni udeležil iz opravičenih
razlogov.
(7) Na razčiščevalnem sestanku zastopnik
revidiranca lahko:
1.     
izpodbija posamezna razkritja v osnutku revizijskega poročila;
2.     
poda pojasnila k revizijskim razkritjem.
(8) Če računsko sodišče spozna, da je
izpodbijanje revizijskega razkritja (1. točka prejšnjega odstavka) utemeljeno,
izpodbijano razkritje izloči iz revizijskega poročila. Pred tem lahko izvede
dodatne revizijske preizkuse.
(9) Pojasnila iz 2. točke sedmega odstavka
tega člena se lahko vključi v revizijsko poročilo.
(10) Po razčiščevalnih sestankih
pooblaščenec računskega sodišča preda pristojnemu članu ali vrhovnemu državnemu
revizorju osnutek revizijskega poročila z morebitnimi pripombami revidiranca.
Pristojni član ali vrhovni državni revizor pregleda revizijsko poročilo in
pripombe ter preveri, ali so pripombe utemeljene, ali ugotovitve temeljijo na
listinskih dokazih in ali je bil postopek izveden v skladu s standardi
revidiranja. Po ocenitvi pripomb in ugotovitev izda predlog revizijskega
poročila, ki ga vroči revidirancu in odgovornim osebam revidiranca v času, na
katerega se nanaša opravljena revizija, v roku 15 dni po zadnjem razčiščevalnem
sestanku. V primeru, da ni potreben razčiščevalni sestanek (tretji odstavek
tega člena), pristojni član izda predlog revizijskega poročila v roku 10 dni od
dneva prejema sporočila od revidiranca, da ne izpodbija nobenega razkritja v
osnutku revizijskega poročila.
(11) Revidiranec in odgovorna oseba
revidiranca v času, na katerega se nanaša opravljena revizija, lahko vloži
ugovor zoper revizijsko razkritje v predlogu revizijskega poročila. Vloži ga
pri računskem sodišču.
(12) Rok za ugovor zoper revizijsko
razkritje v predlogu revizijskega poročila je 8 dni in začne teči naslednji dan
po vročitvi predloga revizijskega poročila revidirancu oziroma odgovorni osebi
revidiranca v času, na katerega se nanaša opravljena revizija.
(13) Predsednik računskega sodišča lahko
odredi, da se o posameznem delu predloga ali o celotnem predlogu revizijskega
poročila pridobi mnenje izvedenca računskega sodišča.
(14) Če je revizijsko razkritje iz predloga
revizijskega poročila izpodbijano (ugovor iz enajstega odstavka tega člena),
ali če je v mnenju iz prejšnjega odstavka izražen dvom o strokovni pravilnosti
revizijskega razkritja, se šteje za sporno.
(15) O spornem razkritju v predlogu
revizijskega poročila odloči senat računskega sodišča s sklepom v roku 15 dni
po prejemu ugovora iz enajstega odstavka tega člena. Odloči lahko:
1.     
da se sporno razkritje izloči iz revizijskega poročila;
2.     
da se sporno razkritje obdrži v revizijskem poročilu v nespremenjeni
obliki;
3.     
da se sporno razkritje obdrži v revizijskem poročilu v taki obliki, kot
jo sam določi.
(16) Revizijsko poročilo se vroči:
1.     
revidirancu;
2.     
odgovorni osebi revidiranca v času, na katerega se nanaša opravljena
revizija;
3.     
Državnemu zboru;
4.     
drugim organom, za katere predsednik računskega sodišča oceni, da jih je
treba obvestiti o revizijskih razkritjih.
(17) Če je revidiranec oziroma odgovorna
oseba revidiranca v času, na katerega se nanaša opravljena revizija, vložila
ugovor zoper revizijsko razkritje v predlogu revizijskega poročila, se ji ob
vročitvi revizijskega poročila vroči tudi odgovor na ugovor. Določi ga senat
računskega sodišča.
(18) Zoper odgovor iz prejšnjega odstavka
ni pravnega sredstva.
(19) Osnutek in predlog revizijskega
poročila sta zaupna.
29. člen
(porevizijski postopek)
(1) Uporabnik javnih sredstev, v čigar
poslovanju so bile razkrite nepravilnosti ali nesmotrnosti, mora, razen v
primeru iz tretjega odstavka tega člena, predložiti računskemu sodišču poročilo
o odpravljanju razkritih nepravilnosti in nesmotrnosti (v nadaljnjem besedilu:
odzivno poročilo). Predložiti ga mora v roku, ki ga določi računsko sodišče v
mejah od 30 do 90 dni in začne teči naslednji dan po vročitvi revizijskega
poročila uporabniku javnih sredstev.
(2) Odzivno poročilo potrdi odgovorna oseba
uporabnika javnih sredstev s svojim podpisom in pečatom. Odzivno poročilo je
uradna listina.
(3) Odzivno poročilo ni potrebno, če je v
revizijskem poročilu navedeno, da so bili že med revizijskim postopkom sprejeti
ustrezni ukrepi za odpravo razkritih nepravilnosti in nesmotrnosti.
(4) Računsko sodišče lahko preizkusi
verodostojnost odzivnega poročila z revizijo.
(5) Če računsko sodišče oceni, da v
odzivnem poročilu ni izkazano zadovoljivo odpravljanje razkrite nepravilnosti
ali nesmotrnosti, se šteje, da uporabnik javnih sredstev krši obveznost dobrega
poslovanja. Če gre za nezadovoljivo odpravljanje pomembne nepravilnosti ali
pomembne nesmotrnosti, se šteje, da je podana huda kršitev obveznosti dobrega
poslovanja.
(6) Pomembnost nepravilnosti in
nesmotrnosti v poslovanju uporabnika javnih sredstev se presoja v skladu s
smernicami, ki jih izda predsednik računskega sodišča.
(7) Če je podana kršitev obveznosti dobrega
poslovanja, lahko računsko sodišče izda poziv za ukrepanje. Izda ga organu, za
katerega oceni, da lahko v mejah svojih pristojnosti ukrepa zoper uporabnika
javnih sredstev, ki krši obveznost dobrega poslovanja.
(8) Organ, ki mu je bil vročen poziv za
ukrepanje, mora v 30 dneh po vročitvi poziva predložiti računskemu sodišču
poročilo o ukrepanju ali obrazložitev opustitve ukrepov.
(9) Če je podana huda kršitev obveznosti
dobrega poslovanja, obvesti računsko sodišče Državni zbor.
(10) Delovno telo Državnega zbora,
pristojno za nadzor proračuna in drugih javnih sredstev, po prejemu obvestila
iz prejšnjega odstavka sprejme po opravljeni razpravi, na katero je vabljen
tudi predstavnik uporabnika javnih sredstev, v mejah svojih pristojnosti sklep
o ukrepih zaradi hude kršitve obveznosti dobrega poslovanja.
(11) Če je podana huda kršitev obveznosti
dobrega poslovanja, ali v primeru kršitve osmega in devetega odstavka 27. člena
tega zakona računsko sodišče izda tudi:
1.     
poziv za razrešitev odgovorne osebe,
2.     
sporočilo za javnost.
(12) V pozivu iz 1. točke prejšnjega
odstavka računsko sodišče navede osebo ali več oseb, ki naj bi bile razrešene.
Poziv za njihovo razrešitev izda organu, za katerega oceni, da lahko izvede ali
začne postopek razrešitve.
(13) Če računsko sodišče ugotovi, da
nadzorni odbor lokalne skupnosti ne opravlja svojih nalog ali jih ne opravlja
ustrezno, predlaga njegovo razrešitev svetu lokalne skupnosti.
(14) Organ, ki mu je bil vročen poziv za
razrešitev odgovorne osebe, mora odločiti o pozivu in svojo odločitev pisno
sporočiti računskemu sodišču v 15 dneh po vročitvi poziva.
30. člen
(predlogi sodniku za prekrške in ovadbe
državnemu tožilcu)
Če utemeljeno sumi, da je bil storjen
prekršek ali kaznivo dejanje, računsko sodišče predlaga uvedbo postopka zaradi
prekrška oziroma vloži ovadbo.
5. POGOJI ZA DELO RAČUNSKEGA SODIŠČA
31. člen
(sredstva za delo računskega sodišča)
(1) Sredstva za delo računskega sodišča
določi Državni zbor na predlog računskega sodišča in so sestavni del državnega
proračuna.
(2) Računovodske izkaze računskega sodišča
revidira revizijska gospodarska družba, ki jo izbere Državni zbor na predlog
delovnega telesa, ki je pristojno za nadzor proračuna in drugih javnih
sredstev.
(3) Računsko sodišče predloži poročilo
revizijske gospodarske družbe Državnemu zboru.
32. člen
(podpora vladnih služb)
(1) Naloge, za katere računsko sodišče nima
ustrezne službe, praviloma opravljajo za računsko sodišče vladne službe.
(2) Naloge iz prejšnjega odstavka so zlasti
naloge, ki so povezane s pripravo in izvedbo javnih naročil za potrebe
računskega sodišča.
6. DELOVNOPRAVNE DOLOČBE
33. člen
(delovnopravni položaj članov računskega
sodišča)
(1) Član računskega sodišča je funkcionar
računskega sodišča.
(2) Akt o nastopu in akt o prenehanju
funkcije člana računskega sodišča izda Državni zbor.
(3) Čas od dneva, ko nastopi funkcijo, do
dneva, ko preneha opravljati funkcijo, se članu računskega sodišča šteje v
delovno dobo.
(4) Predsednik računskega sodišča ima
pravico do plače v višini, ki je določena za predsednika ustavnega sodišča.
(5) Namestnik predsednika računskega
sodišča ima pravico do plače v višini, ki je določena za ustavnega sodnika.
(6) Za druge prejemke in pravice članov
računskega sodišča se uporabljajo določbe zakonov, ki urejajo te pravice za
funkcionarje v državnih organih.
(7) Član računskega sodišča, ki je bil do
imenovanja v delovnem razmerju v državnem organu, javnem podjetju ali javnem
zavodu, ima pravico, da se v treh mesecih po prenehanju funkcije člana
računskega sodišča vrne na delo, ki ga je opravljal, ali na drugo delo, ki
ustreza vrsti in stopnji njegove strokovne izobrazbe.
(8) (črtan)
(9) (črtan)
(10) (črtan)
33.a člen
(pravice članov računskega sodišča po
prenehanju funkcije)
(1) Član računskega sodišča, ki mu je
prenehala funkcija in iz objektivnih razlogov ne more nadaljevati z
opravljanjem prejšnje funkcije ali nadaljevati prejšnjega dela ali dobiti druge
ustrezne zaposlitve in ne izpolnjuje minimalnih pogojev za pridobitev pravice
do starostne pokojnine brez zmanjšanja v skladu s predpisi, ki urejajo obvezno pokojninsko
in invalidsko zavarovanje, oziroma s posebnimi predpisi, v katerih je urejena
pravica do starostne pokojnine, ima, dokler se ne zaposli ali začne opravljati
pridobitne dejavnosti oziroma dokler ne izpolni navedenih pogojev za
upokojitev, pravico do nadomestila plače v višini 80 odstotkov zadnje mesečne
plače, ki jo je prejel, ko je opravljal funkcijo, vendar najdlje devet mesecev
od prenehanja funkcije člana računskega sodišča. Če je namesto zadnje plače
prejel nadomestilo, se nadomestilo plače iz tega odstavka odmeri od zadnje
mesečne plače, ki bi jo prejel, če bi opravljal funkcijo. 
(2) Pravica do nadomestila plače iz
prejšnjega odstavka se lahko podaljša do izpolnitve pogojev za upokojitev,
navedenih v prejšnjem odstavku, vendar najdlje še za šest mesecev. 
(3) Član računskega sodišča, ki je
opravljal funkcijo člana že pred mandatom, ki mu je prenehal, ima za vse
prejšnje mandate pravico do dodatnega trimesečnega nadomestila plače. 
(4) Čas prejemanja nadomestila plače se
članu računskega sodišča, ki mu je prenehala funkcija, šteje v pokojninsko
dobo. V tem času je socialno zavarovan po predpisih, ki urejajo socialno
zavarovanje oseb v delovnem razmerju, ob upokojitvi pa mu pripada pravica do
odpravnine. 
(5) Član računskega sodišča, ki mu je funkcija
člana prenehala pred potekom enega leta od imenovanja, nima pravice do
nadomestila plače.
33.b člen
(uveljavljanje pravice do nadomestila
plače)
(1) O pravici do nadomestila plače odloča
pristojno delovno telo državnega zbora. 
(2) Za uveljavljanje pravice do nadomestila
plače mora član računskega sodišča, ki mu je prenehala funkcija, najkasneje v
15 dneh po prenehanju funkcije, pristojnemu delovnemu telesu državnega zbora
predložiti vlogo za uveljavljanje pravice do nadomestila plače in dokazila o izpolnjevanju
pogojev za pridobitev pravice do nadomestila plače. V primeru nemožnosti
vrnitve na delovno mesto v okviru prejšnjega delodajalca je treba izkazati,
zakaj vrnitev ni mogoča. 
(3) O vlogi za uveljavljanje pravice do
nadomestila plače odloči pristojno delovno telo državnega zbora najkasneje v 14
dneh z odločbo. 
(4) Pravica do prejemanja nadomestila plače
preneha, če član računskega sodišča, ki mu je prenehala funkcija, pred potekom
obdobja, za katerega mu pripada nadomestilo plače, začne opravljati drugo
funkcijo, se zaposli, začne opravljati pridobitno dejavnost ali izpolni
minimalne pogoje za pridobitev pravice do starostne pokojnine brez zmanjšanja v
skladu s predpisi, ki urejajo obvezno pokojninsko in invalidsko zavarovanje
oziroma v skladu s posebnimi predpisi, v katerih je urejena pravica do
starostne pokojnine. 
(5) Član računskega sodišča, ki mu je
prenehala funkcija, je v času prejemanja nadomestila plače dolžan obvestiti
pristojno delovno telo državnega zbora in organ, ki izplačuje nadomestilo
plače, o vseh prejemkih iz naslova opravljanja dela najkasneje v sedmih dneh po
prejetem plačilu. Za prejete zneske po plačilu davkov in obveznih prispevkov se
članu računskega sodišča, ki mu je prenehala funkcija, zniža znesek
nadomestila, ki mu pripada v skladu s prvim odstavkom prejšnjega člena, kar se
obračuna pri prvem naslednjem izplačilu nadomestila. 
(6) Član računskega sodišča, ki mu je
prenehala funkcija, zaradi izogibanja določbam o trajanju in višini
nadomestila, ne sme sklepati dogovorov za odložena plačila in drugih dogovorov,
ki bi bili v nasprotju z namenom pravice do nadomestila plače. 
(7) Če član računskega sodišča, ki mu je
prenehala funkcija, ravna v nasprotju s petim in šestim odstavkom tega člena,
mu preneha pravica do nadomestila plače in mora vrniti zneske nadomestila
plače, ki so bili prejeti neupravičeno. 
(8) Nadomestilo plače, prispevki za
socialno zavarovanje in odpravnina se izplačujejo iz proračunskih sredstev
računskega sodišča.
34. člen
(delovnopravni položaj vrhovnih državnih
revizorjev)
(1) Vrhovni državni revizor je funkcionar
računskega sodišča.
(2) Odločbo o nastopu in odločbo o
prenehanju funkcije vrhovnega državnega revizorja izda predsednik računskega
sodišča.
(3) Čas od dneva, ko nastopi funkcijo, do
dneva, ko preneha opravljati funkcijo, se vrhovnemu državnemu revizorju šteje v
delovno dobo.
(4) Vrhovni državni revizor ima pravico do
osnovne plače v višini 90 odstotkov plače, ki je določena za ustavnega sodnika.
(5) Za druge prejemke in pravice vrhovnega
državnega revizorja se uporabljajo določbe zakonov, ki urejajo te pravice za
funkcionarje v državnih organih.
35. člen
(delovnopravni položaj sekretarja
računskega sodišča)
(1) Sekretar računskega sodišča je
funkcionar računskega sodišča.
(2) Odločbo o nastopu in odločbo o
prenehanju funkcije sekretarja računskega sodišča izda predsednik računskega
sodišča.
(3) Čas od dneva, ko nastopi funkcijo, do
dneva, ko preneha opravljati funkcijo, se sekretarju računskega sodišča šteje v
delovno dobo.
(4) Sekretar računskega sodišča ima pravico
do osnovne plače v višini 90 odstotkov plače, ki pripada vrhovnemu državnemu
revizorju.
(5) Za druge prejemke in pravice sekretarja
računskega sodišča se uporabljajo določbe zakona, ki urejajo te pravice za
funkcionarje v državnih organih.
36. člen
(delovnopravni položaj zaposlenih v
službah računskega sodišča)
(1) Kdor opravlja delo v službi računskega
sodišča, ima delovnopravni položaj, ki velja za zaposlene v državnih organih.
(2) Odločbo o sklenitvi in odločbo o
prenehanju delovnega razmerja na računskem sodišču izda predsednik računskega
sodišča.
(3) Kdor opravlja delo v službah računskega
sodišča, ima pravico do plače, ki znaša najmanj toliko kot plača po predpisih,
s katerimi se določajo plače v državnih organih. Osnovna plača se zaradi
posebnih zahtev pri delu na računskem sodišču lahko poveča do 30 odstotkov (v
nadaljnjem besedilu: institucionalni dodatek).
(4) Upravičence do institucionalnega
dodatka, višino institucionalnega dodatka za posamezne skupine upravičencev in
način obračunavanja institucionalnega dodatka določa splošni akt računskega
sodišča, ki ga izda predsednik računskega sodišča.
(5) Za druge prejemke in pravice zaposlenih
v službah računskega sodišča se uporabljajo predpisi, ki urejajo te pravice za
zaposlene v državnih organih.
(6) Kdor opravlja delo v službi računskega
sodišča, sme opravljati funkcijo, dejavnost ali delo izven računskega sodišča
samo, če s tem ne škoduje ugledu računskega sodišča, o čemer odloči v
posameznem primeru predsednik računskega sodišča.
(7) Določba prejšnjega odstavka ne posega v
pravice sindikalnega organiziranja.
37. člen
(prejemki izvedencev računskega sodišča)
Izvedenec računskega sodišča ima pravico do
plačila za svoje izvedensko delo in pravico do povrnitve stroškov, ki jih je imel
v zvezi z izvedenskim delom.
7. KAZENSKE DOLOČBE
38. člen
(prekršek odgovorne osebe ali posameznika)
(1) Če uporabnik javnih sredstev, ki mu je
bila vročena zahteva za predložitev podatkov, zahteve ne izvrši pravočasno
(drugi odstavek 26. člena), se njegovo odgovorno osebo kaznuje za prekršek z
globo 2.000 eurov. 
(2) Če revidiranec, ki mu je bil vročen
nalog za predložitev listin, ne predloži pravočasno računskemu sodišču vseh
dokumentov, ki so navedeni v nalogu ali dopolnitvi naloga za predložitev listin
(osmi in deveti odstavek 27. člena), se odgovorno osebo revidiranca kaznuje za
prekršek z globo 2.000 eurov. 
(3) Če uporabnik javnih sredstev, v čigar
poslovanju so bile razkrite nepravilnosti ali nesmotrnosti in za katerega ne
velja določba tretjega odstavka 29. člena tega zakona, ne predloži pravočasno
računskemu sodišču odzivnega poročila (prvi odstavek 29. člena), ki ga je
potrdila odgovorna oseba (drugi odstavek 29. člena), se odgovorno osebo
uporabnika javnih sredstev kaznuje za prekršek z globo 2.000 eurov. 
(4) Z globo 600 eurov se kaznuje za
prekršek posameznik, ki stori dejanje iz prvega, drugega ali tretjega odstavka
tega člena. 
(5) Če organ, ki mu je bil vročen poziv za
ukrepanje, ne predloži pravočasno računskemu sodišču poročila o ukrepanju niti
obrazložitve opustitve ukrepov (osmi odstavek 29. člena), se odgovorno osebo
organa kaznuje za prekršek z globo 2.000 eurov. 
(6) Če organ, ki mu je bil vročen poziv za
razrešitev odgovorne osebe, ne odloči pravočasno o pozivu ali če ne sporoči
pravočasno računskemu sodišču, kako je odločil (štirinajsti odstavek 29.
člena), se odgovorno osebo organa kaznuje za prekršek z globo 2.000 eurov. 
(7) Prekrškovni organ, ki odloča o
prekrških in izreka globe po tem členu, je računsko sodišče. 
(8) Postopek o prekršku po tem členu vodi
in v njem odloča pooblaščena uradna oseba računskega sodišča, ki izpolnjuje
pogoje po zakonu, ki ureja prekrške, in na njegovi podlagi sprejetih predpisih.
38.a člen
(prekršek glede izvajanja pravice do
nadomestila plače)
(1) Z globo v višini 1.000 eurov se za
prekršek kaznuje član računskega sodišča, ki mu je prenehala funkcija, če v
času prejemanja nadomestila plače v nasprotju s petim odstavkom 33.b člena tega
zakona ne obvesti pristojnega delovnega telesa državnega zbora in organa, ki
izplačuje nadomestilo plače o vseh prejemkih iz naslova opravljanja dela ali če
v času prejemanja nadomestila plače sklene dogovor o odloženem plačilu ali drug
dogovor v nasprotju s šestim odstavkom 33.b člena tega zakona. 
(2) Nadzor nad izvajanjem uveljavljanja
pravice do nadomestila kot prekrškovni organ opravljajo proračunski
inšpektorji.

Zakon o računskem sodišču – ZRacS-1 (Uradni
list RS, št. 11/01)
vsebuje naslednje prehodne in končne določbe:
»8. PREHODNE IN KONČNE DOLOČBE
39. člen
(prehodno
obdobje)
(1) V šestih mesecih po uveljavitvi tega
zakona sprejme senat računskega sodišča poslovnik in ga predloži v soglasje
Državnemu zboru.
(2) V šestih mesecih po uveljavitvi tega
zakona objavi računsko sodišče v Uradnem listu Republike Slovenije prvo
napotilo iz drugega odstavka 24. člena tega zakona.
(3) Postopki nadzora, v katerih na dan
uveljavitve tega zakona še ni bilo izdano dokončno poročilo, se dokončajo po dosedanjih
predpisih.
40. člen
(kontinuiteta
mandata predsednika in namestnika predsednika računskega sodišča)
(1) Predsednik računskega sodišča, ki je
bil imenovan v skladu z zakonom o računskem sodišču (Uradni list RS, št. 48/94,
v nadaljnjem besedilu: zakon iz leta 1994), opravlja po uveljavitvi tega zakona
funkcijo predsednika računskega sodišča do izteka dobe, za katero je bil
imenovan po zakonu iz leta 1994.
(2) Namestnik predsednika računskega
sodišča, ki je bil imenovan v skladu z zakonom iz leta 1994, opravlja po
uveljavitvi tega zakona funkcijo prvega namestnika predsednika računskega
sodišča do izteka dobe, za katero je bil imenovan po zakonu iz leta 1994.
41. člen
(kontinuiteta
mandata članov računskega sodišča)
(1) Član računskega sodišča, ki je bil
imenovan v skladu z zakonom iz leta 1994 in pred uveljavitvijo tega zakona ni
opravljal funkcije predsednika ali namestnika predsednika računskega sodišča (v
nadaljnjem besedilu: član računskega sodišča po zakonu iz leta 1994), po
uveljavitvi tega zakona opravlja funkcijo vrhovnega državnega revizorja v
skladu s petim in šestim odstavkom 14. člena tega zakona do izteka dobe, za
katero je bil imenovan po zakonu iz leta 1994.
(2) Član računskega sodišča po zakonu iz
leta 1994 ima pravico do plače, ki je določena za sodnika ustavnega sodišča, in
druge pravice v skladu s tretjim, šestim, sedmim, osmim, devetim in desetim
odstavkom 33. člena tega zakona.
(3) Član računskega sodišča po zakonu iz
leta 1994 je predčasno razrešen:
1.     
če to sam zahteva;
2.     
če je obsojen za kaznivo dejanje s kaznijo odvzema prostosti;
3.     
če trajno izgubi delovno zmožnost za opravljanje svoje funkcije;
4.     
če ne izpolnjuje več pogojev za člana računskega sodišča po zakonu iz
leta 1994;
5.     
če ne ravna v skladu s tem zakonom ali s prisego iz prvega odstavka 8.
člena zakona iz leta 1994.
(4) Član računskega sodišča po zakonu iz
leta 1994 je predčasno razrešen, če Državni zbor ugotovi nastop enega od
razlogov iz prejšnjega odstavka in na tej podlagi odloči o predčasni
razrešitvi. S tem dnem članu računskega sodišča po zakonu iz leta 1994 preneha
mandat.
42. člen
(konstituiranje
senata računskega sodišča)
(1) V 15 dneh po uveljavitvi tega zakona
predsednik računskega sodišča predlaga kandidata za drugega namestnika
predsednika računskega sodišča. Predlagani kandidat mora biti eden od članov
računskega sodišča po zakonu iz leta 1994.
(2) Državni zbor mora glasovati o
predlaganem kandidatu za drugega namestnika predsednika računskega sodišča v 30
dneh po predložitvi predloga. Glasovanje je tajno. Predlagani kandidat za
drugega namestnika predsednika računskega sodišča je imenovan, če zanj glasuje
večina vseh poslancev.
(3) Predlagani kandidat za drugega
namestnika predsednika računskega sodišča se udeleži seje, na kateri Državni
zbor odloča o njegovi kandidaturi.
(4) Če predlagani kandidat za namestnika
predsednika računskega sodišča ne dobi potrebne večine poslanskih glasov,
predsednik računskega sodišča predlaga novega kandidata. Novi predlog poda v 15
dneh po glasovanju, na katerem prejšnji predlog ni dobil potrebne večine
poslanskih glasov.
(5) Član računskega sodišča po zakonu iz
leta 1994, ki je imenovan za drugega namestnika predsednika računskega sodišča,
opravlja funkcijo drugega namestnika predsednika računskega sodišča do izteka
dobe, za katero je bil imenovan za člana računskega sodišča v skladu z zakonom
iz leta 1994.
43. člen
(plače
namestnikov predsednika računskega sodišča)
Namestnika predsednika računskega sodišča,
ki sta bila imenovana za člana računskega sodišča v skladu z zakonom iz leta
1994, imata do izteka mandata pravico do plače, ki je enaka plači člana
računskega sodišča po zakonu iz leta 1994, povečani za polovico razlike med
plačo člana računskega sodišča po zakonu iz leta 1994 in plačo predsednika
računskega sodišča.
44. člen
(prenehanje
veljavnosti)
(1) Z dnem, ko začne veljati ta zakon,
preneha veljati zakon o računskem sodišču (Uradni list RS, št. 48/94).
(2) Z dnem, ko začne veljati ta zakon,
preneha veljati tisti del določbe prvega odstavka 18. člena zakona o izvršbi in
zavarovanju (Uradni list RS, št. 51/98), ki določa, da se nalog Računskega
sodišča Republike Slovenije za odpravo nezakonitih dejanj šteje za sodno
odločbo in s tem za izvršilni naslov.
45. člen
(začetek
veljavnosti tega zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
računskem sodišču ZRacS-1A (Uradni list RS, št. 109/12)
vsebuje naslednjo končno določbo:
»KONČNA DOLOČBA
5. člen
Ta zakon začne veljati naslednji dan po
objavi v Uradnem listu Republike Slovenije.«.