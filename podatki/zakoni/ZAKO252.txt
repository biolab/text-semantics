1. člen
Za uveljavljanje terjatev in poravnavanje obveznosti
Republike Slovenije ter pravnih in fizičnih oseb z območja Republike Slovenije
v postopku delitve premoženja, pravic in obveznosti Socialistične federativne
republike Jugoslavije (v nadaljnjem besedilu: nekdanja federacija), se ustanovi
Sklad Republike Slovenije za uveljavljanje pravic in obveznosti v postopku
sukcesije (v nadaljnjem besedilu: Sklad).
2. člen
Sklad je pravna oseba. 
Sklad posluje v imenu in za račun Republike Slovenije.
3. člen
Poslovanje Sklada vodi upravni odbor. 
Upravni odbor Sklada ima šest članov in predsednika.
Predsednika in člane upravnega odbora imenuje Vlada Republike Slovenije na
predlog ministrstva, pristojnega za finance.
4. člen
Sklad ima direktorja, ki vodi poslovanje Sklada. Direktorja
imenuje in razrešuje upravni odbor s soglasjem Vlade Republike Slovenije za
dobo štirih let.
5. člen
Sklad ima nadzorni odbor, ki šteje pet članov in jih imenuje
Državni zbor Republike Slovenije. 
Nadzorni odbor nadzira zakonitost dela in finančno poslovanje
Sklada. Nadzorni odbor najmanj enkrat letno poroča o delovanju Sklada Državnemu
zboru Republike Slovenije.
6. člen
Sklad ima statut, ki ga sprejme upravni odbor Sklada s
soglasjem Vlade Republike Slovenije. 
Statut Sklada določa zlasti organizacijo in način poslovanja
Sklada.
7. člen
Sklad sprejema finančni načrt in zaključni račun s soglasjem
Vlade Republike Slovenije.
8. člen
Sredstva za poslovanje Sklada se zagotavljajo v proračunu
Republike Slovenije.
9. člen
Strokovne, administrativne in tehnične naloge za Sklad
opravlja ministrstvo, pristojno za finance.
10. člen
Na Sklad se prenesejo določene terjatve in obveznosti
Republike Slovenije ter pravnih in fizičnih oseb z območja Republike Slovenije
do nekdanje federacije, njenih organov in organizacij, Narodne banke
Jugoslavije in drugih pravnih oseb javnopravnega značaja na ravni nekdanje
federacije (v nadaljnjem besedilu: subjekti nekdanje federacije).
11. člen
Na Sklad se s tem zakonom prenesejo terjatve in obveznosti
Republike Slovenije, njenih organov in organizacij ter Banke Slovenije do
subjektov nekdanje federacije in sicer: 
-       
terjatve in obveznosti po stanju na dan 31. 12. 1990, ki niso bile
poravnane do uveljavitve tega zakona; 
-       
terjatve in obveznosti, nastale po 31. 12. 1990, ki niso bile poravnane
do uveljavitve tega zakona, po stanju na dan uveljavitve tega zakona. 
Način poravnavanja obveznosti Sklada do subjektov iz
prejšnjega odstavka se uredi s posebnim zakonom po ureditvi terjatev in
obveznosti Republike Slovenije do subjektov nekdanje federacije. (črtan)
12. člen
(črtan)
13. člen
(črtan)
14. člen
Sklad javno objavi poziv za prijavo terjatev in obveznosti po
tem zakonu.
15. člen
Pravne in fizične osebe, ki imajo na dan uveljavitve tega
zakona neporavnane terjatve in obveznosti do subjektov nekdanje federacije,
lahko sklenejo s Skladom pogodbo, s katero prenesejo na Sklad svoje neporavnane
terjatve in obveznosti. 
Pravne in fizične osebe ne morejo prenašati terjatev ali
obveznosti na Sklad po tem zakonu, če so že uveljavljale pravice na podlagi
drugih zakonov, ki urejajo vprašanja terjatev in obveznosti do subjektov
nekdanje federacije.
15.a člen
Sklad sprejme metodologijo za prevzem terjatev in obveznosti
iz nasledstva nekdanje SFRJ in jo objavi v Uradnem listu Republike Slovenije. 
Metodologija ureja zlasti vrste terjatev in obveznosti,
dokumentacijo, vrednotenje, postopek in način prevzema ter druga vprašanja,
povezana s prevzemanjem terjatev in obveznosti po pogojih iz zakona. 
15.b člen 
Sklad vodi evidenco o terjatvah in obveznostih, prevzetih po
tem zakonu. 
15.c člen 
Obveznosti Sklada do subjektov po tem zakonu se uredijo s
posebnim zakonom v skladu z ureditvijo terjatev in obveznosti iz nasledstva
Republike Slovenije do nekdanje SFRJ.
15.č člen
Če zoper osebe, ki imajo sedež ali stalno bivališče v
Republiki Sloveniji, teče pravdni ali izvršilni postopek, tožeča stranka ali
upnik pa ima sedež ali bivališče v Republiki Sloveniji ali v eni od republik
bivše SFRJ ali v drugi državi in je terjatev pridobila s pravdnim poslom ali na
podlagi pravnomočne sodne odločbe, sodišče po uradni dolžnosti pravdni postopek
prekine oziroma izvršbo odloži.
Pravdni postopek, začet po uveljavitvi tega zakona, se
prekine z dnem, ko je tožba vročena toženi stranki.
Izvršilni postopek, začet po uveljavitvi tega zakona, se še
pred odločitvijo o predlogu za izvršbo prekine z dnem, ko sodišče prejme mnenje
iz 15.g člena tega zakona.
15.d člen
Po določbah 15.č člena tega zakona sodišče odloča tudi v
primeru, ko fizične in pravne osebe niso ravnale ali niso bile upravičene
ravnati po 15. členu, tožbeni zahtevek pa je posredno ali neposredno povezan s
pravnimi razmerji do subjektov nekdanje federacije, ali s pravnimi razmerji iz
naslova statusne odgovornosti do subjektov iz nekdanje SFRJ.
15.e člen
Postopek, prekinjen oziroma odložen s 15.č členom sodišče
nadaljuje po uradni dolžnosti po uveljavitvi zakona iz 15.c člena tega zakona.
15.f člen
Če je proti pravni osebi iz 15.č člena uveden stečajni ali
likvidacijski postopek, se prenesejo terjatve tujih oseb iz 15.č. člena na
sklad. 
Sklad nastopa v postopkih, ki jih ureja zakon o prisilni
poravnavi, stečaju in likvidaciji, kot upnik. 
Vsa poplačila skladu kot upniku v stečajnem in likvidacijskem
postopku se nakažejo na žiro račun sklada. 
Terjatve iz prvega odstavka tega člena se prenesejo skladno s
sklepom o metodologiji za prevzem terjatev in obveznosti iz naslova nasledstva
nekdanje SFRJ na sklad (Uradni list RS, št. 45/94).
15.g člen
Za ugotovitev dejstev iz 15.č, 15.d in 15.f člena sodišče po
uradni dolžnosti predhodno pridobi mnenje sklada, ki je podlaga za odločitev. 
Za terjatve po členih od 15.č člena do 15.g člena se štejejo
obveznosti, nastale do 25. junija 1991.

Zakon o Skladu Republike Slovenije
za sukcesijo (Uradni list RS, št. 10/93)
vsebuje naslednjo prehodno in končno določbo:
»16. člen
Sklad začne z delom najpozneje v 30 dneh po uveljavitvi tega
zakona.
17. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah
zakona o Skladu Republike Slovenije za sukcesijo (Uradni list RS, št. 38/94)
vsebuje naslednjo končno določbo:
»7. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvah zakona o
Skladu Republike Slovenije za sukcesijo – ZSSuk-B (Uradni list RS, št. 40/97)
vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.