1. člen
Republika Slovenija vpiše v Evropsko banko
za obnovo in razvoj (v nadaljnjem besedilu: banka) začetnih sto delnic v
delniški kapital banke, v vrednosti 1,000.000 ECU.
2. člen
Republika Slovenija vplača začetnih sto
delnic, vpisanih v delniški kapital banke, pod pogoji in v rokih, ki jih določi
odbor guvernerjev banke in v skladu s sporazumom o ustanovitvi banke.
3. člen.
Po dokončni razdelitvi delnic, ki jih je v
delniški kapital banke vpisala Socialistična Federativna Republika Jugoslavija,
med republike nekdanje Socialistične Federa­tivne Republike Jugoslavije, vpiše
Republika Slovenija v delniški kapital banke v sorazmerju s Številom navedenih
delnic.
4. člen
Republika Slovenija vplača delnice, vpisane
v delniški kapital banke, v skladu s prejšnjim členom, pod pogoji in v rokih,
ki jih določi odbor guvernerjev banke in v skladu s sporazumom o ustanovitvi
banke.
5. člen
Delnice Republike Slovenije v Evropski
banki za obnovo in razvoj so premoženje Republike Slovenije, ki ga upravlja
Ministrstvo za finance.
Sredstva za vplačilo delnic iz 4. člena
tega zakona in sredstva za vplačilo dospevajočih obveznosti Republike Slovenije
zaradi povečanj delniškega kapitala Evropske banke za obnovo in razvoj in
sorazmernega povečanja deleža Republike Slovenije v kapitalu banke, določenih v
skladu s Sporazumom o ustanovitvi Evropske banke za obnovo in razvoj, se
zagotavljajo v proračunu Republike Slovenije.
Ministrstvo za finance izda in deponira v
Banki Slovenije brezobrestne, neprenosne zadolžnice v vrednosti delniškega
kapitala, ki ga mora Republika Slovenija vplačati.
6. člen
Ministrstvo za finance skrbi za
uresničevanje vseh pravic in obveznosti, ki izhajajo iz članstva Republike
Slovenije v Evropski banki za obnovo in razvoj.
Minister, pristojen za finance, izda vse
potrebne listine in izvede vsa opravila, ki so potrebna za uresničevanje pravic
in obveznosti iz prejšnjega odstavka.
7. člen
Ministrstvo za finance je pooblaščeno za
komuniciranje z Evropsko banko za obnovo in razvoj skladno z določbami
Sporazuma o ustanovitvi Evropske banke za obnovo in razvoj. 
Banka Slovenije je depozitar Republike
Slovenije v Evropski banki za obnovo in razvoj in plačilni agent Republike
Slovenije za vse transakcije s to banko.
8. člen
Minister, pristojen za finance, je guverner
za Republiko Slovenijo v Odboru guvernerjev Evropske banke za obnovo in razvoj.
Na predlog guvernerja za Republiko
Slovenijo Vlada Republike Slovenije imenuje njegovega namestnika v Odboru
guvernerjev Evropske banke za obnovo in razvoj. 
V primerih, ko se niti guverner za Republiko
Slovenijo, niti njegov namestnik ne moreta udeležiti zasedanj Odbora
guvernerjev Evropske banke za obnovo in razvoj, lahko guverner za Republiko
Slovenijo imenuje začasnega namestnika, ki v Odboru guvernerjev glasuje
izključno v skladu z navodili guvernerja.
9. člen
Vlada Republike Slovenije določi
natančnejše pogoje v zvezi z vplačili kapitala in postopki glede uresničevanja
pravic do Evropske banke za obnovo in razvoj.

Zakon o
vpisu in vplačilu delnic v delniški kapital Evropske banke za obnovo in razvoj
(Uradni list RS, št. 4/93) vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah
in dopolnitvah zakona o vpisu in vplačilu delnic v delniški kapital Evropske
banke za obnovo in razvoj (Uradni list RS, št. 87/97) vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.