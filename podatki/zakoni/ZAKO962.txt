I. ŽRTEV VOJNEGA NASILJA
1. člen
Žrtev vojnega nasilja je državljan
Republike Slovenije, ki je bil v vojni ali vojaški agresiji na Republiko
Slovenijo izpostavljen nasilnim dejanjem ali prisilnim ukrepom okupatorja, agresorja
ali njunih sodelavcev.
Žrtev vojnega nasilja je tudi državljan
Republike Slovenije, ki je bil kot civilna oseba izpostavljen nasilnim dejanjem
ali prisilnim ukrepom drugih oboroženih sil. Kot druge oborožene sile se pri
tem štejejo enote Narodnoosvobodilne vojske in partizanskih odredov Jugoslavije
ter enote zaveznikov protifašistične oziroma protinacistične koalicije (v
nadaljnjem besedilu: druge oborožene sile).
2. člen
Žrtev vojnega nasilja po tem zakonu je ob
pogojih iz prvega odstavka 1. člena tega zakona oseba, ki so jo nemške,
italijanske ali madžarske okupacijske sile od 6. 4. 1941 do 15. 5. 1945 zaradi
političnih, nacionalnih, rasnih ali verskih razlogov prisilno izselile
(izgnanec), poslale v taborišče (taboriščnik), zapor (zapornik), na prisilno
delo (delovni deportiranec) ali internacijo oziroma
je bila kot pripadnik bivše jugoslovanske vojske v vojni od 6. 4. 1941 do 17.
4. 1941 ali kot bivši italijanski vojak po kapitulaciji Italije odpeljana v
ujetništvo (interniranec) ter oseba, ki je pobegnila pred vojnim
nasiljem (begunec) in nasilno odvzeta staršem (ukradeni otrok).
Ob pogojih iz tega člena ter iz 3. oziroma
4. člena tega zakona je žrtev vojnega nasilja tudi oseba, ki je imela ob
pričetku izvajanja nasilnega dejanja ali prisilnega ukrepa stalno prebivališče
na ozemlju, ki obsega državni teritorij Republike Slovenije, ne glede na to, na
katerem ozemlju je bilo nasilno dejanje ali prisilni ukrep dejansko izveden.
Žrtev vojnega nasilja je tudi oseba, ki je
pobegnila pred prisilno izselitvijo (begunec).
Žrtev vojnega nasilja (begunec) je po tem
zakonu tudi oseba, ki je bila v času od 6. 4. 1941 do 15. 5. 1945,
zaradi izvajanja povračilnih ukrepov okupatorja ali njegovih sodelavcev zoper
družine partizanov, pobitih talcev ali zaradi sodelovanja z NOB, nasilno
pregnana iz svojega doma in oseba, ki je bila v času od 6. 4. 1941 do
15. 5. 1945 nasilno pregnana iz svojega doma zaradi nasilnega dejanja
požiga, porušenja ali izropanja njene stanovanjske hiše ali stanovanja od
okupatorja ali njegovih sodelavcev, zaradi česar se ni mogla vrniti na svoj dom
neprekinjeno najmanj tri mesece.
Žrtev vojnega nasilja je tudi oseba, ki je
bila rojena staršem, v času, ko so zoper njih trajali prisilni ukrepi ali
prisilna dejanja iz prvega, drugega, tretjega in četrtega odstavka tega člena.
Žrtev vojnega nasilja je ob pogojih iz prvega
odstavka 1. člena tega zakona tudi oseba, ki ji je bil prisilni ukrep ali
nasilno dejanje iz prvega, tretjega in petega odstavka tega člena oziroma iz 4.
člena tega zakona povzročen na ozemlju dežele Furlanije-Julijske krajine v
Republiki Italiji oziroma na ozemlju dežele Koroške v Republiki Avstriji in
oseba, ki je imela od prenehanja prisilnega ukrepa ali nasilnega dejanja stalno
prebivališče v Republiki Sloveniji, ne glede na to, na katerem ozemlju bivše
Kraljevine Jugoslavije ji je bil prisilni ukrep ali nasilno dejanje povzročeno.
Šteje se, da je imela oseba iz prejšnjega odstavka,
ki ji je bil prisilni ukrep ali nasilno dejanje povzročeno na ozemlju bivše
Kraljevine Jugoslavije, od prenehanja prisilnega ukrepa ali nasilnega dejanja
stalno prebivališče v Republiki Sloveniji, če se je naselila v Sloveniji z
namenom stalnega prebivanja takoj, ko je bilo to glede na tedanje transportne,
nastanitvene, zaposlitvene in druge razmere mogoče, vendar najkasneje do
31. decembra 1945.
Žrtev vojnega nasilja je ob pogojih iz
prvega odstavka 1. člena tega zakona tudi otrok, katerega starš je bil ubit kot
pripadnik bivše jugoslovanske vojske v vojni od 6. 4. 1941 do 17. 4. 1941, ali
je padel, umrl ali je bil pogrešan zaradi sodelovanja z NOB Slovenije, bil ubit
kot talec ali je umrl ali bil pogrešan v okoliščinah za priznanje statusa žrtve
vojnega nasilja po tem zakonu do 15. 5. 1945, oziroma tudi po tem datumu, če je
umrl ali je bil pogrešan med čakanjem na vrnitev ali na poti v domovino, vendar
najkasneje do 31. 12. 1945, ter tudi oseba, ki je pobegnila pred izgonom na
isto okupacijsko ozemlje.
Žrtev vojnega nasilja po tem zakonu je ob
pogojih iz prvega odstavka 1. člena tega zakona tudi oseba, ki so ji organi JLA
ali organi za notranje zadeve dotedanje SFRJ v času od 25. 6. 1991 do 18. 10.
1991 zaradi razlogov iz prvega odstavka tega člena odvzeli prostost.
Žrtve vojnega nasilja se v skladu z zakonom
lahko združujejo v društva žrtev vojnega nasilja.
Društvom žrtev vojnega nasilja ali drugi
nevladni organizaciji, ki deluje na področju žrtev vojnega nasilja, se lahko
podeli status nevladne organizacije, ki deluje v javnem interesu. O podelitvi
statusa odloča ministrstvo, pristojno za žrtve vojnega nasilja, v skladu z
zakonom, ki ureja status nevladne organizacije v javnem interesu, na podlagi
temeljnega akta in programa društva oziroma druge organizacije, ki zagotavlja
dejavnost javnega pomena zlasti na področju socialno zdravstvenega skrbstva in
zgodovinskega izročila okoliščin in trpljenja žrtev vojnega nasilja ter na
podlagi dejanske aktivnosti in porabe sredstev društva oziroma druge organizacije
v določenem obdobju, iz katerih je razvidno, da delovanje društva oziroma druge
organizacije, če gre za člansko organizacijo, presega interese njenih članov.
Društva žrtev vojnega nasilja pridobijo z
dnem uveljavitve tega zakona lastninsko pravico na družbeni lastnini, s katero
razpolagajo ob uveljavitvi tega zakona.
2.a člen
Na podlagi drugega odstavka 1. člena tega
zakona je žrtev vojnega nasilja tudi:
-      
otrok, katerega starš je umrl, bil ubit ali
pogrešan zaradi nasilnih dejanj ali prisilnih ukrepov drugih oboroženih sil, če
ni prostovoljno ali poklicno sodeloval z agresorjem,
-      
oseba, ki je kot begunec morala v času od 6. 4.
1941 do 15. 5. 1945 zapustiti svoj dom zaradi nasilnega dejanja požiga,
porušenja ali izropanja njene stanovanjske hiše ali stanovanja, ki so jo
povzročile druge oborožene sile, zaradi česar se ni mogla vrniti na svoj dom
neprekinjeno najmanj tri mesece (begunec), če ni prostovoljno ali poklicno
sodelovala z agresorjem in oseba, rojena staršem v teh okoliščinah.
Žrtev vojnega nasilja po tem zakonu je ob
pogojih iz prvega odstavka 1. člena tega zakona družinski član
po 9. členu Zakona o vojnih invalidih (Uradni list RS,
št. 63/95, 2/97 – odl. US, 19/97, 21/97 – popr., 75/97, 11/06 – odl. US,
61/06 – ZDru-1, 114/06 – ZUTPG, 40/12 – ZUJF, 19/14, 21/18 – ZNOrg in 174/20 –
ZIPRS2122) civilne osebe, ki je umrla, bila ubita ali pogrešana zaradi nasilnih
dejanj ali prisilnih ukrepov JLA ali organov za notranje zadeve dotedanje SFRJ
v času od 24. 5. 1991 do 18. 10. 1991.
3. člen
Za žrtev vojnega nasilja se šteje oseba,
pri kateri je prisilni ukrep ali nasilno dejanje trajalo neprekinjeno najmanj
tri mesece, razen v primerih iz devetega odstavka 2. člena tega zakona, v
katerih je moral odvzem prostosti trajati najmanj en mesec. Pogoj trajanja nasilnega
dejanja ne velja za osebe iz petega odstavka 2. člena tega zakona ter za osebe,
rojene staršem v okoliščinah iz druge alineje 2.a člena tega zakona.
4. člen
Ob pogojih iz 2. člena in 3. člena tega
zakona je žrtev vojnega nasilja po tem zakonu tudi oseba, ki je bila z aktom
okupacijskih oblasti prisilno mobilizirana (prisilni mobiliziranec) v redne
vojaške enote okupatorja, razen če je pridobila častniški čin ali je bila
pripadnik fašistične oziroma nacistične stranke ali njunih enot.
5. člen
Ob pogojih iz tega zakona je žrtev vojnega
nasilja tudi vojaški vojni invalid, civilni invalid vojne pa je žrtev vojnega
nasilja na podlagi priznanega invalidskega statusa po posebnem zakonu.
6. člen
Ne glede na pogoje iz 2. člena tega zakona
se za žrtev vojnega nasilja po tem zakonu ne šteje oseba, ki je prostovoljno
ali poklicno sodelovala na strani agresorja.
7. člen
Do varstva po tem zakonu je upravičen
državljan Republike Slovenije, družinski član osebe, ki je izgubila življenje,
umrla ali je bila pogrešana v okoliščinah za priznanje statusa žrtve vojnega
nasilja po tem zakonu. Varstvo se zagotavlja istemu krogu družinskih članov in
ob enakih pogojih kot po predpisih o vojnih invalidih.
Ne glede na določbo drugega stavka
prejšnjega odstavka se v primerih, ko oseba iz prejšnjega odstavka ni mogla
preživljati družinskega člana zadnje leto pred svojo smrtjo, ker se je tedaj
nad njo izvajalo nasilno dejanje ali prisilni ukrep, šteje, da je pogoj
preživljanja izpolnjen, če je oseba iz prejšnjega odstavka preživljala
družinskega člana vsaj zadnje leto pred nastopom nasilnega dejanja ali
prisilnega ukrepa.
Družinskim članom iz prvega odstavka tega
člena se zagotavljajo enake pravice in v enakem obsegu kot družinskim članom
oseb, ki so izgubile življenje, umrle ali so bile pogrešane v okoliščinah za
priznanje statusa civilnega invalida vojne po predpisih o vojnih invalidih.
Družinska invalidnina pa ne more presegati zneska doživljenjske mesečne rente,
ki bi pripadala osebi, po kateri družinski člani uveljavljajo to pravico, pri
čemer se v primeru padlega mobiliziranca šteje, da bi mu pripadala
doživljenjska mesečna renta po 200 tolarjev za vsak mesec nasilja, v primeru,
da je nasilje trajalo manj kot tri mesece, pa se upošteva znesek doživljenjske
mesečne rente za tri mesece nasilja.
II. VARSTVO ŽRTEV VOJNEGA NASILJA
8. člen
Pravice žrtev vojnega nasilja so:
1.    
zdravstveno varstvo,
1.a  zdraviliško
in klimatsko zdravljenje,
1.b  povračilo potnih stroškov,
2.    
(črtana),
3.    
(črtana),
4.    
priznanje pokojninske dobe,
5.    
pravica do pokojnine pod ugodnejšimi pogoji,
6.    
pravica do vojne odškodnine po posebnem zakonu,
7.    
doživljenjska mesečna renta,
8.    
prednost pri dodelitvi socialnega stanovanja.
Ne glede na prejšnji odstavek ima žrtev
vojnega nasilja iz osmega odstavka 2. člena tega zakona samo pravico do vojne
odškodnine po posebnem zakonu.
9. člen
Pravico do varstva po tem zakonu ima žrtev
vojnega nasilja, ko dopolni 50 let starosti ali je pri njej nastala trajna popolna
izguba delovne zmožnosti.
Žrtev vojnega nasilja in njen družinski
član lahko uveljavljata pravice iz prejšnjega člena in iz 7. člena tega zakona,
če teh ali podobnih pravic ne moreta uveljavljati po drugih predpisih ali v
tuji državi.
Družinski član lahko uveljavlja pravice iz
tretjega odstavka 7. člena tega zakona, če ne more uveljavljati statusa žrtve
vojnega nasilja po tem zakonu.
Ne glede na določbe drugega odstavka tega
člena pravica žrtve vojnega nasilja do doživljenjske mesečne rente in pravica
vojnega invalida do invalidnine nista enaki ali podobni pravici, zato se njuno
hkratno uživanje ne izključuje. Osebi, ki izpolnjuje pogoje za priznanje
statusa žrtve vojnega nasilja ni mogoče odkloniti priznanje tega statusa samo
zato, ker je že pridobila status vojnega veterana ali vojnega invalida po
posebnem zakonu.
1. Zdravstveno varstvo
10. člen
Žrtvi vojnega nasilja se zagotavlja plačilo
zdravstvenih storitev v višini razlike do polne vrednosti storitev,
zagotovljenih v okviru obveznega zavarovanja.
2. Zdraviliško in klimatsko zdravljenje
a11. člen
Žrtev vojnega nasilja ima pravico do zdraviliškega
in klimatskega zdravljenja ob pogojih in v obsegu, predpisanem za vojne
invalide.
11. člen
(črtan)
3. Povračilo potnih stroškov
a12. člen
Žrtev vojnega nasilja ima pravico do
povračila potnih stroškov pri uveljavljanju pravice do zdraviliškega in klimatskega
zdravljenja.
Pravica iz prejšnjega odstavka se
uveljavlja ob pogojih in v obsegu, predpisanem za vojne invalide.
12. člen
(črtan)
4. Pokojninska doba
13. člen
Taboriščniku (v nemških koncentracijskih
taboriščih, v italijanskih koncentracijskih taboriščih Gonars, Padova, Rab,
Renicci, Treviso, Visco, Cairo Montenotte in Frascette di Alatri, v hrvaških –
ustaških taboriščih Jasenovac, Stara Gradiška, Lobor in Lepoglava ter v
madžarskem taborišču Sarvar) in zaporniku iz 2. člena tega zakona, se čas
prebit v koncentracijskem taborišču ali zaporu prizna kot posebna doba v
dvojnem štetju, čas po 15. maju 1945 do povratka v domovino pa v dejanskem
trajanju.
Internirancu (italijanska in druga
taborišča), ukradenemu otroku, izgnancu, delovnemu deportirancu, beguncu in
prisilnemu mobilizirancu se prizna pokojninsko dobo v dejanskem trajanju do
povratka v domovino.
Kot čas do povratka v domovino se šteje čas
do 31. 12. 1945, po tem datumu pa le, če žrtev vojnega nasilja dokaže, da
se pred tem ni mogla vrniti iz razlogov, ki jih ni sama povzročila.
Žrtvi vojnega nasilja, ki je bila v času,
prebitem v okoliščinah za priznanje statusa žrtev vojnega nasilja iz prvega in
drugega odstavka tega člena mlajša od 15 let, se čas, prebit v teh okoliščinah,
šteje v pokojninsko dobo kot posebna doba.
Če ima žrtev vojnega nasilja priznano
posebno dobo iz drugega naslova, lahko uveljavi pravico iz tega člena, če je to
zanjo ugodnejše.
Za polni mesec šteje, če je nasilje trajalo
več kot 15 dni.
5. Pravica do pokojnine pod ugodnejšimi
pogoji
14. člen
(razveljavljen)
14.a člen
Žrtvam vojnega nasilja, ki so bile v času
trajanja nasilnega dejanja ali prisilnega ukrepa mlajše od 15 let, pa ostanejo
v zavarovanju po dopolnjenem 30. letu (ženske) oziroma 35. letu (moški)
pokojninske dobe, ker kljub uveljavljeni pokojninski dobi po tem zakonu ne
dosežejo polne pokojninske dobe, se v času, ki je enak trajanju nasilnega
dejanja ali prisilnega ukrepa, vendar najdalj do dopolnitve polne pokojninske
dobe, povrne prispevek za pokojninsko in invalidsko zavarovanje, ki gre v breme
zavarovanca. O pravici do povračila prispevka in o njegovi višini odloči na
zahtevo upravičenca pristojna upravna enota na podlagi ustreznega dokazila o
višini plačanega prispevka.
Prispevek iz prejšnjega odstavka se povrne
največ do višine prispevka, plačanega iz tega naslova od osnove v višini
zajamčene plače, povečane za 100%, iz državnih proračunskih sredstev.
6. Pravica do vojne odškodnine
15. člen
Žrtev vojnega nasilja iz prvega odstavka 2.
člena, 4. in 5. člena tega zakona ima pravico do povrnitve vojne škode po
posebnem zakonu.
7. Doživljenjska mesečna renta
16. člen
Doživljenjska mesečna renta je oblika
delnega materialnega zadoščenja žrtvi vojnega nasilja in znaša za vsak mesec
nasilja:
-      
za taboriščnika, ukradenega otroka in zapornika
po 1,250 evra,
-      
za izgnanca, interniranca in prisilnega
mobiliziranca po 0,835 evra,
-      
za delovnega deportiranca in begunca po 0,501
evra. Čas trajanja prisilnega ukrepa ali nasilnega dejanja se prizna v
dejanskem trajanju do povratka v domovino, vendar ne dlje kot do 31. 12. 1945,
ne glede na to, če se je oseba vrnila po tem datumu. Za poln mesec se šteje, če
je nasilje trajalo več kot petnajst dni.
Upravičenec od denarne rente ne plačuje
davka od dohodka. (delno
se preneha uporabljati)
Pri uveljavljanju socialno-varstvenih
pravic se doživljenjska mesečna renta iz prvega odstavka tega člena ne upošteva
pri ugotavljanju premoženjskega cenzusa oziroma zneska skupnih dohodkov, ki je
predpisan kot pogoj za pridobitev teh pravic.
16.a člen
Upravičenec do odškodnine v obliki denarne
rente je prisilni mobiliziranec, ki je zaradi nepriznavanja obdobij zavarovanja
od 6. 4. 1941 do 15. 5. 1945 po predpisih o pokojninskem in invalidskem
zavarovanju, veljavnih pred 31. 3. 1992, ostal v zavarovanju tudi po času, ko
bi z upoštevanjem teh obdobij dosegel polno pokojninsko dobo in njegova skupna
zavarovalna doba z upoštevanjem navedenih obdobij presega polno pokojninsko
dobo.
Denarna renta znaša toliko, kolikor bi
znašalo povečanje pokojnine upravičencu za 1% za vsako dopolnjeno leto
nepriznane zavarovalne dobe iz prejšnjega odstavka, ki presega polno
pokojninsko dobo.
O pravici in višini denarne rente za
nepriznano zavarovalno dobo v obdobju od 6. 4. 1941 do 15. 5. 1945 odloči na
zahtevo upravičenca Zavod za pokojninsko in invalidsko zavarovanje Slovenije po
pogojih in v višini po tem členu. Zavod denarno rento izplačuje mesečno.
Za polni mesec šteje več kot petnajst dni
priznane zavarovalne dobe nad polno pokojninsko dobo.
8. Prednost pri dodelitvi socialnega
stanovanja
17. člen
Žrtev vojnega nasilja, ki nima rešenega
stanovanjskega vprašanja, ima pri kandidiranju za socialna stanovanja prednost
pred drugimi prosilci.
III. POSTOPEK ZA UVELJAVLJANJE STATUSA IN PRAVIC ŽRTEV
VOJNEGA NASILJA
18. člen
O priznanju statusa žrtve vojnega nasilja
in pravic po tem zakonu odloča na prvi stopnji upravna enota.
O pritožbah zoper odločbe upravne enote
odloča ministrstvo, pristojno za žrtve vojnega nasilja (v nadaljnjem besedilu:
ministrstvo).
Ministrstvo zagotavlja nadzorstvo in
strokovno pomoč pri delu upravnih enot.
19. člen
O priznanju pokojninske dobe kot posebne
dobe in pravice do pokojnine pod ugodnejšimi pogoji odloča zavod za pokojninsko
in invalidsko zavarovanje na podlagi odločbe ali potrdila o vpisu v evidenco žrtev
vojnega nasilja.
20. člen
V postopku za uveljavljanje statusa in
pravic po tem zakonu se uporabljajo določila zakona o splošnem upravnem
postopku, zakona o vojnih invalidih in na njegovi podlagi izdanih predpisov, če
s tem zakonom ni drugače določeno.
21. člen
Status in pravice po tem zakonu se uveljavljajo
na zahtevo stranke.
Žrtvam vojnega nasilja gredo pravice iz
pokojninskega in invalidskega zavarovanja, priznane ob upoštevanju pokojninske
dobe, uveljavljene po tem zakonu, oziroma pravica do pokojnine pod ugodnejšimi
pogoji, priznana po tem zakonu, od prvega dne naslednjega meseca po vložitvi
zahteve za priznanje statusa žrtve vojnega nasilja ali za vpis v evidenco žrtev
vojnega nasilja, če je že ob vložitvi zahteve izpolnjevala pogoje za te pravice
in če ne gre za pravice, ki se po predpisih o pokojninskem in invalidskem
zavarovanju lahko priznajo le za naprej.
22. člen
Na podlagi odločbe o priznanju časa,
prebitega v zaporih, internaciji, konfinaciji, deportaciji ali na prisilni
izselitvi v pokojninsko dobo kot posebno dobo ali odločbe o priznanju statusa
vojaškega vojnega invalida ali civilnega invalida vojne, uveljavlja oseba
status žrtve vojnega nasilja tako, da zahteva pri upravni enoti vpis v evidenco
žrtev vojnega nasilja (v nadaljnjem besedilu: evidenca) ter izdajo potrdila o
statusu žrtve vojnega nasilja.
Če upravna enota v primeru iz prejšnjega
odstavka zavrne vpis v evidenco in izdajo potrdila o statusu žrtve vojnega
nasilja, izda o tem ustrezno odločbo.
Po opravljeni reviziji odločbe o priznanju
statusa žrtve vojnega nasilja vpiše upravna enota po uradni dolžnosti to osebo
v evidenco. (črtan)
23. člen
Uživalec pravic po tem zakonu je dolžan v
petnajstih dneh prijaviti upravni enoti vsako spremembo, ki vpliva na posamezno
pravico ali njen obseg.
24. člen
Glede pridobitve, uživanja in izgube
pravic, povrnitve neupravičeno pridobljenih prejemkov, nadzora in zbirk
podatkov, dolžnosti državnih organov, zavodov, organizacij in delodajalcev
glede posredovanja podatkov ter podzakonskih aktov se smiselno uporabljajo
določbe zakona o vojnih invalidih, če s tem zakonom ni drugače določeno.
IV. EVIDENCA
25. člen
Evidenca vsebuje naslednje osebne podatke:
-      
ime in priimek žrtve vojnega nasilja in
njegovega zakonitega zastopnika;
-      
državljanstvo;
-      
enotno matično številko občana;
-      
rojstne podatke;
-      
prebivališče;
-      
vrsto in čas trajanja nasilnega dejanja ali
prisilnega ukrepa;
-      
dokument, ki je podlaga za priznanje statusa
žrtve vojnega nasilja, z navedbo številke, datuma in organa, ki ga je izdal;
-      
podatke o vrsti in obsegu pravic po tem zakonu;
-      
davčna številka;
-      
datum smrti.
Osebni podatki iz prejšnjega odstavka se
shranjujejo v evidenci kot trajni. 
26. člen
Evidence iz prejšnjega člena vodijo in
vzdržujejo upravne enote, uporablja in hrani pa jih tudi ministrstvo zaradi
opravljanja nalog v skladu s tem zakonom.
27. člen
Podrobnejša navodila o načinu zbiranja
podatkov, vodenju evidence in načinu posredovanja osebnih podatkov ter vsebini
in obrazcu potrdila o statusu žrtve vojnega nasilja, predpiše minister,
pristojen za žrtve vojnega nasilja (v nadaljnjem besedilu: minister).
V. ZAGOTAVLJANJE DENARNIH SREDSTEV
28. člen
Sredstva za uveljavljanje in uživanje
pravic po tem zakonu se zagotavljajo iz državnega proračuna.
Sredstva za povečane obveznosti iz naslova
pokojninskega in invalidskega zavarovanja, ki nastajajo zaradi uveljavitve
pokojninske dobe iz 13. člena tega zakona in pokojnine pod ugodnejšimi pogoji
iz 14. člena tega zakona, se zagotavljajo iz državnega proračuna.
Sredstva iz prvega in drugega odstavka tega
člena se za osebe iz 4. člena tega zakona zagotavljajo iz državnega proračuna,
če ni z meddržavnim sporazumom drugače določeno.

Zakon o žrtvah vojnega nasilja – ZZVN (Uradni list RS, št. 63/95)
vsebuje naslednje prehodne in končno določbo:
»VI. PREHODNE IN KONČNA DOLOČBA
29. člen
Revizijo odločb iz tretjega odstavka 22.
člena tega zakona opravi ministrstvo v enem letu od prejema odločbe v revizijo.
30. člen
Minister izda podzakonski akt iz 27. člena
tega zakona v treh mesecih po njegovi uveljavitvi.
31. člen
Ta zakon začne veljati 1. januarja 1996.«.

Zakon o spremembah in dopolnitvah zakona o žrtvah vojnega nasilja –
ZZVN-A (Uradni list RS, št. 8/96)
vsebuje naslednjo končno določbo:
»4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah zakona o žrtvah vojnega nasilja –
ZZVN-B (Uradni list RS, št. 44/96)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu republike Slovenije.«.

Zakon o spremembah in dopolnitvah zakona o žrtvah vojnega nasilja –
ZZVN-C (Uradni list RS, št. 70/97)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o žrtvah vojnega nasilja –
ZZVN-D (Uradni list RS, št. 43/99)
vsebuje naslednje prehodne in končno določbo:
»15. člen
Za revizijo odločb, ki prispejo v revizijo
po uveljavitvi tega zakona, velja rok šestih mesecev od prejema odločbe v
revizijo.
16. člen
Zahtevo za priznanje statusa in pravic
žrtev vojnega nasilja ter zahtevo za priznanje pravic družinskega člana žrtve
vojnega nasilja je mogoče vložiti najkasneje v šestih mesecih od uveljavitve
tega zakona.
17. člen
O zahtevah za priznanje pravic družinskih
članov žrtev vojnega nasilja in o zahtevah za ugotovitev obdobja, ki se
upošteva za priznanje pokojninske dobe, vloženih pred uveljavitvijo tega
zakona, ki še niso pravnomočno rešene, se odloči po določbah tega zakona.
18. člen
Žrtve vojnega nasilja, ki so jim bile do
uveljavitve tega zakona priznane pravice iz pokojninskega in invalidskega
zavarovanja ob upoštevanju pokojninske dobe, uveljavljene po tem zakonu oziroma
priznana pravica do pokojnine pod ugodnejšimi pogoji po tem zakonu od datuma v
skladu s predpisi o pokojninskem in invalidskem zavarovanju, lahko vložijo novo
zahtevo pri pristojni območni enoti Zavoda za pokojninsko in invalidsko
zavarovanje Slovenije za priznanje pravic za čas od prvega dne naslednjega
meseca po vložitvi zahteve za priznanje statusa žrtve vojnega nasilja, oziroma
po vložitvi zahteve za vpis v evidenco žrtev vojnega nasilja do dneva predhodne
uveljavitve pravic.
19. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi zakona o žrtvah vojnega nasilja –
ZZVN-E (Uradni list RS, št. 28/00)
vsebuje naslednjo prehodno in končno določbo:
»3. člen
Zahtevo za priznanje statusa žrtve vojnega
nasilja – otroka, katerega eden od staršev je bil ubit zaradi sodelovanja v NOB
ali je izgubil življenje v okoliščinah za priznanje statusa žrtve vojnega
nasilja po zakonu o žrtvah vojnega nasilja ali je bil ubit kot talec, je mogoče
vložiti najkasneje v šestih mesecih od uveljavitve tega zakona.
4. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi 16. člena zakona o
spremembah in dopolnitvah zakona o žrtvah vojnega nasilja in 3. člena zakona o
spremembi in dopolnitvi zakona o žrtvah vojnega nasilja (Uradni list RS, št. 1/01)
spreminja 16. člen zakona o spremembah in dopolnitvah zakona o žrtvah vojnega nasilja (Uradni
list RS, št. 43/99)
tako, da se glasi:
»16. člen
(razveljavljen)«;
ter spreminja 3. člen zakona o spremembi in
dopolnitvi zakona o žrtvah
vojnega nasilja (Uradni list RS, št. 28/00)
tako, da se glasi:
»3. člen
(razveljavljen)«.

Zakon o dopolnitvi zakona o žrtvah vojnega nasilja –
ZZVN-F (Uradni list RS, št. 64/01)
v Prehodne in končno določbo zakona dodaja 30.a člen, ki se glasi: 
»30.a člen
Vojaškim vojnim invalidom, ki jim po 5.
členu zakona o žrtvah vojnega nasilja (Uradni list RS, št. 63/95, 8/96, 44/96,
68/96, 70/97 in 39/98) ni bil priznan status žrtve vojnega nasilja, ker so
izpolnjevali pogoje za priznanje statusa vojnega veterana, se priznajo status
žrtve vojnega nasilja in pravice, za katere so izpolnjevali ostale zakonske
pogoje že ob vložitvi zahteve, vložene pred 19. 6. 1999, od prvega dne
naslednjega meseca po vložitvi zahteve, do 1. 7. 1999.
O zahtevi iz prejšnjega odstavka za
priznanje statusa in pravic žrtve vojnega nasilja odločijo upravne enote po
uradni dolžnosti v roku treh mesecev po uveljavitvi tega zakona.«;
ter vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o žrtvah vojnega nasilja –
ZZVN-G (Uradni list RS, št. 110/02)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dohodnini – ZDoh-1 (Uradni list RS,
št. 54/04)
v zvezi z delnim prenehanjem uporabe drugega odstavka 16. člena zakona določa:
»Z dnem začetka uporabe tega zakona se
preneha uporabljati drugi odstavek 16. člena zakona v delu, ki se nanaša na
oprostitev plačila dohodnine.«;
ter vsebuje naslednjo končno določbo:
»153. člen
(začetek
veljavnosti in uporabe)
Ta zakon začne veljati naslednji dan po objavi
v Uradnem listu Republike Slovenije, uporablja pa se od 1. januarja 2005 dalje,
razen določbe 145. člena tega zakona, ki se uporablja od 1. maja 2004 dalje in
določbe 148. člena tega zakona, ki se uporablja od dneva uveljavitve tega
zakona dalje.«.

Odločba o razveljavitvi 14. člena Zakona o
žrtvah vojnega nasilja in o zavrnitvi pobude za začetek postopka za oceno
ustavnosti 36., 177. in 276. člena Zakona o pokojninskem in invalidskem
zavarovanju ter 8. in 19. člena Zakona o žrtvah vojnega nasilja (Uradni list
RS, št. 68/05)
določa:
»1. člen 14 Zakona o žrtvah vojnega nasilja
(Uradni list RS, št. 63/95, 8/96, 44/96, 70/97, 43/99, 28/00, 64/01, 110/02,
3/03 – popr. in 18/03 – uradno prečiščeno besedilo) se razveljavi.
2. Razveljavitev začne učinkovati po poteku
šestih mesecev od objave te odločbe v Uradnem listu Republike Slovenije.
3. Do spremembe zakonske določbe iz 1.
točke izreka oziroma najkasneje do izteka roka iz 2. točke izreka Zavod o
zahtevi za priznanje pravice do pokojnine pod ugodnejšimi pogoji odloča na
način, kot izhaja iz 20. točke obrazložitve te odločbe.
[…]«.

Zakon o društvih – ZDru-1 (Uradni list RS, št.
61/06)
vsebuje naslednjo končno določbo:
»61. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.

Zakon o spremembah in dopolnitvah Zakona o žrtvah vojnega nasilja –
ZZVN-H (Uradni list RS, št. 72/09)
vsebuje naslednjo prehodno in končno določbo:
»7. člen
Upravičenci iz 2. člena in druge alineje 2.a
člena tega zakona, ki po predpisih, ki so veljali pred uveljavitvijo tega
zakona, niso mogli pridobiti statusa in pravic žrtve vojnega nasilja, pridobijo
ob izpolnjevanju ostalih pogojev pravice iz 8. člena Zakona o žrtvah vojnega
nasilja (Uradni list RS, št. 18/03 – uradno prečiščeno besedilo, 54/04 –
ZDoh-1, 68/05 – odločba US, 61/06 – ZDru-1 in 114/06 – ZUTPG). Upravičenci iz
prve alineje 2.a člena tega zakona pa pridobijo samo pravico do vojne
odškodnine po posebnem zakonu.
8. člen
Ta zakon začne veljati petnajsti dan po
objavi v Uradnem listu Republike Slovenije, uporablja pa se od 1. januarja
2010.«.

Zakon za uravnoteženje javnih financ – ZUJF
(Uradni list RS, št. 40/12)
določa:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
19. Zakon o žrtvah vojnega nasilja
232. člen
Postopki, začeti pred uveljavitvijo tega
zakona, se končajo po dosedanjih predpisih.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o nevladnih organizacijah – ZNOrg
(Uradni list RS, št. 21/18)
vsebuje naslednjo končno določbo:
»39. člen
(uveljavitev
zakona)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 28. člena tega zakona se
začnejo uporabljati 1. januarja 2019.«.

Zakon o izvrševanju proračunov Republike
Slovenije za leti 2021 in 2022 – ZIPRS2122 (Uradni list RS, št. 174/20)
vsebuje naslednjo končno določbo:
»93. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2021, razen 81. in 82. člena, ki se začneta uporabljati z dnem
uveljavitve tega zakona.«.

Zakon o dopolnitvi Zakona o žrtvah vojnega nasilja –
ZZVN-I (Uradni list RS, št. 159/21)
vsebuje naslednje prehodne in končne določbe:
»PREHODNE IN KONČNE DOLOČBE
2. člen
Žrtve vojnega nasilja otroci, posvojenci in
pastorki iz drugega odstavka 2.a člena zakona, ki po predpisih, ki so veljali
pred uveljavitvijo tega zakona, niso mogli pridobiti statusa in pravic žrtve
vojnega nasilja, lahko ob izpolnjevanju drugih pogojev iz zakona pridobijo pravice
iz 6. točke prvega odstavka 8. člena zakona.
Druge žrtve vojnega nasilja iz drugega
odstavka 2.a člena zakona, ki po predpisih, ki so veljali pred
uveljavitvijo tega zakona, niso mogli pridobiti statusa in pravic žrtve vojnega
nasilja, lahko ob izpolnjevanju drugih pogojev iz zakona pridobijo vse pravice
iz prvega odstavka 8. člena zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.