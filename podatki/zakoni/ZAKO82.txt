1. člen
Na temelju trajne in neodtujljive pravice
slovenskega naroda do samoodločbe se v Republiki Sloveniji izvede splošni
ljudski referendum (v nadaljevanju: plebiscit) za odločitev, ali naj Republika
Slovenija postane samostojna in neodvisna država.
2. člen
Na plebiscitu glasovalni upravičenci z »da«
ali »ne« odgovorijo na vprašanje: »Ali naj Republika Slovenija postane
samostojna in neodvisna država?«
Vsebinski del glasovnice se glasi:
»Vprašanje: ALI NAJ REPUBLIKA SLOVENIJA
POSTANE SAMOSTOJNA IN NEODVISNA DRŽAVA?
Odgovor: DA NE
(obkrožite odgovor, ki ustreza vaši
volji)«.
3. člen
Odločitev, da Republika Slovenija postane
samostojna in neodvisna država, je sprejeta, če se je zanjo izrekla večina vseh
glasovalnih upravičencev.
4. člen
Na plebiscitu sprejeta odločitev, da
Republika Slovenija postane samostojna in neodvisna država, zavezuje Skupščino
Republike Slovenije, da sprejme v šestih mesecih od dneva razglasitve odločitve
ustavne in druge akte ter ukrepe, ki so potrebni, da Republika Slovenija
prevzame izvrševanje suverenih pravic, ki jih je prenesla na organe SFRJ, ter
začne pogajanja z drugimi republikami v SFRJ o pravnem nasledstvu SFRJ in o
bodoči ureditvi medsebojnih odnosov po načelih mednarodnega prava, vključno s
ponudbo konfederalne pogodbe.
5. člen
Plebiscit se izvede na nedeljo, dne 23.
decembra 1990.
6. člen
Pravico glasovanja na plebiscitu imajo
osebe, ki imajo v Republiki Sloveniji splošno volilno pravico po zakonu o
volitvah v skupščine.
7. člen
Izvedbo plebiscita vodijo volilni organi,
določeni z zakonom o volitvah v skupščine, po pravilih, ki veljajo za te
volitve.
Pristojna volilna komisija najpozneje 10
dni pred dnem izvedbe plebiscita sporoči organu, ki vodi evidenco volilne
pravice, katera glasovalna mesta bodo na njegovem območju, in območja
glasovalnih mest.
Pristojni organ sestavi in razgrne splošne
volilne imenike za glasovalna mesta na svojem območju najpozneje 6 dni pred
dnem izvedbe plebiscita.
Izid glasovanja ugotovi in objavi
Republiška volilna komisija.
8. člen
Pri ugotavljanju izida glasovanja se upoštevajo
osebe, ki so vpisane v splošni volilni imenik na dan izvedbe plebiscita, razen
oseb, za katere organ za izvedbo plebiscita na posameznem glasovalnem mestu
ugotovi, da se zaradi dela v tujini ali zaradi služenja vojaškega roka ali
vojaških vaj, niso mogle udeležiti glasovanja.
9. člen
Zaradi nepravilnosti pri delu organa za
izvedbo plebiscita na glasovalnem mestu ima glasovalni upravičenec pravico
vložiti ugovor pri Republiški volilni komisiji v roku 24 ur po zaprtju
glasovalnega mesta.
Za odločanje Republiške volilne komisije o
ugovoru in za pritožbo zoper odločbo Republiške volilne komisije veljajo
določbe zakona o volitvah v skupščine.
10. člen
Če je na plebiscitu sprejeta odločitev, da
Republika Slovenija postane samostojna država, Skupščina Republike Slovenije
slovesno razglasi to odločitev na skupni seji vseh zborov in hkrati sprejme
program dela za uresničevanje te odločitve.
11. člen
Plebiscitarno opredeljevanje in odločanje
na podlagi tega zakona v ničemer ne izčrpa trajne in neodtujljive pravice
slovenskega naroda do samoodločbe in še posebej ne pravice do državne
samostojnosti in neodvisnosti.
12. člen
Ta zakon začne veljati naslednji dan po
objavi v Uradnem listu Republike Slovenije.
Št. 005-02/89-1
Ljubljana, dne 6. decembra 1990.
Skupščina Republike Slovenije
Predsednik
dr. France Bučar l. r.