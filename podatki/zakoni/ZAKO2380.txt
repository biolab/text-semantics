I. Splošne določbe
1. člen
Ta zakon predpisuje pravila za reševanje
kolizije republiškega zakona oziroma zakona avtonomne pokrajine z zakoni drugih
republik na področju statusnih razmerij fizičnih in pravnih oseb, zakonske
zveze, razmerij med starši in otroki, posvojitvenih razmerij, skrbniških
razmerij in dednih razmerij, kakor tudi za reševanje kolizije pristojnosti med
republiškimi oziroma pokrajinskimi organi z območja raznih republik v razmerjih
z omenjenih pravnih področij.
2. člen
Ta zakon predpisuje tudi pravila o
pristojnem pravu, kadar je s predpisi Socialistične federativne republike
Jugoslavije ali z mednarodno pogodbo določeno, da se za pravna razmerja iz 1.
člena tega zakona uporabi pravo Socialistične federativne republike
Jugoslavije, oziroma da je za odločanje o teh razmerjih pristojen organ
Socialistične federativne republike Jugoslavije.
3. člen
Če napotuje pravo druge države, da je treba
za pravice in obveznosti državljana SFRJ v razmerjih iz 1. člena tega
zakona uporabiti kot pristojno pravo Socialistične federativne republike
Jugoslavije, se uporabi kot pristojno pravo Socialistične federativne republike
Jugoslavije pravo tiste republike oziroma avtonomne pokrajine, na območju
katere ima ta stalno prebivališče; če nima stalnega prebivališča na območju
Socialistične federativne republike Jugoslavije, pa se uporabi pravo tiste
republike, katere državljan je, če s tem ali z drugim zveznim zakonom ni
drugače določeno.
4. člen
Če je treba po pravilih mednarodnega prava
uporabiti za pravice in obveznosti tujega državljana kot pristojno pravo tiste
države, katere državljan je, se uporabi za osebo brez državljanstva ali za
tistega, katerega državljanstva ni mogoče ugotoviti, pravo tiste republike
oziroma avtonomne pokrajine, na območju katere ima takšna oseba stalno
prebivališče oziroma začasno prebivališče.
Če oseba iz prvega odstavka tega člena nima
stalnega oziroma začasnega prebivališča na območju Socialistične federativne
republike Jugoslavije, pravila mednarodnega prava pa napotujejo na uporabo
prava Socialistične federativne republike Jugoslavije, se uporabi pravo tiste
republike oziroma avtonomne pokrajine, katere organ je pristojen za odločanje o
določenem razmerju.
5. člen
Če s tem ali z drugim zveznim zakonom ni
drugače določeno, je pravni akt glede oblike veljaven, če je sestavljen po
pravu republike oziroma avtonomne pokrajine, kjer je bil izdan, ali po pravu
republike oziroma avtonomne pokrajine, kjer nastane njegov pravni učinek, ali
po pravu, ki ga je treba uporabiti glede na njegovo vsebino.
Pravni akt, ki se nanaša na nepremičnino,
je glede oblike veljaven, če je sestavljen po pravu tiste republike oziroma
avtonomne pokrajine, na območju katere je nepremičnina.
6. člen
Če s tem ali z drugim zveznim zakonom ni
določeno, katero pravo se uporabi za pravno razmerje na področjih, ki jih
obsega ta zakon, se uporabi za to razmerje pravo tiste republike oziroma
avtonomne pokrajine, katere organ je pristojen za odločanje o takem razmerju.
7. člen
Če nastane ob ugotavljanju pristojnega
prava spor o dejstvih ali o obstoju oziroma neobstoju pravnega razmerja ali
pravic, na podlagi katerih se določi pravo republike oziroma avtonomne
pokrajine, ki se uporabi za zadevno pravno razmerje, se odloča o sporu o teh
dejstvih oziroma obstoju ali neobstoju pravnega razmerja ali pravic po pravu
tiste republike oziroma avtonomne pokrajine, katere organ odloča o tem.
8. člen
Če je treba po tem zakonu za določeno
pravno razmerje fizične osebe uporabiti pravo republike, katere državljan je
oseba, se uporabi za državljane Socialistične republike Srbije, ki imajo stalno
prebivališče oziroma začasno prebivališče na območju avtonomne pokrajine, pravo
avtonomne pokrajine, če je tako razmerje urejeno s pravom avtonomne pokrajine,
gre pa za kolizijo zakonov drugih republik z zakonom avtonomne pokrajine.
II. Pravo, ki se uporabi v statusnih razmerjih
9. člen
Pravna sposobnost in opravilna sposobnost
državljana SFRJ se ugotavljata po pravu republike oziroma avtonomne pokrajine,
na območju katere ima ta stalno prebivališče.
Če državljan SFRJ nima stalnega
prebivališča na območju Socialistične federativne republike Jugoslavije, se
njegova pravna sposobnost in opravilna sposobnost ugotavljata po pravu tiste
republike, katere državljan je.
Če državljan SFRJ ni opravilno sposoben po
pravu republike oziroma avtonomne pokrajine, na območju katere ima stalno
prebivališče, se njegova opravilna sposobnost ugotavlja po pravu tiste
republike, katere državljan je.
10. člen
Lastnost družbene pravne osebe, njena
dejavnost in pooblastila v pravnem prometu s tretjimi osebami se ugotavljajo po
pravu republike oziroma avtonomne pokrajine, na območju katere je sodišče, v
katerega sodni register je vpisana ta pravna oseba, oziroma po pravu, po
katerem je bila ustanovljena, če vpis v sodni register ni obvezen.
Lastnost civilne pravne osebe, njeno
delovno področje in pooblastila do tretjih oseb se ugotavljajo po pravu
republike oziroma avtonomne pokrajine, po katerem je bila ta pravna oseba
ustanovljena.
11. člen
Za omejitev ali odvzem opravilne
sposobnosti državljana SFRJ se uporabi pravo republike oziroma avtonomne
pokrajine, na območju katere ima ta stalno prebivališče; če nima stalnega
prebivališča na območju Socialistične federativne republike Jugoslavije, pa se
uporabi pravo tiste republike, katere državljan je.
12. člen
Za razglasitev pogrešanega državljana SFRJ
za mrtvega in za dokazovanje smrti se uporabi pravo republike oziroma avtonomne
pokrajine, na območju katere je imel ta stalno prebivališče tedaj, ko je bil
pogrešan; če ni imel stalnega prebivališča na območju Socialistične federativne
republike Jugoslavije, se uporabi pravo tiste republike, katere državljan je
bil tedaj, ko je bil pogrešan.
III. Pravo, ki se uporabi v razmerjih v zakonski zvezi ter
razmerjih med starši in otroki, posvojitve in skrbništva
13. člen
Pogoji za sklenitev zakonske zveze
državljana SFRJ se ugotavljajo po pravu republike oziroma avtonomne pokrajine,
na območju katere ima ta stalno prebivališče.
Če državljan SFRJ nima stalnega prebivališča
na območju Socialistične federativne republike Jugoslavije ali če ne izpolnjuje
pogojev za sklenitev zakonske zveze po pravu iz prvega odstavka tega člena, se
pogoji za sklenitev zakonske zveze ugotavljajo po pravu tiste republike, katere
državljan je.
14. člen
Če je treba po pravilih mednarodnega prava
za ugotavljanje pogojev za sklenitev zakonske zveze tujega državljana ali osebe
brez državljanstva uporabiti pravo Socialistične federativne republike
Jugoslavije, se pogoji za sklenitev zakonske zveze ugotavljajo po pravu
republike oziroma avtonomne pokrajine, na območju katere ima ta stalno
prebivališče; če nima stalnega prebivališča na območju Socialistične
federativne republike Jugoslavije, pa se uporabi pravo tiste republike oziroma
avtonomne pokrajine, na območju katere se sklepa zakonska zveza.
15. člen
Za obliko sklenitve zakonske zveze se
uporabi pravo republike oziroma avtonomne pokrajine, na območju katere se
sklepa zakonska zveza.
Za obliko sklenitve zakonske zveze pred
diplomatskim oziroma konzularnim predstavništvom Socialistične federativne
republike Jugoslavije v tujini se uporabi pravo republike oziroma avtonomne
pokrajine, na območju katere imata ali sta imela bodoča zakonca zadnje stalno
prebivališče; če tega ni, pa se uporabi prave tiste republike, katere
državljana sta oba bodoča zakonca.
Če bodoča zakonca nimata niti enakega
republiškega državljanstva, se uporabi pravo tiste republike oziroma avtonomne
pokrajine, za katero se sporazumno odločita.
16. člen
Za osebna in premoženjska razmerja med
zakoncema se uporabi pravo tiste republike oziroma avtonomne pokrajine, na
območju katere imata skupno stalno prebivališče.
Če zakonca nimata stalnega prebivališča na
območju iste republike oziroma avtonomne pokrajine, se uporabi za njuna osebna
in premoženjska razmerja pravo republike, katere državljana sta; če nimata niti
enakega republiškega državljanstva, pa se uporabi pravo tiste republike oziroma
avtonomne pokrajine, za katero se sporazumno odločita; če se ne sporazumeta, pa
pravo tiste republike oziroma avtonomne pokrajine, na območju katere ali po
predpisih katere je bila sklenjena zakonska zveza.
Če zakonca ali samo eden izmed njiju nima
stalnega prebivališča na območju Socialistične federativne republike
Jugoslavije, se uporabi za njuna osebna in premoženjska razmerja pravo
republike, katere državljana sta; če nimata niti enakega republiškega
državljanstva, se uporabi pravo tiste republike oziroma avtonomne pokrajine, za
katero se sporazumno odločita, če se ne sporazumeta, pa — pravo tiste republike
oziroma avtonomne pokrajine, na območju katere ali po predpisih katere je bila
sklenjena zakonska zveza.
17. člen
Če je en zakonec državljan SFRJ, drugi
zakonec pa tuji državljan, ali če sta oba zakonca tuja državljana, po pravilih
mednarodnega prava pa je treba uporabiti pravo Socialistične federativne
republike Jugoslavije, se uporabi za njuna osebna in premoženjska razmerja
pravo republike oziroma avtonomne pokrajine, na območju katere imata oziroma
sta imela zakonca zadnje skupno stalno prebivališče; če na območju
Socialistične federativne republike Jugoslavije nimata ali nista imela zadnjega
skupnega stalnega prebivališča, se uporabi pravo tiste republike oziroma
avtonomne pokrajine, na območju katere ali po predpisih katere je bila sklenjena
zakonska zveza.
18. člen
Za razvezo zakonske zveze in za njene
pravne posledice se uporabi pravo republike oziroma avtonomne pokrajine, na
območju katere imata oba zakonca stalno prebivališče ob vložitvi tožbe.
Če zakonca ob vložitvi tožbe za razvezo
zakonske zveze nimata stalnega prebivališča na območju iste republike oziroma
avtonomne pokrajine, se uporabi za razvezo zakonske zveze pravo republike
oziroma avtonomne pokrajine na območju katere sta imela zakonca zadnje skupno
stalno prebivališče, če nista imela niti zadnjega skupnega stalnega
prebivališča, pa pravo tiste republike, katere državljana sta.
Če zakonca nimata niti istega republiškega
državljanstva, se uporabi za razvezo zakonske zveze pravo tiste republike
oziroma avtonomne pokrajine, na območju katere ali po predpisih katere je bila
sklenjena zakonska zveza.
19. člen
Če zakonca nista imela skupnega stalnega
prebivališča na območju Socialistične federativne republike Jugoslavije in tudi
nimata istega republiškega državljanstva, zakonska zveza pa je bila sklenjena
pred tujim organom, se uporabi za razvezo zakonske zveze in za njene pravne
posledice pravo republike oziroma avtonomne pokrajine, na območju katere je
stalno prebivališče enega izmed zakoncev; če nobeden izmed zakoncev nima stalnega
prebivališča na območju Socialistične federativne republike Jugoslavije, pa se
uporabi pravo tiste republike oziroma avtonomne pokrajine, pred sodiščem katere
teče pravda za razvezo zakonske zveze.
20. člen
Če je en zakonec državljan SFRJ, drugi pa
tuji državljan, ali če sta oba zakonca tuja državljana, po pravilih
mednarodnega prava pa je treba uporabiti za razvezo zakonske zveze in za njene
pravne posledice pravo Socialistične federativne republike Jugoslavije — se
uporabi pravo republike oziroma avtonomne pokrajine, na območju katere imata
ali sta imela zakonca zadnje skupno stalno prebivališče; če na območju
Socialistične federativne republike Jugoslavije nimata in tudi nista imela
zadnjega skupnega stalnega prebivališča, se uporabi pravo tiste republike
oziroma avtonomne pokrajine, na območju katere je bila sklenjena zakonska
zveza, če je bila sklenjena v Socialistični federativni republiki Jugoslaviji,
ali če je bila zakonska zveza sklenjena v tujini in pred tujim organom — pravo
tiste republike oziroma avtonomne pokrajine, pred katere sodiščem teče pravda
za razvezo zakonske zveze.
21. člen
Za razveljavitev zakonske zveze in za
razglasitev zakonske zveze za neobstoječo, kakor tudi za pravne posledice
razveljavitve zakonske zveze ali njene razglasitve za neobstoječo se uporabi
pravo tiste republike oziroma avtonomne pokrajine, po katerem so bili
ugotovljeni pogoji za sklenitev zakonske zveze.
22. člen
Za pravice in dolžnosti med starši in
otroki se uporabi pravo tiste republike oziroma avtonomne pokrajine, na območju
katere imajo starši in otroci stalno prebivališče.
Če starši in otroci nimajo stalnega
prebivališča na območju iste republike oziroma avtonomne pokrajine, se uporabi
za njihove medsebojne pravice in dolžnosti pravo tiste republike, katere
državljani so.
Če starši in otroci nimajo niti stalnega
prebivališča na območju iste republike oziroma avtonomne pokrajine, in ne
enakega republiškega državljanstva, se uporabi za njihove medsebojne pravice in
dolžnosti pravo tiste republike oziroma avtonomne pokrajine, na območju katere
je stalno prebivališče roditelja oziroma otroka, ki uveljavlja svojo pravico,
oziroma pravo tiste republike, katere državljan je roditelj oziroma otrok, če
je to pravo za njiju ugodnejše.
23. člen
Za pravice in dolžnosti med starši in
otroki se v primeru, če so eni ali drugi v tujini, uporabi pravo tiste
republike oziroma avtonomne pokrajine, na območju katere imajo otroci oziroma
starši stalno prebivališče, ali če je za tistega, ki zahteva preživnino
ugodneje, pravo tiste republike, katere državljan je.
Če nimajo niti starši niti otroci stalnega
prebivališča na območju Socialistične federativne republike Jugoslavije, se
uporabi za njihove medsebojne pravice in dolžnosti pravo republike, katere
državljani so; če nimajo niti istega republiškega državljanstva — pa pravo
tiste republike, katere državljan je oseba, ki zahteva preživnino.
24. člen
Če je treba po pravilih mednarodnega prava
za medsebojne pravice in dolžnosti med starši in otroki, kadar je katerikoli
med njimi tuji državljan, uporabiti pravo Socialistične federativne republike
Jugoslavije, se uporabi pravo republike oziroma avtonomne pokrajine, na območju
katere imajo starši in otroci stalno prebivališče; če nimajo skupnega stalnega
prebivališča na območju Socialistične federativne republike Jugoslavije, se
uporabi pravo tiste republike oziroma avtonomne pokrajine, na območju katere
ima stalno prebivališče kdorkoli, ki zahteva preživnino, ali tisti, od katerega
se zahteva preživljanje, če je ta državljan SFRJ.
Če v primeru iz prvega odstavka tega člena
ne starši in ne otroci nimajo stalnega prebivališča na območju Socialistične
federativne republike Jugoslavije, se uporabi za njihove medsebojne pravice in
dolžnosti pravo tiste republike, katere državljan je tisti, ki ima
državljanstvo SFRJ.
25. člen
Če je treba po pravilih mednarodnega prava
za ureditev medsebojnih pravic in dolžnosti med starši in otroki, ki so tuji
državljani, uporabiti pravo Socialistične federativne republike Jugoslavije, se
uporabi pravo republike oziroma avtonomne pokrajine, na območju katere imajo
stalno prebivališče, če nimajo skupnega stalnega prebivališča na območju
Socialistične federativne republike Jugoslavije, pa pravo republike oziroma
avtonomne pokrajine, na območju katere ima stalno prebivališče tisti, od
katerega se zahteva preživljanje; če tudi ta nima stalnega prebivališča na
območju Socialistične federativne republike Jugoslavije, ima pa ga tisti, ki
zahteva preživljanje, se uporabi pravo tiste republike oziroma avtonomne
pokrajine, na območju katere je njegovo stalno prebivališče.
26. člen
Za ureditev preživljanja med sorodniki,
razen med starši in otroki, se uporabi pravo republike oziroma avtonomne
pokrajine, na območju katere je stalno prebivališče tistega, od kogar se
zahteva preživljanje; če nima stalnega prebivališča na območju Socialistične federativne
republike Jugoslavije, pa se uporabi pravo tiste republike, katere državljan
je.
27. člen
Za odvzem, podaljšanje ali vrnitev
roditeljske pravice, se uporabi pravo tiste republike oziroma avtonomne
pokrajine, na območju katere je stalno prebivališče roditelja, če roditelj nima
stalnega prebivališča na območju Socialistične federativne republike
Jugoslavije pa — pravo tiste republike, katere državljan je.
Za odvzem, podaljšanje ali vrnitev
roditeljske pravice roditelju, ki je tuji državljan, se v primeru, ko je treba
po pravilih mednarodnega prava uporabiti pravo Socialistične federativne
republike Jugoslavije, uporabi pravo republike oziroma avtonomne pokrajine, na
območju katere ima roditelj stalno prebivališče; če roditelj nima stalnega
prebivališča na območju Socialistične federativne republike Jugoslavije, pa se
uporabi pravo tiste republike oziroma avtonomne pokrajine, na območju katere
ima otrok stalno prebivališče, ali pa pravo tiste republike, katere državljan
je otrok.
28. člen
Za ugotavljanje ali izpodbijanje očetovstva
oziroma materinstva se uporabi pravo tiste republike oziroma avtonomne
pokrajine, na območju katere je stalno prebivališče osebe, za katero se
domneva, da je oče oziroma mati (v nadaljnjem besedilu: domnevni oče oziroma
domnevna mati); če domnevni oče oziroma domnevna mati nima stalnega
prebivališča na območju Socialistične federativne republike Jugoslavije, se
uporabi pravo tiste republike, katere državljan je domnevni oče oziroma
domnevna mati.
Če domnevni oče oziroma domnevna mati ni
državljan SFRJ, po pravilih mednarodnega prava pa je treba za ugotavljanje ali
izpodbijanje očetovstva oziroma materinstva uporabiti pravo Socialistične
federativne republike Jugoslavije, se uporabi pravo republike oziroma avtonomne
pokrajine, na območju katere ima domnevni oče oziroma domnevna mati stalno
prebivališče; če nima stalnega prebivališča na območju Socialistične
federativne republike Jugoslavije — pa pravo tiste republike oziroma avtonomne
pokrajine, na območju katere je stalno prebivališče otroka, ali pravo tiste
republike, katere državljan je otrok, če njegovo stalno prebivališče ni na
območju Socialistične republike Jugoslavije.
29. člen
Pogoji za posvojitev državljana SFRJ se
ugotavljajo po pravu republike oziroma avtonomne pokrajine, na območju katere
ima posvojenec stalno prebivališče; če posvojitve ni mogoče skleniti po tem
pravu, pa se pogoji za posvojitev ugotavljajo po pravu tiste republike oziroma
avtonomne pokrajine, na območju katere ima posvojitelj stalno prebivališče, oziroma
po pravu tiste republike, katere državljan je.
30. člen
Če je posvojitelj ali posvojenec tuji
državljan ali oseba brez državljanstva, po pravilih mednarodnega prava pa je
treba uporabiti pravo Socialistične federativne republike Jugoslavije, se
uporabi za posvojitev pravo republike oziroma avtonomne pokrajine, na območju
katere ima posvojenec stalno prebivališče; če posvojenec nima stalnega
prebivališča na območju Socialistične federativne republike Jugoslavije, pa se
uporabi pravo tiste republike, oziroma avtonomne pokrajine, na območju katere
je stalno prebivališče posvojitelja, če je ta državljan SFRJ, oziroma, če niti
posvojitelj niti posvojenec nimata stalnega prebivališča na območju
Socialistične federativne republike Jugoslavije, pravo republike, katere
državljan je bodisi posvojitelj bodisi posvojenec.
Če sta tako posvojenec kot posvojitelj tuja
državljana ali osebi brez državljanstva, posvojitev pa se sklepa v
Socialistični federativni republiki Jugoslaviji in je treba po pravilih
mednarodnega prava uporabiti pravo Socialistične federativne republike
Jugoslavije, se uporabi pravo tiste republike oziroma avtonomne pokrajine, na
območju katere je stalno prebivališče posvojenca; če ta nima stalnega
prebivališča na območju Socialistične federativne republike Jugoslavije se
uporabi pravo tiste republike oziroma avtonomne pokrajine, na območju katere je
stalno prebivališče posvojitelja, oziroma če tudi posvojitelj nima stalnega
prebivališča na območju Socialistične federativne republike Jugoslavije, se uporabi
pravo tiste republike oziroma avtonomne pokrajine, v kateri se sklepa
posvojitev.
31. člen
Za pravice in dolžnosti med posvojiteljem
in posvojencem se uporabi tisto pravo, ki se uporablja tudi za pravice in
dolžnosti med starši in otroki (členi 22 do 25).
32. člen
Za prenehanje posvojitve se uporabi pravo,
po katerem je bila ta sklenjena.
33. člen
Za postavitev mladoletnika ali osebe, ki ji
je bila odvzeta opravilna sposobnost, pod skrbništvo, kot tudi za pravice in
dolžnosti skrbnika in za prenehanje skrbništva, se uporabi pravo tiste
republike oziroma avtonomne pokrajine, na območju katere je stalno prebivališče
tistega, ki ga je treba postaviti pod skrbništvo; če ta nima stalnega
prebivališča na območju Socialistične federativne republike Jugoslavije, se
uporabi pravo tiste republike, katere državljan je.
Če je treba po pravilih mednarodnega prava
uporabiti za postavitev tujega državljana ali osebe brez državljanstva pod
skrbništvo pravo Socialistične federativne republike Jugoslavije, se uporabi
pravo tiste republike oziroma avtonomne pokrajine na območju katere je stalno
prebivališče ali začasno prebivališče tistega, ki ga je treba postavitvi pod
skrbništvo.
IV. Pravo, ki se uporabi v dednih razmerjih
34. člen
Za odločanje o zapuščini državljana SFRJ se
uporabi pravo republike oziroma avtonomne pokrajine, na območju katere je imel
stalno prebivališče tedaj, ko je umrl.
Če državljan SFRJ tedaj, ko je umrl, ni
imel stalnega prebivališča na območju Socialistične federativne republike
Jugoslavije, se uporabi za odločanje o njegovi zapuščini pravo tiste republike,
katere državljan je bil tedaj, ko je umrl.
Sposobnost državljana SFRJ za sestavitev
oporoke se ugotavlja po pravu, določenem v prvem in drugem odstavku tega člena,
po času sestavitve oporoke.
35. člen
Oporoka državljana SFRJ je glede oblike
veljavna, če je bila sestavljena po pravu republike oziroma avtonomne
pokrajine, na območju katere je bila sestavljena, ali po pravu republike
oziroma avtonomne pokrajine na območju katere je imel oporočitelj stalno
prebivališče, ali po pravu republike, katere državljan je bil oporočitelj, ali
po pravu republike oziroma avtonomne pokrajine, katere sodišče je pristojno za
odločanje o zapuščini, ali po pravu tiste republike oziroma avtonomne
pokrajine, ki je pristojno za odločanje o zapuščini.
36. člen
Če je treba po pravilih mednarodnega prava
za odločanje o zapuščini tujega državljana ali osebe brez državljanstva
uporabiti pravo Socialistične federativne republike Jugoslavije, se uporabi
pravo tiste republike oziroma avtonomne pokrajine, na območju katere je imel
tuji državljan ali oseba brez državljanstva stalno prebivališče ob smrti; če ta
na območju Socialistične federativne republike Jugoslavije ni imel stalnega
prebivališča, pa pravo tiste republike oziroma avtonomne pokrajine, na območju
katere je zapuščina oziroma njen pretežni del.
V. Pravo, ki se uporabi glede pristojnosti
37. člen
Če je po predpisu posamezne republike
oziroma avtonomne pokrajine organ te republike oziroma avtonomne pokrajine
pristojen odločati o določenem pravnem razmerju, po predpisu druge republike pa
je za odločanje o takšnem razmerju pristojen tudi organ te republike, je za
odločanje o danem razmerju pristojen organ tiste republike oziroma avtonomne
pokrajine, pri katerem je bila zahteva za začetek postopka prej vložena; če je
bila zahteva vložena istega dne, pa je pristojen organ tiste republike oziroma
avtonomne pokrajine, ki je prvi začel postopek.
Če se vodi postopek o pravici na
nepremičnini, je ne glede na prvi odstavek tega člena za odločanje o tej
pravici vselej pristojen organ republike oziroma avtonomne pokrajine, na
območju katerega je nepremičnina,
38. člen
Če nastopa po pravilih mednarodnega prava
kot organ, ki je pristojen za odločanje o določenem pravnem razmerju, organ Socialistične
federativne republike Jugoslavije, je pristojen organ tiste republike oziroma
avtonomne pokrajine, na katerega napotujejo ta pravila.
Če se po pravilih mednarodnega prava
pristojnost določa na podlagi državljanstva SFRJ, je pristojen organ republike
oziroma avtonomne pokrajine, na območju katere ima takšna oseba stalno
prebivališče oziroma začasno prebivališče, če pa nima stalnega prebivališča in
ne začasnega prebivališča na območju Socialistične federativne republike
Jugoslavije, je pristojen organ tiste republike, katere državljan je.

Zakon o
reševanju kolizije zakonov in pristojnosti v statusnih, rodbinskih in dednih
razmerjih (Uradni list SFRJ, št. 9/79) vsebuje naslednjo prehodno
in končno določbo:
»VI. Prehodna in končna določba
39. člen
Ta zakon se uporablja za vse tekoče zadeve,
o katerih do dneva njegove uveljavitve ni bila izdana odločba na prvi stopnji,
in za zadeve, za katere se odločba na prvi stopnji odpravi ali razveljavi do
dneva uveljavitve tega zakona.
40. člen
Ta zakon začne veljati po poteku treh
mesecev od njegove objave v »Uradnem listu SFRJ«.«.

Zakon o
spremembah zakona o reševanju kolizije zakonov in pristojnosti v statusnih,
rodbinskih in dednih razmerjih (Uradni list SFRJ, št. 20/90) vsebuje naslednjo
končno določbo:
»3. člen
Ta zakon začne veljati osmi dan po objavi v
Uradnem listu SFRJ.«.