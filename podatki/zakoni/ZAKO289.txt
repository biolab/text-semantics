1. člen
S tem zakonom se urejajo vprašanja
nasledstva Republike Slovenije v Medameriški razvojni banki (v nadaljnjem
besedilu: MRB) in v njenem Skladu za posebne operacije v skladu s pogoji,
navedenimi v resoluciji Izvršnega odbora MRB z dne 21. aprila 1993.
2. člen
Na ozemlju Republike Slovenije veljajo
določbe Sporazuma o ustanovitvi MRB z močjo zakona.
3. člen
Ministrstvo za finance v imenu in za račun
Republike Slovenije skrbi za uresničevanje vseh pravic in obveznosti, ki
izhajajo iz članstva Republike Slovenije v MRB.
Minister za finance izda vse potrebne
listine in izvede vsa opravila, ki so potrebna za uresničevanje pravic in
obveznosti iz prejšnjega odstavka.
4. člen
Ministrstvo za finance je pooblaščeni
naslov Republike Slovenije za komuniciranje z MRB v skladu s členom XIV,
oddelek 3 Sporazuma o ustanovitvi MRB.
Banka Slovenije je v skladu s členom XIV,
oddelek 4 Sporazuma o ustanovitvi MRB depozitar premoženja Republike Slovenije
v MRB in njen plačilni agent za vse transakcije z MRB.
5. člen
Delnice Republike Slovenije v MRB so
premoženje Republike Slovenije in so v skrbi Ministrstva za finance.
Sredstva za plačilo dospevajočih obveznosti
Republike Slovenije iz naslova povečanj delniškega kapitala MRB in oblikovanja
posebnih skladov MRB ter morebitnih drugih obveznosti, določenih skladno s
pravili MRB, se zagotavljajo iz proračuna Republike Slovenije za ustrezna leta.
Ministrstvo za finance izda in deponira v
Banki Slovenije brezobrestne, neprenosne zadolžnice v vrednosti vplačanega
delniškega premoženja Republike Slovenije.
6. člen
Minister za finance je guverner za
Republiko Slovenijo v MRB skladno s členom VII, oddelek 2 Sporazuma o ustanovitvi
MRB.
Guverner za Republiko Slovenijo v MRB
imenuje svojega namestnika.
7. člen
Vlada Republike Slovenije lahko določi
natančnejše pogoje in odgovornosti za izvrševanje pravic in obveznosti do MRB,
upoštevaje ta zakon in uradne akte MRB.
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 450-01/93-1/1
Ljubljana, dne 28. septembra
1993.
Predsednik
Državnega zbora
Republike Slovenije
mag. Herman Rigelnik l. r.