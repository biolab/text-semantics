I. SPLOŠNA DOLOČBA
1. člen
(vsebina zakona)
(1) S tem zakonom se zaradi posledic epidemije nalezljive
bolezni SARS-CoV-2 (COVID-19) (v nadaljnjem besedilu: epidemija) določajo
ukrepi v zvezi s postopki za pobiranje davkov, ki zagotavljajo zavezankam ali
zavezancem za davek (v nadaljnjem besedilu: zavezanec za davek) lažje
izpolnjevanje davčnih obveznosti.
(2) S tem zakonom se zaradi posledic epidemije določajo
ukrepi na področju izvrševanja proračuna ter rokov za predložitev premoženjskih
bilanc, zaključnih računov in letnih poročil.
(3) Če ta zakon ne določa drugače, se uporabljajo določbe
Zakona o davčnem postopku (Uradni list RS, št. 13/11 – uradno prečiščeno
besedilo, 32/12, 94/12, 101/13 – ZDavNepr, 111/13, 22/14 – odl. US, 25/14 –
ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H, 36/19 in 66/19,
v nadaljnjem besedilu: ZDavP-2) in določbe Zakona o javnih financah (Uradni
list RS, št. 11/11 – uradno prečiščeno besedilo, 14/13 – popr., 101/13, 55/15 –
ZFisP, 96/15 – ZIPRS1617 in 13/18, v nadaljnjem besedilu: ZJF).
2. člen
(trajanje ukrepov)
Ukrepi iz tega zakona ter iz aktov, sprejetih na njegovi
podlagi, veljajo do prenehanja razlogov zanje, kar ugotovi Vlada Republike
Slovenije (v nadaljnjem besedilu: vlada) s sklepom, ki ga objavi v Uradnem
listu Republike Slovenije.
II. UKREPI NA DAVČNEM PODROČJU
3. člen
(predlaganje davčnega obračuna)
(1) Ne glede na drugi odstavek 297. člena ZDavP-2 mora zavezanec
za davek predložiti davčnemu organu davčni obračun od dohodka iz dejavnosti za
leto 2019 najpozneje do 31. maja 2020.
(2) Ne glede na drugi odstavek 358. člen ZDavP-2 mora
zavezanec za davek, ki sestavlja davčni obračun za davčno obdobje, ki se ne
razlikuje od koledarskega leta, predložiti davčnemu organu davčni obračun davka
od dohodka pravnih oseb za leto 2019 najpozneje do 31. maja 2020.
(3) Če zavezanec za davek sestavlja davčni obračun za davčno
obdobje, ki se razlikuje od koledarskega leta in je enako poslovnemu letu, ter
se izteče rok za predložitev davčnega obračuna iz tretjega odstavka
358. člena ZDavP-2 v obdobju trajanja ukrepov po tem zakonu, lahko
predloži davčni obračun v dveh mesecih po izteku roka iz tretjega odstavka
358. člena ZDavP-2.
4. člen
(rok za priglasitev ugotavljanja davčne osnove z
upoštevanjem normiranih odhodkov)
(1) Ne glede na prvi odstavek 308. člena ZDavP-2
zavezanec za davek opravi priglasitev ugotavljanja davčne osnove z upoštevanjem
normiranih odhodkov za davčno leto 2020 najpozneje do 31. maja 2020
oziroma do poteka roka za preložitev obračuna akontacije dohodnine oziroma
dohodnine od dohodka iz dejavnosti.
(2) Ne glede na tretji odstavek 382.a člena ZDavP-2 zavezanec
za davek priglasi ugotavljanje davčne osnove z upoštevanjem normiranih odhodkov
za davčno leto 2020 oziroma za davčno leto, ki se začne v letu 2020, najpozneje
do 31. maja 2020 oziroma do poteka roka za predložitev davčnega obračuna.
(3) Šteje se, da je zavezanec za davek priglasil ugotavljanje
davčne osnove za davčno leto z upoštevanjem normiranih odhodkov in se odločil
za ugotavljanje davčne osnove z upoštevanjem normiranih odhodkov, če do
31. maja 2020 oziroma do poteka roka za predložitev davčnega obračuna ne
obvesti davčnega organa o prenehanju ugotavljanja davčne osnove z upoštevanjem
normiranih odhodkov v davčnem obračunu za predhodno davčno leto oziroma
obdobje.
5. člen
(zahteva za spremembo predhodne akontacije oziroma
akontacije dohodnine ter akontacije davka od dohodkov pravnih oseb)
Ne glede na prvi odstavek 299. člena in deveti odstavek
371. člena ZDavP-2 zavezanec za davek zahtevi za spremembo predhodne
akontacije oziroma akontacije dohodnine in akontacije davka od dohodkov pravnih
oseb priloži oceno davčne osnove za tekoče leto ter podatke, ki dokazujejo
spremembo davčne osnove.
6. člen
(določitev nove zavarovalne osnove)
Ne glede na šesti in trinajsti odstavek 145. člena
Zakona o pokojninskem in invalidskem zavarovanju (Uradni list RS, št. 96/12,
39/13, 99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 –
ZUJF-B, 95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19 in
75/19) in ne glede na drugi odstavek 10. člena Pravilnika o določanju
zavarovalne osnove (Uradni list RS, št. 89/13, 11/15, 83/16 in 72/17) se zavarovalna
osnova v letu 2020 na novo določi na podlagi zadnjega obračuna akontacije
dohodnine oziroma dohodnine od dohodka iz dejavnosti za mesec po mesecu, v
katerem je bil obračun davka predložen davčnemu organu, vendar najpozneje za
mesec junij.
7. člen
(odlog in obročno plačilo)
(1) Ne glede na prvi odstavek 102. člena ZDavP-2 lahko
davčni organ dovoli odlog plačila davka za čas do dveh let oziroma dovoli
plačilo davka v največ 24 mesečnih obrokih v obdobju 24 mesecev zaradi izgube
sposobnosti pridobivanja prihodkov zaradi epidemije.
(2) Davčni organ lahko ne glede na peti odstavek
102. člena ZDavP-2 dovoli odlog plačila davka zaradi epidemije tudi za
akontacije davka ali davčni odtegljaj.
(3) Davčni organ odloči o odlogu oziroma plačilu davkov po
tem členu v roku osmih dni od dneva prejema vloge.
(4) Če je davčni organ zavezancu za davek dovolil obročno
plačilo davka v skladu s prvim odstavkom tega člena in če zavezanec za davek
zamudi s plačilom obrokov, ki zapadejo v plačilo v obdobju trajanja ukrepov po
tem zakonu, zapadejo v plačilo vsi zapadli neplačani obroki tri mesece po
prenehanju trajanja ukrepov po tem zakonu. Davčni organ v odločbi, s katero
dovoli obročno plačilo davka, zavezanca za davek opozori na posledice zamude.
(5) Ne glede na osmi odstavek 101. člena, osmi odstavek
102. člena in četrti odstavek 103. člena ZDavP-2, če zavezanec za
davek zamudi s plačilom obrokov, ki zapadejo v plačilo v obdobju trajanja
ukrepov po tem zakonu, zapadejo v plačilo vsi zapadli neplačani obroki tri
mesece po prenehanju trajanja ukrepov po tem zakonu. Davčni organ v odločbi, s
katero dovoli obročno plačilo davka, zavezanca za davek opozori na posledice
zamude.
8. člen
(obračun obresti v času odloga in obročnega plačila)
(1) Za čas, ko je zavezancu za davek odloženo plačilo davka
oziroma dovoljeno obročno plačilo davka v skladu s tem zakonom, se za odloženi
znesek davka oziroma neplačane davke (vključno z zamudnimi obrestmi), ne
zaračunajo obresti.
(2) Za čas, ko je zavezancu za davek – fizični osebi odloženo
plačilo davka oziroma dovoljeno obročno plačilo davka v skladu s 101. in
103. členom ZDavP-2, se za odloženi znesek davka oziroma neplačane davke
(vključno z zamudnimi obrestmi) ne zaračunajo obresti.
(3) Za čas, ko je zavezancu za davek, ki ni fizična oseba,
odloženo plačilo davka oziroma dovoljeno obročno plačilo davka v skladu s 102.
in 103. členom ZDavP-2, se za odloženi znesek davka oziroma neplačane
davke (vključno z zamudnimi obrestmi) ne zaračunajo obresti.
9. člen
(odmera dohodnine)
(1) Ne glede na tretji odstavek 267. člena ZDavP-2
davčni organ najpozneje do 30. junija 2020 sestavi in odpremi informativni
izračun dohodnine za leto 2019.
(2) Ne glede na šesti odstavek 267. člena ZDavP-2 mora
zavezanec za davek rezident, če mu informativni izračun dohodnine za leto 2019
ni bil vročen do 15. julija 2020, vložiti napoved za odmero dohodnine do
31. avgusta 2020.
10. člen
(davčna izvršba)
(1) Minister, pristojen za finance, določi politiko izvajanja
davčne izvršbe v obdobju trajanja ukrepov po tem zakonu.
(2) V obdobju trajanja ukrepov po tem zakonu ne teče
zastaranje pravice do izterjave davka za tiste zavezance za davek, ki
izkoristijo možnost po tem zakonu, če davčni organ ne začne oziroma ne
nadaljuje že začete davčne izvršbe. V tem primeru je zastaranje pravice do
izterjave zadržano. Čas zadržanja se ne šteje v čas zastaralnega roka,
določenega v 125. in 126. členu ZDavP-2, niti v čas veljavnosti rubeža,
določenega v 189. členu ZDavP-2.
III. UKREPI S PODROČJA JAVNIH FINANC
11. člen
(zadržanje izvrševanja proračuna države)
(1) Ne glede na prvi in sedmi odstavek 40. člena ZJF se
z uveljavitvijo tega zakona zadrži izvrševanje posameznih izdatkov neposrednih
uporabnikov proračuna države za več kot 45 dni oziroma do sprejema rebalansa
proračuna države za leto 2020.
(2) Ne glede na peti odstavek 40. člena ZJF vlada
predlaga Državnemu zboru Republike Slovenije (v nadaljnjem besedilu: državni
zbor) predlog rebalansa proračuna države v 90 dneh po razglasitvi prenehanja
epidemije, vendar ne pozneje kot 1. septembra 2020.
(3) Urad, pristojen za makroekonomske analize in razvoj,
najpozneje v 15 dneh po prenehanju razlogov za ukrepe, uvedene s tem zakonom,
ministrstvu, pristojnemu za finance, posreduje napoved makroekonomskih
agregatov za leti 2020 in 2021.
12. člen
(prerazporeditve)
(1) Ne glede na 28. člen Zakona o izvrševanju proračunov
Republike Slovenije za leti 2020 in 2021 (Uradni list RS, št. 75/19) vlada za
namen zagotavljanja sredstev za izvajanje ukrepov, povezanih z epidemijo,
odloča o prerazporeditvah pravic porabe v proračunu države brez omejitev.
(2) Vlada mesečno poroča državnemu zboru o obsegih izvedenih
prerazporeditev pravic porabe iz prejšnjega odstavka po predlagateljih
finančnih načrtov.
(3) Ne glede na tretji in četrti odstavek 48. člena ZJF
v letu 2020 odstotek sredstev, ki se lahko izloči v sredstva proračunske
rezerve, ni omejen, o uporabi sredstev pa odloča vlada.
13. člen
(roki za predložitev zaključnih računov)
(1) Ne glede na določbe 93. člena ZJF:
-       
neposredni uporabniki državnega proračuna pripravijo premoženjsko
bilanco in jo do 31. maja 2020 predložijo Agenciji Republike Slovenije za
javnopravne evidence (v nadaljnjem besedilu: AJPES);
-       
neposredni uporabniki občinskega proračuna pripravijo premoženjsko
bilanco in jo do 31. maja 2020 predložijo za finance pristojnemu organu
občinske uprave, ki jo do 30. junija 2020 predloži AJPES. Občine v
premoženjsko bilanco občine vključijo tudi premoženjsko bilanco posrednih
uporabnikov občinskega proračuna in ožjih delov občin iz četrte alineje tega
odstavka;
-       
posredni uporabniki državnega proračuna, Zavod za zdravstveno
zavarovanje Slovenije in Zavod za pokojninsko in invalidsko zavarovanje Slovenije,
oba za obvezni del zavarovanja, sestavijo premoženjsko bilanco in jo do
31. maja 2020 predložijo AJPES;
-       
posredni uporabniki občinskega proračuna in ožji deli občin sestavijo
premoženjsko bilanco in jo do 31. maja 2020 predložijo AJPES;
-       
ministrstvo, pristojno za finance, pripravi konsolidirano premoženjsko
bilanco države in občin in jo do 31. julija 2020 predloži vladi v sprejem.
(2) Ne glede na drugi odstavek 97. člena ZJF
ministrstvo, pristojno za finance, pripravi predlog zaključnega računa državnega
proračuna in ga predloži Računskemu sodišču Republike Slovenije najpozneje do
31. maja 2020.
(3) Ne glede na 98. člen ZJF župan pripravi predlog
zaključnega računa občinskega proračuna za preteklo leto in ga predloži
ministrstvu, pristojnemu za finance, najpozneje do 31. maja 2020,
občinskemu svetu v sprejem pa do 15. junija 2020.
IV. POSEBNI DOLOČBI
14. člen
(rok za predložitev letnih poročil)
Ne glede na določbe drugih zakonov in predpisov morajo tisti
zavezanci, ki predložijo letna poročila na AJPES, in jim rok za predložitev
poročil za preteklo leto poteče pred 31. majem 2020, v letu 2020
predložiti letna poročila najpozneje do 31. maja 2020.
15. člen
(podaljšanje rokov)
Če do 15. maja 2020 ne bo preklicana epidemija, se roki
iz 3., 4., 6., 9., 13. in 14. člena tega zakona podaljšajo za 30 dni.
V. KONČNA DOLOČBA
16. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 411-01/20-6/24
Ljubljana, dne 20. marca 2020
EPA 1079-VIII
Državni zbor
Republike Slovenije
Igor Zorčič
predsednik