1. člen
Državljan Republike Slovenije s stalnim
prebivališčem v Republiki Sloveniji, ki je uveljavil pravico do pokojnine v
kateri od republik nekdanje SFRJ (v nadaljnjem besedilu: upravičenec), ima
pravico do dodatka k pokojnini po tem zakonu (v nadaljnjem besedilu: dodatek).
2. člen
Dodatek se odmeri od osnove, ki se določi v
znesku pokojnine, ki je upravičencu šla za september 1991, in poračuna v slovenske tolarje v razmerju 1:1.
3. člen
Dodatek se odmeri v višini razlike med
usklajenim zneskom osnove in tolarsko protivrednostjo zneska pokojnine, ki jo
je upravičencu dolžan izplačati nosilec zavarovanja iz katere od drugih
republik nekdanje SFRJ za tekoči mesec.
4. člen
V primeru, da nosilec zavarovanja iz katere
od republik nekdanje SFRJ upravičencu ne nakaže pokojnine za določen mesec, se
mu dodatek odmeri v višini osnove.
V primeru iz prejšnjega odstavka je
upravičenec v osmih dneh po prejemu dolžan zavodu povrniti znesek pokojnine, ki
mu jo za navedeni mesec naknadno nakaže nosilec zavarovanja iz druge republike
nekdanje SFRJ.
4.a člen
Upravičencu, ki je pridobil pravico do
pokojnine pri nosilcu obveznega pokojninskega in invalidskega zavarovanja v
kateri od držav, ki so nastale na ozemlju nekdanje SFRJ, v obdobju od 1. 10.
1991 dalje, se dodatek odmeri od osnove v višini pokojnine, ki bi se mu
odmerila po predpisih o pokojninskem in invalidskem zavarovanju glede na
dopolnjeno pokojninsko dobo od najnižje pokojninske osnove.
4.b člen
(delno
se preneha uporabljati)
Upravičenec, ki je pridobil pravico do
pokojnine v kateri od drugih držav na območju nekdanje SFRJ, ki poleg pokojnine
ne izplačuje dodatka za pomoč in postrežbo ter letnega dodatka tistim, ki imajo
stalno prebivališče v Republiki Sloveniji, ima pravico do dodatka za pomoč in postrežbo
ter letnega dodatka pod pogoji in v višini, kot je določena za uživalce
pokojnin, ki so bile uveljavljene pri slovenskem nosilcu zavarovanja.
5. člen
Dodatek odmeri in izplačuje Zavod za
pokojninsko in invalidsko zavarovanje Slovenije (v nadaljnjem besedilu: zavod).
Pravica do dodatka se pridobi na podlagi
zahtevka, ki ga upravičenec vloži pri zavodu.
Zahtevku mora upravičenec priložiti kopijo
odločbe o priznanju pravice do pokojnine in dokazilo o državljanstvu.
Stalno prebivališče upravičenec dokazuje z
osebno izkaznico.
6. člen
Pravica do dodatka gre upravičencu od
1. avgusta 1992 dalje, če vloži zahtevo v šestih mesecih po uveljavitvi
tega zakona, sicer pa od prvega naslednjega dne po vložitvi zahteve.
7. člen
Sredstva za izplačevanje dodatkov se zagotavljajo
iz proračuna Republike Slovenije. Vlada Republike Slovenije sklene z zavodom
pogodbo o obračunavanju in plačevanju obveznosti iz tega zakona.

Zakon o zagotavljanju socialne varnosti
slovenskim državljanom, ki so upravičeni do pokojnin iz republik nekdanje SFRJ (Uradni
list RS, št. 45/92)
vsebuje naslednjo končno določbo:
»8. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi zakona o zagotavljanju
socialne varnosti slovenskim državljanom, ki so upravičeni do pokojnin iz
republik nekdanje SFRJ – ZZSV-A (Uradni list RS, št. 18/01)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.

Zakon o dopolnitvi Zakona o zagotavljanju
socialne varnosti slovenskim državljanom, ki so upravičeni do pokojnin iz
republik nekdanje SFRJ – ZZSV-B (Uradni list RS, št. 129/06)
vsebuje naslednjo prehodno in končno določbo:
»2. člen
Pravica do dodatka za pomoč in postrežbo iz
4.b člena zakona gre upravičencu od uveljavitve tega zakona, če vloži zahtevo v
šestih mesecih po uveljavitvi tega zakona, sicer pa od prvega naslednjega dne
po vložitvi zahteve. 
Pravica do letnega dodatka iz 4.b člena
zakona gre upravičencu od začetka prvega koledarskega leta po uveljavitvi tega
zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dolgotrajni oskrbi – ZDOsk-1 (Uradni
list RS, št. 84/23)
v zvezi z delnim prenehanjem uporabe 4.b člena zakona določa:
»V Zakonu o zagotavljanju socialne varnosti
slovenskim državljanom, ki so upravičeni do pokojnin iz republik nekdanje SFRJ
(Uradni list RS, št. 16/07 – uradno prečiščeno besedilo) se s
1. decembrom 2025 preneha uporabljati 4.b člen v delu, ki se nanaša na
dodatek za pomoč in postrežbo.«;
ter vsebuje naslednjo končno določbo:
»152. člen
(začetek
veljavnosti in uporabe)
(1) Ta zakon začne veljati naslednji dan po
objavi v Uradnem listu Republike Slovenije.
(2) Prva in druga alineja 1. točke prvega
odstavka 10. člena, drugi odstavek 15. člena, tretja alineja
22. člena in 25. člen tega zakona se začnejo uporabljati 1. decembra
2025.
(3) Četrta alineja 1. točke prvega odstavka
10. člena, 18., 19., 20., 21. člen, prva, druga in četrta alineja
22. člena, 23., 24., 26., 27., 28., 29., 30. člen in četrti odstavek
59. člena tega zakona, ki urejajo pravico do oskrbovalca družinskega
člana, se začnejo uporabljati 1. januarja 2024.
(4) Tretja alineja 1. točke prvega odstavka
10. člena in tretji odstavek 15. člena tega zakona se začnejo
uporabljati 1. julija 2025.
(5) 2. točka prvega odstavka 10. člena
in 17. člen se začneta uporabljati 1. decembra 2025.
(6) 32. člen tega zakona se za
upravičence do posamezne oblike DO začne uporabljati z začetkom uporabe, ki je
določen za posamezno obliko DO po tem zakonu, razen v primeru, ko uporabnik
uporablja pravico do oskrbovalca družinskega člana iz 18. člena tega
zakona, se pravica iz 32. člena tega zakona začne uporabljati
1. julija 2025.
(7) 33. člen tega zakona se za
upravičence začne uporabljati z začetkom uporabe, ki je določen za posamezno
obliko DO v tretjem, četrtem in petem odstavku tega člena, razen:
-       
v primeru, ko uporabnik uporablja pravico do oskrbovalca družinskega
člana iz 18. člena tega zakona, se pravica iz 33. člena tega zakona
začne uporabljati 1. julija 2025 in
-       
v primeru iz petega odstavka 33. člena tega zakona, ko se pravica začne
uporabljati 1. julija 2025.
(8) 34. člen tega zakona se začne
uporabljati 1. decembra 2025.
(9) 84., 85. in 86. člen tega zakona,
ki urejajo naloge ZZZS, se začnejo uporabljati 1. januarja 2024.
(10) 88. člen tega zakona, ki ureja
vstopne točke na CSD na področju DO, se začne uporabljati 1. januarja
2025.«.