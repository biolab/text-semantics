I. TEMELJNE DOLOČBE
1. Splošne določbe
1. člen
(vsebina zakona)
(1) Ta zakon ureja način izvajanja dimnikarskih storitev in
plačilo zanje, pogoje in postopke za pridobitev licenc za izvajanje ter
dovoljenj za opravljanje dimnikarskih storitev, naloge dimnikarske družbe in
dimnikarja, obveznosti uporabnika dimnikarskih storitev ter druge zadeve,
povezane z dimnikarskimi storitvami.
(2) Dimnikarske storitve obsegajo pregledovanje in čiščenje
malih kurilnih naprav, dimovodnih in prezračevalnih naprav, meritve dimnih
plinov, odstranjevanje katranskih oblog in evidentiranje podatkov v evidenco (v
nadaljnjem besedilu: dimnikarske storitve).
2. člen
(namen zakona)
Namen tega zakona je z učinkovitim izvajanjem dimnikarskih
storitev zagotavljati čim boljšo kakovost zraka, varovanje zdravja, požarno
varnost, večjo energetsko učinkovitost in dvig ozaveščenosti uporabnikov
dimnikarskih storitev.
3. člen
(pomen izrazov)
Izrazi, uporabljeni v tem zakonu, imajo naslednji pomen:
1.     
dimnikar oziroma dimnikarica (v nadaljnjem besedilu: dimnikar) je
fizična oseba, ki je imetnik licence in izvaja dimnikarske storitve za
dimnikarsko družbo ter je vpisana v evidenco v skladu s tem zakonom;
2.     
dimnikarska družba je gospodarska družba ali samostojni podjetnik
posameznik, ki na podlagi dovoljenja opravlja dimnikarske storitve kot
gospodarsko dejavnost in je vpisan v evidenco v skladu s tem zakonom;
3.     
dimovodna naprava je iz gradbenih proizvodov narejena naprava za odvod
dimnih plinov iz male kurilne naprave v okolico. Dimovodna naprava je cev ali
kanal, ki obratuje v podtlaku ali nadtlaku, kot so na primer dimniški
priključek, dimnik, odvodnik, LAS-naprava, s pripadajočimi elementi in
pripadajočo opremo;
4.     
evidenca izvajanja dimnikarskih storitev (v nadaljnjem besedilu:
evidenca) je elektronska zbirka podatkov o malih kurilnih napravah, izvedenih
storitvah na teh napravah in morebitnih ugotovljenih pomanjkljivostih,
uporabnikih dimnikarskih storitev, dimnikarjih in dimnikarskih družbah;
5.     
mala kurilna naprava je generator toplote, v katerem se toplota
pridobiva z zgorevanjem goriva. Mala kurilna naprava je naprava na trdno,
tekoče, plinasto gorivo ali kombinacijo teh goriv, lahko je v različnih
izvedbah, kot je na primer standardna, nizkotemperaturna, kondenzacijska, z
medijem ali brez medija za prenos toplote, za lokalno ali centralno ogrevanje,
z enim ali več kurišči, talne ali stenske izvedbe, krušna peč, za ogrevanje,
pripravo tople sanitarne vode, tehnološke namene ali kombinacija teh izvedb, če
njena vhodna toplotna moč ne presega vrednosti, določenih s predpisom o mejnih
vrednostih emisij snovi v zrak iz malih in srednjih kurilnih naprav. Mala
kurilna naprava skupaj s pripadajočimi napravami, ki so potrebne za obratovanje
male kurilne naprave, kot so na primer gorilniki, dimovodne naprave in
prezračevalne naprave, tvori neločljivo celoto (v nadaljnjem besedilu: mala
kurilna naprava);
6.     
prezračevalna naprava je naprava, ki zagotavlja prezračevanje prostora,
v katerem je mala kurilna naprava, na primer stanovanja, poslovnega prostora
ali drugega povezanega prostora, oziroma naprava za dovod zgorevalnega zraka iz
okolice neposredno v malo kurilno napravo, če prezračevanje poteka na osnovi
naravnega ali prisilnega obtoka zraka;
7.     
prvi pregled malih kurilnih naprav je dimnikarska storitev, ki se opravi
za nove ali rekonstruirane naprave zaradi preverjanja, ali so naprave vgrajene
v skladu s projektno (tehnično) dokumentacijo po predpisih, ki urejajo graditev
objektov. Namen prvih pregledov je zagotoviti, da so nove ali rekonstruirane
naprave vgrajene v skladu s predpisi, ki urejajo graditev objektov in
dimnikarske storitve, in pridobiti potrebne podatke za potrebe izvajanja rednih
obveznih dimnikarskih storitev in evidence. Za novo ali rekonstruirano napravo
se šteje naprava, ki je vgrajena ali rekonstruirana po uveljavitvi tega zakona;
8.     
pomožna naprava je naprava, ki je povezana z obratovanjem malih kurilnih
naprav, kot so naprava za dovod goriva iz shrambe goriva do kurišča male
kurilne naprave, naprava za pripravo goriva, naprava za razprševanje goriva in
mešanje goriva z zgorevalnim zrakom, naprava za čiščenje odpadnih plinov,
naprava za odvod ostankov zgorevanja iz male kurilne naprave ali iz prostora z
malo kurilno napravo;
9.     
uporabnik oziroma uporabnica (v nadaljnjem besedilu: uporabnik)
dimnikarskih storitev je oseba, ki je lastnik nepremičnine, za katero se
uporablja mala kurilna naprava, pomožna naprava, dimovodna naprava ali
prezračevalna naprava. V večstanovanjskih stavbah je samo za potrebe 17., 18.
in 29. člena tega zakona uporabnik dimnikarskih storitev predstavnik
etažnih lastnikov ali solastnikov, ki je izbral dimnikarsko družbo na podlagi
pooblastila etažnih lastnikov ali solastnikov, za potrebe 17., 18. in
31. člena tega zakona pa upravnik večstanovanjske stavbe.
2. Temeljna načela
4. člen
(načelo javnosti)
Zaradi varnosti pravnega prometa so evidence po tem zakonu
dostopne javnosti, in sicer v obsegu, kot to določa zakon.
5. člen
(načelo proste izbire)
Uporabnik dimnikarskih storitev ima pravico do izbire
dimnikarske družbe za posamezno malo kurilno napravo, skladno s tem zakonom.
6. člen
(načelo dostopnosti storitev)
Dimnikarske storitve morajo biti uporabnikom dimnikarskih
storitev dostopne čez celo leto.
II. POGOJI ZA OPRAVLJANJE DIMNIKARSKIH STORITEV
7. člen
(dimnikarska družba)
(1) Dimnikarske storitve opravlja dimnikarska družba, ki je
pridobila dovoljenje za opravljanje dimnikarskih storitev.
(2) Dovoljenje za opravljanje dimnikarskih storitev se izda,
če dimnikarska družba:
-       
izkaže, da zanjo na podlagi pogodbe o zaposlitvi ali drugi pravni
podlagi izvaja dimnikarske storitve eden ali več dimnikarjev;
-       
predloži izjavo, da ima merilno opremo in drugo opremo, potrebno za
izvajanje dimnikarskih storitev, ter računalniško opremo za povezavo z
evidencami, ki jih v zvezi z izvajanjem dimnikarskih storitev vodi in upravlja
ministrstvo, pristojno za varstvo okolja (v nadaljnjem besedilu: ministrstvo);
-       
izkaže, da ima zavarovano odgovornost v skladu s tem zakonom.
(3) Dimnikarska družba mora imeti pred začetkom opravljanja
dejavnosti in ves čas opravljanja dimnikarskih storitev:
-       
zavarovano svojo odgovornost za škodo, ki bi utegnila nastati
uporabnikom dimnikarskih storitev in tretjim osebam v zvezi z opravljanjem
dejavnosti;
-       
merilno opremo in drugo opremo, potrebno za izvajanje dimnikarskih
storitev, ter računalniško opremo za povezavo z evidencami, ki jih v zvezi z
izvajanjem dimnikarskih storitev vodi in upravlja ministrstvo.
(4) Višina letne zavarovalne vsote, ki se določi v
zavarovalni pogodbi, ne sme biti nižja od 150.000 eurov.
(5) Zavarovanje iz tretjega odstavka tega člena mora kriti
odgovornost dimnikarske družbe za ravnanja vseh dimnikarjev, ki za dimnikarsko
družbo na podlagi pogodbe o zaposlitvi ali na drugi pravni podlagi iz prve
alinee drugega odstavka tega člena izvajajo dimnikarske storitve.
(6) Dimnikarska družba lahko opravlja dimnikarske storitve na
celotnem območju Republike Slovenije.
(7) O izdaji dovoljenja za opravljanje dimnikarskih storitev
odloča upravna enota, na območju katere je sedež dimnikarske družbe. Upravna
enota po uradni dolžnosti vpiše dimnikarsko družbo v evidenco iz 21. člena
tega zakona z dokončnostjo dovoljenja za opravljanje dimnikarskih storitev.
(8) Dimnikarska družba o prenehanju opravljanja dimnikarskih
storitev in drugih spremembah, ki vplivajo na izpolnjevanje pogojev iz drugega
ali tretjega odstavka tega člena, pisno obvesti upravno enoto najpozneje v
osmih dneh od nastale spremembe.
(9) Dimnikarska družba v okviru objektivnih možnosti opravlja
dimnikarske storitve tudi ob nepredvidljivih okoliščinah, nastalih zaradi višje
sile.
(10) Dimnikarske storitve opravi dimnikarska družba, ki je
geografsko najbližja mali kurilni napravi, če jo je uporabnik dimnikarskih
storitev k temu pozval, pri čemer se upošteva najkrajša cestna povezava med
sedežem dimnikarske družbe in malo kurilno napravo po kategoriziranih cestah,
po katerih je dovoljen osebni prevoz z avtomobilom.
(11) Dimnikarska družba za opravljanje dimnikarskih storitev
ne potrebuje obrtnega dovoljenja iz zakona, ki ureja opravljanje obrti.
(12) Dimnikarska družba vlogi priloži listine o izpolnjevanju
pogojev iz prve in tretje alinee drugega odstavka tega člena ter izjavo o
izpolnitvi pogoja iz druge alinee drugega odstavka tega člena.
(13) Dimnikarske družbe s sedežem v drugih državah članicah
Evropske unije, Evropskega gospodarskega prostora in Švicarske konfederacije (v
nadaljnjem besedilu: države pogodbenice) lahko dejavnost dimnikarskih storitev
v Republiki Sloveniji opravljajo stalno ali čezmejno, če izpolnjujejo pogoje za
zakonito opravljanje dejavnosti v državi sedeža. Za čezmejno opravljanje
dimnikarskih storitev je pred prvim opravljanjem potrebna prijava storitve pri
ministrstvu. Če storitev v državi sedeža ni regulirana, ponudnik storitev k
prijavi za čezmejno opravljanje dejavnosti poda izjavo o izpolnjevanju pogojev
iz druge alinee drugega odstavka tega člena in dokazila o izpolnjevanju pogojev
iz prve in tretje alinee drugega odstavka tega člena. Če ministrstvo ugotovi,
da so izpolnjeni vsi pogoji, izda o tem odločbo. Upravna enota na podlagi
pravnomočne odločbe ponudnika vpiše v evidenco iz 21. člena tega zakona.
(14) Dimnikarske družbe, ki nimajo sedeža v državah
pogodbenicah (v nadaljnjem besedilu: tretje države), lahko opravljajo
dimnikarske storitve v Republiki Sloveniji, če izpolnjujejo pogoje za zakonito
opravljanje dejavnosti v državi sedeža in če je izpolnjen pogoj materialne
vzajemnosti. Ta je izpolnjen, če ponudniki, ki imajo sedež v Republiki
Sloveniji, v državi sedeža tujega ponudnika lahko opravljajo storitve in
dejavnosti pod enakimi ali podobnimi pogoji, pod katerimi jih lahko v Republiki
Sloveniji ponujajo tuji ponudniki in izpolnjevanje katerih za ponudnika s
sedežem v Republiki Sloveniji ni bistveno težje, kakor je v pravnem redu
Republike Slovenije predpisano za tuje ponudnike. Če je sedež ponudnika v več
tretjih državah, se pri ugotavljanju vzajemnosti upošteva pravni red tiste
države, ki je najstrožji. Za izdajo odločbe o izpolnjenosti pogojev in vpisu v
evidenco iz 21. člena tega zakona se smiselno uporabljajo določbe
prejšnjega odstavka.
(15) Dimnikarske družbe iz trinajstega in štirinajstega
odstavka tega člena imajo sklenjeno zavarovanje odgovornosti za škodo v skladu
z določbami tega zakona.
(16) Za sklenjeno zavarovanje odgovornosti za škodo se šteje
dokazilo o zavarovanju odgovornosti, sklenjeno v Republiki Sloveniji ali državi
pogodbenici pod pogojem, da to zavarovanje krije škodo, povzročeno v Republiki
Sloveniji.
(17) Dimnikarska družba ne sme opravljati dejavnosti,
povezanih s prodajo, načrtovanjem in izvedbo malih kurilnih naprav.
(18) Minister, pristojen za varstvo okolja (v nadaljnjem
besedilu: minister) izda predpis, s katerim podrobneje določi merilno in drugo
opremo ter računalniške povezave iz druge alinee drugega odstavka tega člena,
vsebino vloge in obrazec izjave iz dvanajstega odstavka tega člena.
(19) Seznam dimnikarskih družb je objavljen na spletni strani
ministrstva.
8. člen
(odvzem dovoljenja in izbris iz evidence)
(1) Upravna enota odvzame dimnikarski družbi dovoljenje, če:
-       
to dimnikarska družba sama zahteva;
-       
ne izvrši pravnomočne odločbe pristojne inšpekcije glede izpolnjevanja
pogojev iz drugega ali tretjega odstavka prejšnjega člena, ki jih mora
izpolnjevati ves čas svojega delovanja, ali obveznosti vpisa opravljenih
storitev in male kurilne naprave v evidenco v skladu z 21. in 22. členom
tega zakona, o čemer upravno enoto seznani pristojna inšpekcija;
-       
se je zoper njo začel postopek stečaja ali likvidacije;
-       
več kot 90 dni ni plačala davkov, prispevkov ter drugih predpisanih
dajatev.
(2) V primeru prenehanja dimnikarske družbe se le-to po uradni
dolžnosti izbriše iz evidence.
(3) Dimnikarska družba ne sme več opravljati dimnikarskih
storitev z dnem dokončnosti odločbe o odvzemu dovoljenja.
(4) Upravna enota z dnem dokončnosti odločbe o odvzemu
dovoljenja izbriše dimnikarsko družbo iz evidence.
9. člen
(dimnikar)
(1) Licenco za izvajanje dimnikarskih storitev izda upravna
enota.
(2) Licenco za izvajanje dimnikarskih storitev se izda osebi,
če izpolnjuje naslednje pogoje:
1.     
da je opravila izobraževanje po predpisanem programu za pridobitev
ustrezne izobrazbe ali kvalifikacije:
- 
dimnikar, dimnikarski mojster, delovodja, okoljevarstveni tehnik ali
- 
ima najmanj visoko strokovno izobrazbo ali izobrazbo po študijskem
programu prve stopnje s študijskih področij, ki spadajo v ožje področje Tehnika
ali v ožje področje Arhitektura, urbanizem in gradbeništvo, pri čemer potrebuje
eno leto delovnih izkušenj na terenu na področju dimnikarstva in
2.     
da ni bila pravnomočno obsojena na kazen zapora zaradi kaznivih dejanj
zoper spolno nedotakljivost, kaznivih dejanj zoper življenje in telo ter
premoženje in kaznivega dejanja nasilništva, sodba pa ni bila izbrisana.
(3) Izpolnjevanje pogojev iz 1. točke prejšnjega odstavka
izkazuje s potrdilom o opravljenem izobraževanju.
(4) Zaradi preverjanja pogojev iz 2. točke drugega odstavka
tega člena lahko upravna enota od ministrstva, pristojnega za pravosodje,
zahteva podatke o neizbrisanih obsodbah iz kazenske evidence.
(5) Dimnikar se mora dopolnilno usposabljati v skladu z
20. členom tega zakona.
(6) Seznam dimnikarjev, sestavljen iz podatkov iz
21. člena tega zakona, se v delu, ki je javen, objavi na spletni strani
ministrstva.
10. člen
(podelitev licence in dimnikarska izkaznica)
(1) Vloga za pridobitev licence se vloži na katerikoli
upravni enoti.
(2) Vlogi iz prejšnjega odstavka se priloži vloga za izdajo
dimnikarske izkaznice.
(3) Upravna enota iz prvega odstavka tega člena izda odločbo
o podelitvi licence vlagatelju, ki izpolnjuje vse predpisane pogoje iz drugega
odstavka prejšnjega člena, in ga z dnem dokončnosti vpiše v evidenco iz
21. člena tega zakona.
(4) Licenca se izda za neomejen čas.
(5) Dimnikarske izkaznice na območju Republike Slovenije
izdeluje, skladišči in personalizira izdelovalec, izbran v skladu s predpisi,
ki urejajo javna naročila, v skladu s sklenjeno pogodbo. Zaposlena oseba
izdelovalca, ki opravlja naloge izdelave, skladiščenja in personalizacije
dimnikarskih izkaznic, mora izpolnjevati naslednje pogoje:
-       
da je polnoletna in
-       
da ni bila pravnomočno obsojena zaradi naklepnega kaznivega dejanja, ki
se preganja po uradni dolžnosti, in da ni bila obsojena na kazen zapora v
trajanju več kot tri mesece.
(6) Prenos vlog za izdajo dimnikarskih izkaznic med organi,
pristojnimi za izdajo dimnikarskih izkaznic, in izdelovalcem iz prejšnjega
odstavka ter vročitev dimnikarske izkaznice na naslov za vročanje izvaja pravna
oseba ali samostojni podjetnik posameznik, registriran za prenos poštnih
pošiljk, na način, ki zagotavlja zaščito, varnost in sledljivost poštnih
pošiljk.
(7) Izdelovalec iz petega odstavka tega člena sme uporabiti
osebne podatke iz devetega odstavka tega člena za potrebe personalizacije
dimnikarske izkaznice, vendar jih mora v 15 dneh po izdelavi dimnikarske
izkaznice uničiti.
(8) Dimnikar plača takso in stroške izdelave ter izdaje
dimnikarske izkaznice.
(9) Dimnikarska izkaznica vsebuje naslednje podatke:
-       
serijsko številko dimnikarske izkaznice;
-       
fotografijo dimnikarja;
-       
osebno ime dimnikarja;
-       
datum izdaje licence;
-       
datum izdaje dimnikarske izkaznice;
-       
trajanje dimnikarske izkaznice;
-       
organ, pristojen za izdajo dimnikarske izkaznic, in
-       
lastnoročni podpis dimnikarja.
(10) Dimnikarska izkaznica se izda za dobo desetih let.
(11) Minister podrobneje predpiše vsebino vlog za pridobitev
licence, izkaznice in obliko, vsebino ter ceno dimnikarske izkaznice.
11. člen
(prenehanje licence)
(1) Licenca preneha veljati na zahtevo dimnikarja, na podlagi
odločbe pristojne inšpekcije, odločbe upravne enote ali v primeru njegove
smrti.
(2) Upravna enota izda na zahtevo dimnikarja odločbo o
prenehanju licence.
(3) Upravna enota izda dimnikarju odločbo o prenehanju
licence tudi na podlagi odločbe pristojne inšpekcije ali če sama ugotovi, da:
-       
ne izpolnjuje več pogoja iz 2. točke drugega odstavka 9. člena tega
zakona,
-       
ne opravi dopolnilnega usposabljanja iz prvega odstavka 20. člena
tega zakona,
-       
ne odpravi pomanjkljivosti skladno s pravnomočno odločbo pristojnega
inšpektorja, s katero je bila odrejena odprava ugotovljenih pomanjkljivosti.
(4) Upravna enota na podlagi pravnomočne odločbe iz drugega
in tretjega odstavka tega člena ter v primeru smrti vpiše v evidenco datum
prenehanja licence.
(5) Oseba iz drugega in tretjega odstavka tega člena ne sme
več izvajati dimnikarskih storitev z dnem dokončnosti odločbe o prenehanju
licence, ki vsebuje tudi zahtevo, da oseba v 15 dneh od prejema odločbe vrne
dimnikarsko izkaznico upravni enoti, na kateri je podala vlogo za izdajo
dimnikarske izkaznice. V primeru, da oseba ne vrne dimnikarske izkaznice, ta o
tem obvesti pristojno inšpekcijo.
(6) Oseba, ki ji je pravnomočno prenehala licenca, je ne more
pridobiti v treh letih, pri ponovnem prenehanju pa v petih letih od dneva
pravnomočnosti odločbe o prenehanju.
(7) Podatke za primere iz petega in šestega odstavka tega
člena upravne enote vpišejo v evidenco.
12. člen
(priznavanje poklicnih kvalifikacij in čezmejno opravljanje
storitev)
(1) Naloge pristojnega organa določa predpis, ki ureja
postopek priznavanja poklicnih kvalifikacij državljanom držav pogodbenic.
(2) Ministrstvo ima kot pristojni organ v zvezi z izvajanjem
nalog iz prejšnjega odstavka vse pravice in obveznosti, ki jih določa predpis o
priznavanju poklicnih kvalifikacij za pristojni organ. Če s tem zakonom ni
določeno drugače, se za izvajanje teh nalog uporabljajo določbe predpisa, ki
ureja priznavanje poklicnih kvalifikacij.
(3) Državljani drugih držav pogodbenic, ki želijo v Republiki
Sloveniji stalno izvajati reguliran poklic po tem zakonu, morajo pri pristojnem
organu pridobiti odločbo o priznanju poklicne kvalifikacije.
(4) Vloga za priznanje poklicne kvalifikacije se vloži v
skladu s predpisom, ki ureja priznavanje poklicnih kvalifikacij.
(5) Na podlagi pravnomočne odločbe o priznanju poklicne
kvalifikacije upravna enota posamezniku na vlogo izda odločbo o podelitvi
licence in ga vpiše v evidenco v skladu z določbami 10. člena tega zakona,
izdelovalec iz petega odstavka 10. člena tega zakona pa na podlagi vloge
iz drugega odstavka 10. člena tega zakona izdela dimnikarsko izkaznico.
(6) Ponudniki s sedežem v drugih državah pogodbenicah lahko
dejavnost dimnikarskih storitev v Republiki Sloveniji izvajajo občasno ali
čezmejno, če izpolnjujejo pogoje za zakonito opravljanje dejavnosti v državi
sedeža.
(7) Za občasno ali čezmejno izvajanje dimnikarskih storitev
je potrebna predhodna prijava storitve pri ministrstvu, ministrstvo pa o tem
posamezniku izda potrdilo o prejeti prijavi.
(8) Upravna enota na podlagi potrdila iz prejšnjega odstavka
izda ponudniku odločbo o podelitvi licence in dimnikarsko izkaznico ter ga
vpiše v evidenco iz 21. člena tega zakona v skladu z določbami
10. člena tega zakona. Licenca velja eno leto od dneva pravnomočnosti
odločbe o njeni podelitvi, za isto obdobje se izda dimnikarska izkaznica.
(9) Državljani tretjih držav lahko izvajajo reguliran poklic
po tem zakonu pod pogojem materialne vzajemnosti, če so njihove pridobljene
poklicne kvalifikacije enakovredne tistim, ki se zahtevajo za državljane
Republike Slovenije. Materialna vzajemnost obstaja, če državljan Republike
Slovenije v državi državljana tretje države lahko izvaja reguliran poklic pod
enakimi ali podobnimi pogoji, pod katerimi ga lahko izvajajo v Republiki
Sloveniji državljani tretje države in izpolnjevanje katerih za državljana
Republike Slovenije ni bistveno težje, kakor je v pravnem redu Republike
Slovenije predpisano za državljane tretje države. Pri dvojnem državljanstvu
državljana tretje države se pri ugotavljanju vzajemnosti upošteva pravni red
tiste države, v kateri ima stalno prebivališče, oziroma pravni red tiste
države, v kateri je imel stalno prebivališče pred pridobitvijo dovoljenja za
stalno prebivanje v Republiki Sloveniji. Če je posameznik brez državljanstva,
se pri ugotavljanju vzajemnosti v vlogi opredeli, ali se upošteva pravni red
države njegovega rojstva ali države, v kateri ima stalno prebivališče, ali
države, v kateri je imel stalno prebivališče pred pridobitvijo dovoljenja za
stalno prebivanje v Republiki Sloveniji.
(10) Za izdajo odločbe o podelitvi licence, izdajo
dimnikarske izkaznice in vpis v evidenco se smiselno uporabljajo določbe 9. in
10. člena tega zakona.
III. NALOGE DIMNIKARJA
13. člen
(dimnikarske storitve)
(1) Dimnikar izvaja pregledovanje malih kurilnih naprav, kar
pomeni prvi pregled in redne ter izredne preglede malih kurilnih naprav.
Izredni pregled se opravi po naročilu uporabnika dimnikarskih storitev ali na
zahtevo pristojnega inšpektorja.
(2) Dimnikar izvaja čiščenje malih kurilnih naprav. Izvaja se
kot mehansko ali kemično čiščenje. Čiščenje je lahko redno, izredno ali
generalno. Čiščenje se lahko izvaja tudi po naročilu uporabnika dimnikarskih
storitev ali na zahtevo pristojnega inšpektorja. Protikorozijska zaščita
površin za čiščenje se opravi po naročilu uporabnika dimnikarskih storitev.
(3) Dimnikar izvaja meritve zaradi preverjanja kakovosti
zgorevanja in ugotavljanja morebitnega preseganja predpisanih mejnih vrednosti
emisij snovi z dimnimi plini. Meritve so lahko prve, občasne ali izredne po
naročilu uporabnika dimnikarskih storitev zaradi suma nevarnosti za zastrupitev
ali na zahtevo pristojnega inšpektorja.
(4) Dimnikar izvaja odstranjevanje katranskih oblog
prednostno mehansko in kemično, sicer pa z izžiganjem ali drugimi postopki in
se opravi po naročilu uporabnika dimnikarskih storitev, na predlog dimnikarja
ali na zahtevo pristojnega inšpektorja s seznanitvijo uporabnika dimnikarskih
storitev.
(5) Dimnikar informira uporabnika dimnikarskih storitev o
energetski učinkovitosti malih kurilnih naprav in svetuje glede izbire,
vzdrževanja in uporabe malih kurilnih naprav.
(6) Dimnikar uporabniku dimnikarskih storitev izda zapisnik o
vseh izvedenih dimnikarskih storitvah. Uporabnik dimnikarskih storitev lahko na
zapisnik poda pripombe, do katerih se dimnikar pisno opredeli, in s katerimi v
roku 30 dni seznani uporabnika dimnikarskih storitev.
(7) Dimnikar preverja izpolnjevanje osnovnih zahtev vgrajenih
malih kurilnih naprav, skladno s predpisi, ki urejajo zahteve za dajanje
proizvodov na trg, varstvo okolja, varstvo pred požarom, graditev objektov in
energetsko učinkovitost stavb.
(8) Vlada s predpisom podrobneje določi vsebino in način
izvajanja dimnikarskih storitev, roke zanje in obrazce zapisnika.
14. člen
(zagotavljanje osnovnih zahtev)
(1) Zagotavljanje osnovnih zahtev malih kurilnih naprav iz
sedmega odstavka 13. člena tega zakona se preverja pri prvem pregledu.
(2) Če dimnikar ugotovi, da so male kurilne naprave,
dimovodne ali prezračevalne naprave vgrajene v nasprotju z osnovnimi zahtevami,
ukrepa skladno s 15. členom tega zakona.
(3) Minister predpiše merila in metodologijo preverjanja
izpolnjevanja osnovnih zahtev iz prvega odstavka tega člena.
15. člen
(obveznosti ob ugotovljenih pomanjkljivostih male kurilne
naprave)
(1) Če dimnikar ob izvajanju dimnikarskih storitev ugotovi
pomanjkljivosti na mali kurilni napravi, zaradi katerih je zmanjšano varstvo
pred požarom, doseženo preseganje emisij pri zgorevanju goriv ali ugotovljeno
tveganje zastrupitve z ogljikovim oksidom, s tem seznani uporabnika
dimnikarskih storitev in mu predlaga ukrepe za odpravo pomanjkljivosti, ki jih
uporabnik dimnikarskih storitev izvede v rokih, določenih v predpisu o
pregledih, čiščenju in meritvah na malih kurilnih napravah. Po preteku tega
roka je dimnikar dolžan preveriti, ali so pomanjkljivosti odpravljene. Če
uporabnik dimnikarskih storitev ugotovljenih pomanjkljivosti ne odpravi,
dimnikar o tem obvesti pristojno inšpekcijo.
(2) Če dimnikar ob izvajanju dimnikarskih storitev ugotovi,
da je zaradi pomanjkljivosti na mali kurilni napravi velika verjetnost
zmanjšanja varstva pred požarom ali zastrupitve z ogljikovim monoksidom,
nastalim pri zgorevanju goriv, o tem seznani uporabnika in nemudoma obvesti
pristojno inšpekcijo.
(3) V primeru, če pristojna inšpekcija ugotovi, da so s
strani dimnikarja ugotovljene pomanjkljivosti na mali kurilni napravi ali
predlagani ukrepi za njihovo odpravo neutemeljeni, dimnikarska družba
uporabniku dimnikarskih storitev povrne stroške izvedbe naloženih ukrepov za
odpravo pomanjkljivosti in stroške, ki jih je uporabnik plačal dimnikarski
družbi za preverjanje odprave pomanjkljivosti.
16. člen
(obveznost zagotavljanja strokovnosti)
Dimnikar mora:
-       
na zahtevo uporabnika dimnikarskih storitev pokazati dimnikarsko
izkaznico in izkazati, da je zaposlen pri dimnikarski družbi, ki je vpisana v
evidenco;
-       
dimnikarske storitve izvajati s skrbnostjo dobrega strokovnjaka. Pri
izvajanju teh storitev mora dimnikar izvesti vse dimnikarske storitve, ki so
potrebne za kakovostno izvedbo storitve, uporabniku dimnikarskih storitev pa
pri tem ne sme povzročati nepotrebnih dodatnih stroškov. Zaradi nekakovostnih
storitev ne sme biti ogroženo življenje in zdravje uporabnikov dimnikarskih
storitev, uporabnikovo premoženje in okolje;
-       
ščititi interese uporabnikov dimnikarskih storitev in ne izrabljati
morebitnega neznanja in nestrokovnosti uporabnika dimnikarskih storitev za
pridobivanje svojih poslovnih koristi in
-       
skrbeti za strokoven odnos do uporabnika dimnikarskih storitev v skladu
z dobrimi poslovnimi običaji.
17. člen
(dimnikarske storitve v večstanovanjskih stavbah)
(1) Dimnikarske storitve v večstanovanjskih stavbah se
štejejo za posle rednega upravljanja v skladu z zakonom, ki ureja upravljanje v
večstanovanjskih stavbah. V primerih, ko večstanovanjska stavba nima upravnika,
izbere dimnikarsko družbo predstavnik etažnih lastnikov, pooblaščen s strani
etažnih lastnikov, ki imajo več kot polovico solastniških deležev, na podlagi
zakona, ki ureja upravljanje v večstanovanjskih stavbah.
(2) V večstanovanjskih stavbah mora dimnikarska družba, ki jo
je izbral etažni lastnik kot uporabnik dimnikarskih storitev in če se mala
kurilna naprava nahaja v stanovanju ali poslovnem prostoru, katerega lastnik
je, seznaniti upravnika večstanovanjske stavbe ali predstavnika etažnih
lastnikov s stanjem male kurilne naprave v naslednjih primerih:
-       
rekonstrukcije male kurilne naprave,
-       
zamenjave male kurilne naprave,
-       
spremembe goriva,
-       
spremembe vrste ogrevanja.
(3) Upravnik večstanovanjske stavbe in predstavnik etažnih
lastnikov morata seznaniti dimnikarsko družbo iz prvega odstavka tega člena o
rekonstrukciji, zamenjavi ali spremembi iz prejšnjega odstavka.
IV. OBVEZNOSTI UPORABNIKA DIMNIKARSKIH STORITEV
18. člen
(uporabnik dimnikarskih storitev)
(1) Uporabnik dimnikarskih storitev mora:
1.     
izbrati dimnikarsko družbo;
2.     
omogočiti prvi pregled za novovgrajeno malo kurilno napravo;
3.     
omogočiti vpis male kurilne naprave v evidenco ob prvi izvedbi
dimnikarskih storitev v skladu s tem zakonom;
4.     
dovoliti izvajanje dimnikarskih storitev na način in v celotnem obsegu v
skladu s 13. členom tega zakona;
5.     
omogočiti pregled pred uporabo malih kurilnih naprav ob spremembah pri
malih kurilnih napravah, vgradnji novih naprav in začetku obratovanja neaktivnih
naprav;
6.     
eno leto hraniti zapisnik o izvedenem pregledu;
7.     
na podlagi odločbe pristojne inšpekcije odpraviti ugotovljene
pomanjkljivosti.
(2) Če se uporabnik dimnikarskih storitev odloči zamenjati
dimnikarsko družbo za opravljanje dimnikarskih storitev na svoji mali kurilni
napravi, to stori do 30. junija tekočega leta za obdobje, ki traja od
1. julija tekočega leta za obdobje najmanj 12 mesecev. To obdobje se lahko
skrajša, če pristojna inšpekcija ugotovi, da dimnikarska družba ne opravlja
dimnikarskih storitev v skladu s tem zakonom.
(3) Uporabnik dimnikarskih storitev lahko v primeru, da se
njegova mala kurilna naprava dejansko ne uporablja, s tem pisno seznani
dimnikarsko družbo, ki je na mali kurilni napravi zadnja opravila dimnikarske
storitve, ki vnese ta podatek v evidenco. Uporabnik dimnikarskih storitev pred
začetkom uporabe te naprave omogoči pregled skladno s 5. točko prvega
odstavka tega člena.
V. CENA IZVAJANJA DIMNIKARSKIH STORITEV
19. člen
(oblikovanje cene)
(1) Znesek za izvedene dimnikarske storitve plača uporabnik
dimnikarskih storitev v skladu s tem zakonom.
(2) Znesek se oblikuje kot zmnožek cene izvajanja
dimnikarskih storitev in normativnega števila časovnih enot dela dimnikarskih
storitev.
(3) Znesek iz prejšnjega odstavka vključuje tudi potne
stroške, kadar je uporabnik dimnikarskih storitev od sedeža dimnikarske družbe
oddaljen 25 kilometrov ali manj. Kadar je uporabnik dimnikarskih storitev
oddaljen več kot 25 kilometrov od sedeža dimnikarske družbe, se znesku iz
prejšnjega odstavka lahko prištejejo potni stroški za vsak kilometer nad
25 kilometrov, ki niso vključeni v ceno storitve iz prvega stavka tega
odstavka.
(4) Cena iz drugega odstavka tega člena se določi v eurih na
časovno enoto dela.
(5) Najvišjo dovoljeno ceno izvajanja dimnikarskih storitev
iz drugega odstavka tega člena določi vlada s sklepom. Višino cene vlada določi
ob upoštevanju cen storitev dejavnosti, za katere je predpisana podobna raven
strokovne izobrazbe.
(6) Dimnikarska družba mora imeti cenik, ki je javno objavljen,
z vsebino, določeno v predpisu iz sedmega odstavka tega člena.
(7) Minister predpiše časovne normative za posamezne storitve
in sklope dimnikarskih storitev iz drugega odstavka tega člena in podrobnejšo
vsebino cenika ter višino potnih stroškov.
VI. USPOSABLJANJE ZA IZVAJANJE DIMNIKARSKIH STORITEV
20. člen
(dopolnilno usposabljanje)
(1) Dimnikar se mora vsakih osem let dopolnilno usposabljati.
(2) Dopolnilno usposabljanje opravljajo pravne osebe ali
samostojni podjetniki posamezniki, ki jih po predhodno opravljenem javnem
natečaju s sklepom za pet let pooblasti minister. Pogoji za pridobitev
pooblastila se nanašajo na:
-       
usposobljenost predavateljev in drugega pedagoškega kadra, ki ga
zagotavlja ta organizacija;
-       
kader, potreben za uspešno usposabljanje in druge s tem povezane naloge
(sprejemanje prijav, vodenje potrebnih evidenc in podobno);
-       
opremo in prostore, ki so potrebni za usposabljanje in druge s tem
povezane naloge.
(3) Nosilci pooblastila iz prejšnjega odstavka morajo ves čas
opravljanja dopolnilnega usposabljanja izpolnjevati pogoje, predpisane v
prejšnjem odstavku.
(4) Udeležencem dopolnilnega usposabljanja organizacije iz
drugega odstavka tega člena izdajo potrdilo o udeležbi, ki ga dimnikar predloži
upravni enoti.
(5) Minister predpiše podrobnejše pogoje za pridobitev
pooblastila, programe dopolnilnega usposabljanja za dimnikarje in določi tarife
za usposabljanje.
VII. EVIDENCA
21. člen
(evidenca)
(1) Ministrstvo zaradi nadzora nad izvajanjem dimnikarskih
storitev in za namene iz drugega, šestega, osmega in šestnajstega odstavka tega
člena vodi in upravlja evidenco, ki vsebuje podatke o dimnikarskih družbah,
dimnikarjih, uporabnikih dimnikarskih storitev, malih kurilnih napravah in
dimnikarskih storitvah ter izdanih zapisnikih.
(2) Zaradi odločanja v upravnih postopkih iz 7., 8., 10., 11.
in 12. člena tega zakona upravna enota obdeluje evidenco, v kateri
obdeluje osebne in druge podatke o dimnikarski družbi in dimnikarjih. V
evidenci se vodijo naslednji podatki:
1.     
o dimnikarski družbi:
- 
osebno ime in naslov stalnega ali začasnega prebivališča ali firmo in
sedež osebe,
- 
matična številka,
- 
davčna številka in
- 
številka dovoljenja iz 7. člena tega zakona;
2.     
o dimnikarjih:
- 
osebno ime,
- 
naslov stalnega ali začasnega prebivališča,
- 
enotna matična številka občana,
- 
izobrazba,
- 
telefonska številka,
- 
naslov elektronske pošte,
- 
datum izdaje licence,
- 
serijska številka dimnikarske izkaznice,
- 
datum izdaje dimnikarske izkaznice,
- 
datum prenehanja licence,
- 
trajanje odvzema licence ter
- 
datum potrdila o dopolnilnem usposabljanju.
(3) Podatki o dimnikarjih iz prejšnjega odstavka so javni,
razen:
-       
naslov prebivališča,
-       
enotna matična številka občana,
-       
telefonska številka,
-       
naslov elektronske pošte in
-       
datum potrdila o dopolnilnem usposabljanju.
(4) Ne glede na prejšnji odstavek se posamezniku v vlogi za
izdajo licence omogoči, da lahko da privolitev za javno objavo svojih podatkov
za stike (telefonska številka, naslov elektronske pošte).
(5) Podatke iz drugega odstavka tega člena v evidenco vpiše
upravna enota, ki je izdala odločbo v upravnem postopku.
(6) Izdelovalec izkaznic iz petega odstavka 10. člena
tega zakona ima vpogled v tiste podatke iz drugega odstavka tega člena, ki so
potrebni za izdelavo dimnikarske izkaznice v skladu z devetim odstavkom
10. člena.
(7) Ministrstvo brezplačno pridobiva podatke za vključitev v
evidenco iz prvega odstavka tega člena s povezavo z obstoječimi zbirkami
podatkov naslednjih upravljavcev:
-       
Agencije Republike Slovenije za javnopravne evidence in storitve (AJPES)
– podatke iz prve do tretje alineje 1. točke iz poslovnega registra
Slovenije in
-       
Ministrstva za notranje zadeve – podatke iz prve do četrte alineje 2.
točke drugega odstavka tega člena iz centralnega registra prebivalstva.
(8) Dimnikarska družba za namen izvajanja storitev pri
uporabnikih in ugotavljanja pomanjkljivosti tem uporabnikom obdeluje evidenco,
v kateri se vodijo podatki o uporabnikih dimnikarskih storitev, malih kurilnih
napravah in na njih opravljenih storitvah ter ugotovljenih pomanjkljivostih. V
evidenci se o uporabnikih dimnikarskih storitev vodijo podatki o:
1.     
lastnikih:
- 
osebno ime,
- 
datum rojstva,
- 
naslov prebivališča,
- 
firma in sedež za pravno osebo,
- 
kontaktni naslov elektronske pošte in
- 
dimnikarska družba, ki opravi dimnikarske storitve;
2.     
upravnikih:
- 
naziv,
- 
matična številka,
- 
naslov in odgovorna oseba,
- 
kontaktni naslov elektronske pošte in
- 
dimnikarska družba, ki opravi dimnikarske storitve;
3.     
etažnih lastnikih:
- 
osebno ime,
- 
datum rojstva,
- 
naslov prebivališča,
- 
firma in sedež za pravno osebo,
- 
kontaktni naslov elektronske pošte in
- 
dimnikarska družba, ki opravi dimnikarske storitve.
(9) Za osebe iz prejšnjega odstavka niso javni podatki iz
prve do pete alineje 1. točke, iz druge do četrte alineje 2. točke ter
podatki iz prve do pete alineje 3. točke prejšnjega odstavka. Podatek iz prve
alineje 2. točke prejšnjega odstavka ni javen, če ne gre za družbe ali
posameznike, ki opravljajo dejavnost.
(10) Podatke iz osmega odstavka tega člena v evidenco vpiše
izbrana dimnikarska družba. Dimnikarska družba lahko vpisane podatke, razen
podatkov iz druge alineje 1. do 3. točke osmega odstavka tega člena
uporabi za zagotavljanje izvajanja predpisanih dimnikarskih storitev izbranim
uporabnikom. Takoj, ko dimnikarska družba ni več izbrana s strani uporabnika,
mora dimnikarska družba vse podatke v papirni ali elektronski obliki uničiti.
(11) Ministrstvo brezplačno pridobiva podatke za vključitev v
evidenco iz osmega odstavka tega člena s povezavo z obstoječimi zbirkami
podatkov naslednjih upravljavcev:
-       
Ministrstva za notranje zadeve – osebne podatke za fizične osebe iz prve
do tretje alineje 1. točke in prve do tretje alineje 3. točke osmega odstavka
tega člena iz centralnega registra prebivalstva,
-       
Agencije Republike Slovenije za javnopravne evidence in storitve (AJPES)
– podatke iz četrte alineje 1. točke, prve do tretje alineje 2. točke in četrte
alineje 3. točke osmega odstavka tega člena iz poslovnega registra Slovenije,
-       
Zemljiškoknjižnega sodišča – na podlagi identifikacijskega znaka
nepremičnine podatke iz prve do četrte alineje 3. točke osmega odstavka tega
člena iz zemljiške knjige v skladu z zakonom, ki ureja zemljiško knjigo.
(12) V evidenci se o malih kurilnih napravah vodijo naslednji
podatki:
1.     
številka kurilne naprave, ki jo napravi dodeli aplikacija ministrstva,
2.     
moč, leto proizvodnje oziroma leto vgradnje,
3.     
vrsta goriva,
4.     
identifikacijski podatki iz prostorskih registrov Republike Slovenije o
stavbi,
5.     
namen in vrsta kurilne naprave in drugi obratovalni podatki, kot so npr.
podatki o gorilniku, prezračevalni in dimovodni napravi, zalaganju.
(13) Javni niso naslednji podatki iz prejšnjega odstavka:
-       
številka kurilne naprave, ki jo napravi dodeli aplikacija ministrstva,
-       
moč, leto proizvodnje oziroma leto vgradnje,
-       
vrsta goriva,
-       
identifikacijski podatki iz prostorskih registrov Republike Slovenije o
stavbi in
-       
obratovalni podatki.
(14) Podatke iz 2., 3. in 5. točke dvanajstega odstavka tega
člena v evidenco vpiše izbrana dimnikarska družba.
(15) Podatke 4. točke dvanajstega odstavka tega člena se
pridobi s povezavo s katastrom stavb in evidenco nepremičnin.
(16) Inšpektorati obdelujejo evidenco za namen izvajanja
nalog skladno z določbami tega zakona.
(17) V evidenco se vpisujejo podatki o dimnikarskih storitvah
in izdanih zapisnikih iz 13. člena tega zakona, morebitnih ugotovljenih
pomanjkljivostih pri izvedbi pregleda ali meritve in ukrepih pristojnega
inšpektorja zaradi nevarnega in neučinkovitega delovanja male kurilne naprave,
dimovodne ali prezračevalne naprave in datumu odprave pomanjkljivosti.
(18) Podatke iz prejšnjega odstavka vpiše dimnikarska družba,
razen ukrepov izdanih s strani inšpektorata, ki jih vpiše pristojen
inšpektorat.
(19) Pri zamenjavi male kurilne naprave morajo v evidenci
ostati podatki prejšnje male kurilne naprave.
(20) Upravna enota in dimnikarske družbe podatke iz evidence
posredujejo ministrstvu, ki upravlja evidenco.
(21) Vsi podatki iz drugega do sedemnajstega odstavka tega
člena se smejo zbirati, voditi in obdelovati samo za namene, za katere so bili
dani in se ne smejo spreminjati ali posredovati drugim osebam v nasprotju s tem
ali drugim zakonom.
(22) Uporabnik dimnikarskih storitev ima dostop do evidence
za namen vpogleda o vseh podatkih, ki se vodijo v zvezi z njegovo kurilno
napravo, na njej opravljenimi storitvami in ugotovljenimi pomanjkljivostmi.
Ministrstvo navodila o načinu dostopa za uporabnika objavi na spletni strani.
Pravica uporabnika dimnikarskih storitev po tem členu v ničemer ne omejuje
pravic posameznika po zakonu, ki ureja varstvo osebnih podatkov.
(23) Ministrstvo, upravne enote in pristojni inšpektorati,
imajo za namen odločanja po določbah tega zakona dostop do podatkov iz evidence
iz drugega odstavka tega člena. Ministrstvo in pristojni inšpektorati, imajo za
namen odločanja po določbah tega zakona dostop še do podatkov iz evidence iz
osmega, dvanajstega in sedemnajstega odstavka tega člena.
(24) Podatki iz evidence, ki so povezani z izdajanjem
odločbe, se hranijo 20 let od pravnomočnosti odločbe, podatki o kurilnih
napravah in opravljanju storitev se hranijo 15 let, nato se arhivirajo.
22. člen
(obveznost dimnikarske družbe pri vpisu podatkov v evidenco)
(1) Dimnikarska družba vsako malo kurilno napravo vpiše v
evidenco. Vpis nove male kurilne naprave se izvede ob prvem pregledu male
kurilne naprave.
(2) Dimnikarska družba najkasneje v 30 dneh od opravljene
dimnikarske storitve vpiše opravljene dimnikarske storitve v evidenco iz
21. člena tega zakona.
(3) Dimnikarska družba mora zagotoviti hrambo zapisnika o
prvem pregledu do poteka desetih let po opravljenem pregledu.
(4) Ob izbrisu dimnikarske družbe iz evidence ali zamenjavi
dimnikarske družbe, ta zapisnik o prvem pregledu preda uporabniku dimnikarskih
storitev.
(5) Dimnikarske družbe so odgovorne, da so vnosi v evidenco
popolni in pravilno urejeni ter v skladu z najnovejšim stanjem informacijske
tehnologije.
(6) Dimnikarska družba na podlagi obvestila uporabnika
dimnikarskih storitev iz tretjega odstavka 18. člena tega zakona vpiše
neuporabo male kurilne naprave v evidenco.
23. člen
(obveznost uporabnika dimnikarskih storitev pri vpisu male
kurilne naprave)
Vsak uporabnik dimnikarskih storitev je dolžan na zahtevo
dimnikarske družbe zagotoviti vse potrebne podatke iz dvanajstega odstavka
21. člena tega zakona, razen podatkov o številki kurilne naprave in
podatke iz prostorskih registrov Republike Slovenije.
24. člen
(izbris podatkov o mali kurilni napravi iz evidence)
(1) Če uporabnik dimnikarskih storitev zaradi prenehanja
uporabe male kurilne naprave želi, da se njegova mala kurilna naprava izbriše
iz evidence, mora poslati zahtevo za izbris podatkov o mali kurilni napravi
dimnikarski družbi, ki preveri upravičenost izbrisa male kurilne naprave iz
evidence. Če je to edina mala kurilna naprava, mora dimnikarska družba iz
evidenc izbrisati tudi uporabnika dimnikarskih storitev.
(2) Mala kurilna naprava se lahko izbriše iz evidence, če je
brez tehničnega posega ni mogoče takoj uporabiti, kot na primer v primeru, da
je odstranjen ali zapečaten dovod goriva ali je kurilna naprava odstranjena.
(3) Dimnikarska družba upravičenost izbrisa iz prejšnjega
odstavka preveri pri uporabniku dimnikarskih storitev, razen ko je sprememba
vira ogrevanja, kot je na primer prehod na daljinsko ogrevanje, toplotno
črpalko ali sprejemnik sončne energije in podobno, razvidna iz uradnih javno
dostopnih evidenc za tisto stavbo ali del stavbe in ne obstaja nobena druga
mala kurilna naprava, na kateri je treba opraviti dimnikarske storitve.
Dimnikarska družba lahko vstopi v prostore uporabnika dimnikarskih storitev le
na podlagi njegove privolitve.
25. člen
(javnost evidence)
Javni podatki iz evidenc, navedenih v drugem do trinajstem
odstavku 21. člena tega zakona, so zagotovljeni v združeni (agregirani)
obliki in ne kot posamezen podatek v kateri koli kombinaciji z drugim javnim
podatkom.
VIII. ZAHTEVE ZA PROIZVODE
26. člen
(zahteve za male kurilne naprave)
(1) Male kurilne naprave se lahko uporabljajo le, če njihove
lastnosti izpolnjujejo zahteve za njihovo nameravano uporabo. Šteje se, da so
lastnosti male kurilne naprave ustrezne, kadar so glede na vrsto male kurilne
naprave skladne s predpisi, ki urejajo tehnične zahteve za proizvode in splošno
varnost proizvodov, ali s predpisi, ki urejajo dajanje gradbenih proizvodov na
trg.
(2) V malih kurilnih napravah se lahko uporabljajo le goriva,
ki so skladna s predpisom o emisiji snovi v zrak iz malih in srednjih kurilnih
naprav, in sicer na način, določen z navedbami proizvajalca.
(3) Postavitev in obratovanje malih kurilnih naprav se morata
izvajati po navodilih proizvajalca.
IX. NADZOR
27. člen
(inšpekcijski nadzor)
(1) Nadzor nad izvajanjem določb tega zakona in na njegovi
podlagi izdanih predpisov, razen določb iz drugega in tretjega odstavka tega
člena, opravlja inšpekcija, pristojna za okolje.
(2) Inšpekcijski nadzor nad izvajanjem določb tega zakona in
na njegovi podlagi izdanih predpisov, ki se nanašajo na ceno dimnikarskih
storitev in na nadzor nad izpolnjevanjem zahtev iz prvega odstavka prejšnjega
člena, opravlja inšpekcija, pristojna za trg.
(3) Inšpekcijski nadzor nad izvajanjem določb tega zakona in
na njegovi podlagi izdanih predpisov, ki se nanašajo na zmanjšano varstvo pred
požarom in s tem povezano odpravo pomanjkljivosti, opravlja inšpekcija,
pristojna za varstvo pred naravnimi in drugimi nesrečami.
(4) V primeru neposredne nevarnosti za življenje ljudi ali
premoženje večje vrednosti, lahko inšpektor odredi prepoved uporabe kurilne
naprave na osnovi prijave dimnikarske družbe, brez predhodnega zaslišanja
uporabnika kurilne naprave.
(5) V predpisu iz 13. člena tega zakona se podrobneje
določi razmejitev izvajanja nadzora inšpekcij iz prvega do tretjega odstavka
tega člena nad izpolnjevanjem obveznosti dimnikarskih družb, dimnikarjev in
uporabnikov dimnikarskih storitev.
X. KAZENSKE DOLOČBE
28. člen
(prekrški dimnikarske družbe)
(1) Z globo od 800 do 1.200 eurov se kaznuje za prekršek
dimnikarska družba, če:
1.     
ne vpiše podatkov o opravljeni dimnikarski storitvi v evidence (drugi
odstavek 22. člena),
2.     
nima pred začetkom opravljanja dejavnosti in ves čas opravljanja
dimnikarskih storitev zavarovane svoje odgovornosti za škodo (tretji odstavek
7. člena),
3.     
pri zaračunavanju dimnikarskih storitev ne upošteva sklepa vlade glede
cene dimnikarskih storitev (peti odstavek 19. člena),
4.     
nima objavljenega cenika (šesti odstavek 19. člena).
(2) Z globo od 250 do 400 eurov se za prekršek iz prejšnjega
odstavka kaznuje odgovorna oseba dimnikarske družbe.
29. člen
(prekrški uporabnikov dimnikarskih storitev)
(1) Z globo od 60 do 100 eurov se kaznuje uporabnik
dimnikarskih storitev, ki je posameznik, če:
1.     
na podlagi odločbe pristojne inšpekcije ne odpravi ugotovljenih
pomanjkljivosti (18. člen),
2.     
v rokih, določenih s predpisom iz 13. člena tega zakona, ne omogoči
izvajanja dimnikarskih storitev iz 13. člena tega zakona (18. člen).
(2) Z globo od 250 do 350 eurov se za prekršek iz prejšnjega
odstavka kaznuje uporabnik dimnikarskih storitev, ki je pravna oseba ali
samostojni podjetnik posameznik oziroma posameznik, ki samostojno opravlja
svojo dejavnost.
(3) Z globo od 60 do 100 eurov se za prekršek iz prvega
odstavka tega člena kaznuje odgovorna oseba uporabnika dimnikarskih storitev,
ki je pravna oseba ali odgovorna oseba samostojnega podjetnika posameznika
oziroma posameznika, ki samostojno opravlja dejavnost.
30. člen
(prekrški dimnikarja)
(1) Z globo od 200 do 300 eurov se za prekršek kaznuje
dimnikar, če ne izda zapisnika o vseh izvedenih dimnikarskih storitvah ali če
uporabnika dimnikarskih storitev pisno ne seznani s svojo opredelitvijo do
njegovih pripomb (šesti odstavek 13. člena).
(2) Z globo od 300 do 500 eurov se kaznuje za prekršek oseba,
če v predpisanem roku ne vrne dimnikarske izkaznice upravni enoti, na kateri je
podala vlogo za izdajo dimnikarske izkaznice (peti odstavek 11. člena).
(3) Z globo 500 do 600 eurov se kaznuje dimnikar, če krši
določbe od prvega do petega in sedmega odstavka 13. člena, prvega in
drugega odstavka 14. člena, 15. in 16. člena tega zakona.
31. člen
(prekrški upravnika v večstanovanjski stavbi)
(1) Z globo od 250 do 350 eurov se kaznuje upravnik v
večstanovanjskih stavbah, ki je pravna oseba ali samostojni podjetnik
posameznik oziroma posameznik, ki samostojno opravlja dejavnost, če:
1.     
na podlagi odločbe pristojne inšpekcije ne odpravi ugotovljenih
pomanjkljivosti, ki se nanašajo na skupne prostore (18. člen),
2.     
v rokih, določenih s predpisom iz 13. člena tega zakona, v skupnih
prostorih ne omogoči izvajanja dimnikarskih storitev iz 13. člena tega
zakona (18. člen).
(2) Z globo od 100 do 200 eurov se za prekršek iz prejšnjega
člena kaznuje tudi odgovorna oseba upravnika v večstanovanjski stavbi.
32. člen
(višina globe v hitrem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene v tem
zakonu.
XI. PREHODNE IN KONČNE DOLOČBE
33. člen
(prehodno obdobje)
(1) Do izdaje in vročitve dimnikarske izkaznice iz 10. člena
tega zakona se za dimnikarsko izkaznico šteje odločba o podelitvi licence,
dimnikar pa se mora na zahtevo uporabnika dimnikarskih storitev izkazati tudi z
osebnim dokumentom.
(2) Odločba o podelitvi licence iz prejšnjega odstavka, ki je
bila izdana pred 1. januarjem 2017, velja od 1. januarja 2017.
(3) Dimnikar v enem mesecu od uveljavitve predpisa iz
10. člena tega zakona od upravne enote zahteva izdajo dimnikarske
izkaznice, izdelovalec pa mu jo izdela proti plačilu v skladu z določbami
10. člena tega zakona.
(4) Ministrstvo na svoji spletni strani objavi seznama iz
devetnajstega odstavka 7. člena in šestega odstavka 9. člena tega
zakona v roku dveh mesecev od uveljavitve tega zakona.
(5) Uporabnik dimnikarskih storitev iz seznama dimnikarskih
družb, objavljenega na spletni strani ministrstva, najkasneje do
30. junija 2017, izbere dimnikarsko družbo za opravljanje dimnikarskih
storitev na svoji mali kurilni napravi za obdobje najmanj 12 mesecev.
(6) Do objave seznama dimnikarskih družb na spletni strani
ministrstva lahko opravlja dimnikarske storitve po tem zakonu izvajalec, ki je
na dan 31. december 2016 opravljal obvezno državno gospodarsko javno
službo izvajanja meritev, pregledovanja in čiščenja kurilnih naprav, dimnih
vodov in zračnikov zaradi varstva okolja in učinkovite rabe energije, varstva
človekovega zdravja in varstva pred požarom. Do objave seznama dimnikarskih
družb na spletni strani ministrstva lahko izvajajo dimnikarske storitve fizične
osebe, ki so na dan 31. decembra 2016 zaposlene pri izvajalcih iz
prejšnjega stavka in so imele ustrezne kvalifikacije za opravljanje dimnikarske
službe.
(7) Če uporabnik dimnikarskih storitev do roka iz petega
odstavka tega člena ne izbere dimnikarske družbe, se šteje, da je izbral
izvajalca, ki je na dan 31. decembra 2016 opravljal obvezno državno
gospodarsko javno službo izvajanja meritev, pregledovanja in čiščenja kurilnih
naprav, dimnih vodov in zračnikov zaradi varstva okolja in učinkovite rabe
energije, varstva človekovega zdravja in varstva pred požarom na območju, na
katerem se nahaja njegova mala kurilna naprava, pod pogojem, da je ta izvajalec
pridobil dovoljenje za opravljanje dimnikarskih storitev.
(8) Uporabnik dimnikarskih storitev mora omogočiti, da se do
31. decembra 2017 izvedejo dimnikarske storitve skladno s 13. členom
tega zakona.
(9) Ne glede na drugi odstavek 19. člena tega zakona se
do sprejema predpisa iz sedmega odstavka 19. člena tega zakona znesek za
izvedene dimnikarske storitve oblikuje kot zmnožek cene izvajanja dimnikarskih
storitev in dejanskega števila časovnih enot dela dimnikarskih storitev pri
uporabniku dimnikarskih storitev, ki se mu, kadar je uporabnik dimnikarskih
storitev oddaljen več kot 25 kilometrov od sedeža dimnikarske družbe,
prištejejo potni stroški največ v višini 0,25 eura na kilometer za vsak
kilometer nad 25 kilometrov.
(10) Ne glede na tretji odstavek 19. člena tega zakona
je do sprejema predpisa iz petega odstavka 19. člena tega zakona najvišja
dovoljena cena izvajanja dimnikarskih storitev 25,20 eura na uro dela
dimnikarskih storitev pri uporabniku dimnikarskih storitev brez davka na dodano
vrednost.
(11) V treh dneh od uveljavitve zakona ministrstvo obvesti
uporabnike dimnikarskih storitev o obveznosti izbire dimnikarske družbe z
objavo na spletni strani ministrstva.
34. člen
(prekrški v prehodnem obdobju)
(1) Z globo od 60 do 100 eurov se kaznuje uporabnik
dimnikarskih storitev, ki je posameznik, če ne omogoči, da se do
31. decembra 2017 izvedejo dimnikarske storitve (osmi odstavek
33. člena).
(2) Z globo od 250 do 350 eurov se za prekršek iz prejšnjega
odstavka kaznuje uporabnik dimnikarskih storitev, ki je pravna oseba ali
samostojni podjetnik posameznik oziroma posameznik, ki samostojno opravlja
svojo dejavnost.
(3) Z globo od 60 do 100 eurov se za prekršek iz prvega
odstavka tega člena kaznuje odgovorna oseba uporabnika dimnikarskih storitev,
ki je pravna oseba ali odgovorna oseba samostojnega podjetnika posameznika
oziroma posameznika, ki samostojno opravlja dejavnost.
(4) Z globo od 250 do 350 eurov se kaznuje upravnik v
večstanovanjskih stavbah, ki je pravna oseba ali samostojni podjetnik
posameznik oziroma posameznik, ki samostojno opravlja dejavnost, če ne
zagotovi, da se v skupnih prostorih do 31. decembra 2017 izvedejo
dimnikarske storitve (osmi odstavek 33. člena).
(5) Z globo od 100 do 200 eurov se za prekršek iz prejšnjega
odstavka kaznuje tudi odgovorna oseba upravnika v večstanovanjski stavbi.
35. člen
(predpisi vlade)
Vlada izda predpisa iz 13. in 19. člena tega zakona v
šestih mesecih od uveljavitve tega zakona.
36. člen
(predpisi ministra)
Minister izda predpis iz 10. člena v roku dveh mesecev,
predpise iz 7., 14., 19. in 20. člena tega zakona pa v šestih mesecih od
uveljavitve tega zakona.
37. člen
(prenehanje veljavnosti)
(1) Z dnem uveljavitve tega zakona preneha veljati Pravilnik
o oskrbi malih kurilnih naprav, dimnih vodov in zračnikov pri opravljanju javne
službe izvajanja meritev, pregledovanja in čiščenja kurilnih naprav, dimnih
vodov in zračnikov (Uradni list RS, št. 128/04 in 18/05 – popr.), smiselno
pa se uporablja do uveljavitve predpisa iz 13. člena tega zakona, kolikor
ni v nasprotju s tem zakonom.
(2) Z dnem uveljavitve tega zakona preneha veljati Pravilnik
o prvih meritvah in obratovalnem monitoringu emisije snovi v zrak iz nepremičnih
virov onesnaževanja ter o pogojih za njegovo izvajanje (Uradni list RS,
št. 70/96, 71/00, 17/03, 41/04 – ZVO-1 in 105/08), smiselno pa se
uporablja do uveljavitve predpisa iz 13. člena tega zakona, kolikor ni v
nasprotju s tem zakonom.
(3) Z 31. decembrom 2016 preneha veljati Uredba o
načinu, predmetu in pogojih izvajanja obvezne državne gospodarske javne službe
izvajanja meritev, pregledovanja in čiščenja kurilnih naprav, dimnih vodov in
zračnikov zaradi varstva okolja in učinkovite rabe energije, varstva
človekovega zdravja in varstva pred požarom (Uradni list RS, št. 129/04,
57/06, 105/07, 102/08, 94/13 in 106/15), 2., 30., 32. in 35. do 38. ter
40. člen te uredbe pa se smiselno uporabljajo do uveljavitve predpisa iz
13. člena tega zakona, kolikor niso v nasprotju s tem zakonom.
38. člen
(začetek uporabe)
Ta zakon se začne uporabljati 1. januarja 2017, razen
drugega, sedmega, dvanajstega odstavka ter drugega do petega stavka trinajstega
odstavka 7. člena, 9. in 10. člena, tretjega, četrtega, petega,
sedmega in osmega odstavka 12. člena, drugega do četrtega stavka devetega
odstavka in desetega odstavka 12. člena, 20. in 21. člena tega
zakona, ki se začnejo uporabljati z dnem uveljavitve tega zakona.
39. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 804-12/15-6/68
Ljubljana, dne 25. oktobra 2016
EPA 1279-VII
Državni zbor
Republike Slovenije
dr. Milan Brglez l.r.
Predsednik