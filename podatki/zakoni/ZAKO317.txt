Prvi del
DEDNO PRAVO
Prvo poglavje
SPLOŠNE DOLOČBE
Ureditev dedovanja
1. člen
Za dedovanje v Republiki Sloveniji veljajo
določbe tega zakona, kolikor ni z drugim zakonom drugače določeno.
Izvajanje uredbe Evropske unije
1.a člen
S tem zakonom se za izvajanje Uredbe (EU)
št. 650/2012 Evropskega parlamenta in Sveta z dne 4. julija 2012 o
pristojnosti, pravu, ki se uporablja, priznavanju in izvrševanju odločb in
sprejemljivosti in izvrševanju javnih listin v dednih zadevah ter uvedbi
evropskega potrdila o dedovanju (UL L št. 201 z dne 27. 7. 2012, str. 107;
v nadaljnjem besedilu: Uredba 650/2012/EU), določajo pristojnost in postopek v
zvezi z evropskim potrdilom o dedovanju, pristojnost sodišč Republike Slovenije
za odločanje o zadevah po Uredbi 650/2012/EU in postopek prilagoditve stvarnih
pravic druge države članice Evropske unije pravu Republike Slovenije.
Predmet dedovanja
2. člen
Deduje se lahko stvari in pravice, ki
pripadajo posameznikom.
Dedovanje nepremičnin in delovnih
sredstev
3. člen
(črtan)
Enakopravnost pri dedovanju
4. člen
(1) Državljani so ob enakih pogojih
enakopravni pri dedovanju.
(2) Otroci so enakopravni pri dedovanju ne
glede na to, ali so rojeni v zakonski zvezi ali zunaj nje.
Enakopravnost zakoncev in
zunajzakonskih partnerjev
4.a člen
Določbe tega zakona, ki urejajo pravice,
obveznosti, omejitve in položaj zakoncev, veljajo enako tudi za moškega in
žensko, ki živita v dalj časa trajajoči življenjski skupnosti in nista sklenila
zakonske zveze, če ni razlogov, iz katerih bi bila zakonska zveza med njima
neveljavna.
5. člen
(črtan)
Dedne pravice tujih državljanov
6. člen
Tuji državljani
imajo v Republiki Sloveniji s pogojem, da se uporablja načelo vzajemnosti,
enake dedne pravice kot državljani Republike Slovenije.
Dedni naslov
7. člen
Deduje se lahko na podlagi zakona in na
podlagi oporoke.
Oporočno razpolaganje
8. člen
Oporočitelj lahko z oporoko razpolaga s
svojim premoženjem na način in v mejah, kot to določa zakon.
Zapuščina brez dedičev
9. člen
Zapuščina brez dedičev postane lastnina Republike Slovenije, razen če se
takšna zapuščina prenese v stečajno maso stečaja zapuščine brez dedičev.
Drugo poglavje
DEDOVANJE NA PODLAGI ZAKONA
I. ZAKONITI DEDIČI
1. Dedni redi
Krog zakonitih dedičev
10. člen
(1) Na podlagi zakona dedujejo po
zapustniku njegovi potomci, njegovi posvojenci in njihovi potomci, njegov
zakonec, njegovi starši, posvojitelj in njegovi sorodniki, njegovi bratje in
sestre ter njihovi potomci in njegovi dedi in babice ter njihovi potomci.
(2) Te osebe
dedujejo po dednih redih.
(3) Dediči
bližnjega dednega reda izključujejo od dedovanja osebe bolj oddaljenega dednega
reda.
a) Prvi dedni redi
Potomci in zakonec pokojnika
11. člen
(1) Pokojnikovo zapuščino dedujejo pred
vsemi njegovi otroci in njegov zakonec.
(2) Ti dedujejo po enakih delih.
Vstopna pravica
12. člen
Del zapuščine, ki bi šel prej umrlemu, če
bi bil preživel zapustnika, dedujejo njegovi otroci, zapustnikovi vnuki, po
enakih delih; če pa umre kateri od vnukov pred zapustnikom, dedujejo delež, ki
bi šel njemu, če bi bil živ ob zapustnikovi smrti, njegovi otroci, zapustnikovi
pravnuki, po enakih delih in tako naprej po vrsti, dokler je kaj zapustnikovih
potomcev.
Povečanje ali zmanjšanje dednega
deleža
13. člen
(1) Če zapustnikov zakonec, ki nima
potrebnih sredstev za življenje deduje z drugimi dediči prvega dednega reda,
lahko sodišče na njegovo zahtevo odloči, da deduje zakonec tudi del tistega
dela zapuščine, ki bi ga po zakonu dedovali sodediči. Zakonec lahko zahteva
povečanje svojega dednega deleža proti vsem ali proti posameznim sodedičem.
Sodišče lahko odloči, da deduje zakonec celotno zapuščino, če je njena vrednost
tako majhna, da bi zakonec zašel v pomanjkanje, če bi se delila.
(2) Če drugi dediči prvega dednega reda, ki
nimajo potrebnih sredstev za življenje, dedujejo z zapustnikovim zakoncem,
lahko sodišče na njihovo zahtevo odloči, da dedujejo tudi del tistega dela
zapuščine, ki bi ga po zakonu dedoval zakonec. Povečanje dednega deleža
nasproti zakoncu lahko zahtevajo vsi ali posamezni sodediči.
(3) Posamezni sodediči, ki nimajo potrebnih
sredstev za življenje, lahko zahtevajo povečanje svojega dednega deleža tudi
proti drugim sodedičem.
(4) Sodišče lahko odloči, da dedujejo vsi
ali posamezni sodediči celotno zapuščino, če je njena vrednost tako majhna, da
bi zašli v pomanjkanje, če bi se delila.
(5) Pri odločanju o zahtevkih iz tega člena
upošteva sodišče vse okoliščine primera, zlasti premoženjske razmere in pridobitno
sposobnost sodedičev ter vrednost zapuščine.
b) Drugi dedni red
Starši in zakonec pokojnika
14. člen
(1) Zapuščino pokojnika, ki ni zapustil
potomcev, dedujejo njegovi starši in njegov zakonec.
(2) Pokojnikovi starši dedujejo eno
polovico zapuščine po enakih delih, pokojnikov zakonec pa deduje drugo polovico
zapuščine.
(3) Če pokojnik ni zapustil zakonca,
dedujejo pokojnikovi starši vso zapuščino po enakih delih.
Bratje in sestre pokojnika ter
njihovi potomci
15. člen
(1) Če je eden od zapustnikovih staršev
umrl pred zapustnikom, dedujejo del zapuščine, ki bi mu šel, če bi preživel
zapustnika, njegovi otroci (zapustnikovi bratje in sestre), njegovi vnuki in
pravnuki ter njegovi nadaljnji potomci po pravilih, ki veljajo v primeru, če
dedujejo po pokojniku njegovi otroci in drugi potomci.
(2) Če sta oba zapustnikova starša umrla
pred njim, dedujejo del zapuščine, ki bi šel vsakemu od njiju, če bi bil
preživel zapustnika, potomci, kot to določa prvi odstavek tega člena.
(3) V vseh primerih dedujejo zapustnikovi
polbratje. in polsestre po očetu po enakih delih očetov delež zapuščine,
polbratje in polsestre po materi po enakih delih materin delež, pravi bratje in
sestre pa dedujejo po enakih delih s polbrati in polsestrami po očetu očetov
delež, s polbrati in polsestrami po materi pa materin delež.
Starši pokojnika in njihovi otroci
16. člen
Če je eden od zapustnikovih staršev umrl
pred zapustnikom, pa ni zapustil nobenega potomca, deduje del zapuščine, ki bi
mu šel, če bi bil preživel zapustnika, drugi od staršev; če pa je tudi ta umrl
pred zapustnikom, dedujejo njegovi potomci tisto, kar bi šlo enemu ali drugemu
od staršev, kot določa 15. člen tega zakona.
Zakonec pokojnika
17. člen
Če sta oba zapustnikova starša umrla pred
zapustnikom in nista zapustila nobenega potomca, deduje vso zapuščino preživeli
zapustnikov zakonec.
d) Tretji dedni red
Dedi in babice pokojnika
18. člen
(1) Zapuščino pokojnika, ki ni zapustil ne
potomcev ne staršev in tudi ti niso zapustili nobenega potomca in ne zakonca,
dedujejo njegovi dedi in babice.
(2) Eno polovico zapuščine dedujeta ded in
babica po očetovi strani, drugo polovico pa ded in babica po materini strani.
Dedi in babice pokojnika in njihovi
potomci
19. člen
(1) Ded in babica iste strani dedujeta po
enakih delih.
(2) Če je kateri od teh prednikov ene
strani umrl pred zapustnikom, dedujejo del zapuščine, ki bi mu šel, če bi bil
preživel zapustnika, njegovi otroci, njegovi vnuki in njegovi nadaljnji
potomci, po pravilih, ki veljajo v primeru, če dedujejo po pokojniku njegovi otroci
in drugi potomci.
(3) Glede vsega drugega veljajo za dedno
pravico deda in babice z ene strani in njunih potomcev pravila, po katerih
dedujejo zapustnikovi starši in njihovi potomci.
20. člen
Če sta ded in babica ene strani umrla pred
zapustnikom, pa nista zapustila nobenega potomca, dedujejo del zapuščine, ki bi
šel njima, če bi bila preživela zapustnika, ded in babica druge strani, njuni
otroci, njuni vnuki in njuni nadaljnji potomci, kot določa 19. člen tega
zakona.
2. Posebne določbe za nekatere dediče
a) Posvojenci
21. člen
(1) Pri posvojitvi imajo posvojenec in
njegovi potomci do posvojitelja in njegovih sorodnikov enake dedne pravice,
kakor posvojiteljevi otroci in njihovi potomci.
(2) Pri posvojitvi dedujejo posvojenec in
njegovi potomci po drugih posvojencih in njihovih potomcih.
(3) Posvojitelj in njegovi sorodniki so pri
posvojitvi zakoniti dediči posvojenca.
(4) Pri posvojitvi posvojenec in njegovi
potomci nimajo zakonite dedne pravice po starših, njihovih potomcih in drugih
sorodnikih in tudi ti nimajo zakonite dedne pravice po posvojencu in njegovih
potomcih.
b) Zakonec
Neobstoj in izguba dedne pravice
22. člen
(1) Zakonec nima
dedne pravice, če je bila zakonska zveza z zapustnikom razvezana ali
razveljavljena, ali če je njuna življenjska skupnost po krivdi preživelega
zakonca ali v sporazumu z zapustnikom trajno prenehala.
(2) Zakonec izgubi
dedno pravico, če je zapustnik vložil tožbo za razvezo zakonske zveze in se po
zapustnikovi smrti ugotovi, da je bila tožba utemeljena, ali če se njegova
zakonska zveza z zapustnikom razveljavi po zapustnikovi smrti iz vzroka, za
katerega je preživeli zakonec vedel ob sklenitvi zakonske zveze.
Povečanje dednega deleža
23. člen
(1) Če zakonec deduje z dediči drugega
dednega reda, lahko sodišče na njegovo zahtevo odloči, da deduje zakonec tudi
del tistega dela zapuščine, ki bi ga po zakonu dedovali drugi dediči; lahko pa
tudi odloči, da deduje zakonec vso zapuščino, če je njena vrednost tako majhna,
da bi zakonec zašel v pomanjkanje, če bi se delila.
(2) Pri odločanju o tem upošteva sodišče
vse okoliščine primera, zlasti premoženjske razmere in pridobitno sposobnost
zakonca, premoženjske razmere in pridobitno sposobnost drugih dedičev ter
vrednost zapuščine.
Povečanje dednega deleža
24. člen
(1) Če starši, ki nimajo potrebnih sredstev
za življenje, dedujejo z zapustnikovim zakoncem, lahko sodišče na njihovo
zahtevo odloči, da dedujejo tudi del tistega dela zapuščine, ki bi ga po zakonu
dedoval zakonec, lahko pa tudi odloči, da dedujejo starši vso zapuščino, če je
njena vrednost tako majhna, da bi starši zašli v pomanjkanje, če bi se delila.
(2) Če je življenjska skupnost med
zapustnikovimi starši trajno prenehala, pa le eden od njiju nima potrebnih
sredstev za življenje, lahko ta zahteva povečanje dednega deleža tako proti
zakoncu, kakor tudi proti drugemu od zapustnikovih staršev.
(3) Če je eden od zapustnikovih staršev
umrl pred zapustnikom, lahko zahteva preživeli, ki nima nobenih sredstev za
življenje, povečanje svojega dednega deleža tudi proti dedičem umrlega.
(4) Pri odločanju o tem upošteva sodišče
vse okoliščine primera, zlasti premoženjske razmere in pridobitno sposobnost
zakonca oziroma dedičev umrlega in vrednost zapuščine.
II. NUJNI DEDIČI
1. Nujni dediči, nujni delež in
razpoložljivi del zapuščine
Kdo so nujni dediči
25. člen
(1) Nujni dediči so: pokojnikovi potomci,
njegovi posvojenci in njihovi potomci, njegovi starši in njegov zakonec.
(2) Dedi in babice ter bratje in sestre
pokojnika so nujni dediči le tedaj, če so trajno nezmožni za delo in nimajo
potrebnih sredstev za življenje.
(3) Osebe, naštete v tem členu, so nujni
dediči, če so po zakonitem dednem redu upravičeni dedovati.
Nujni delež in razpoložljivi del
26. člen
(1) Nujni dediči imajo pravico do dela
zapuščine, s katerim zapustnik ne more razpolagati; ta del zapuščine je nujni
delež.
(2) Nujni delež potomcev, posvojencev in
njihovih potomcev ter zakonca znaša polovico, nujni delež drugih dedičev pa
tretjino tistega deleža, ki bi šel vsakemu posameznemu izmed njih po zakonitem
dednem redu.
(3) Z ostankom zapuščine lahko oporočitelj
razpolaga po svoji volji; ta del zapuščine je razpoložljivi del.
Pravica do nujnega deleža je dedna
pravica
27. člen
Nujnemu dediču gre določen del vsake stvari
in vsake pravice, ki sestavlja zapuščino, oporočitelj pa lahko tudi določi, da
dobi nujni dedič svoj delež v določenih stvareh, pravicah ali v denarju.
2. Izračunanje nujnega
deleža in razpoložljivega dela, zmanjšanje oporočnih razpolaganj in vrnitev
daril
a) Izračunanje nujnega deleža in razpoložljivega dela
Ugotovitev vrednosti zapuščine
28. člen
Vrednost zapuščine, na podlagi katere se
izračuna nujni delež, se ugotovi na tale način:
Najprej je treba popisati in oceniti vse
premoženje, ki ga je imel zapustnik ob svoji smrti, tudi tisto, s katerim je
razpolagal z oporoko, in vse njegove terjatve, tudi tiste, ki jih ima proti
kakšnemu dediču, izvzemši terjatve, ki so očitno neizterljive.
Od ugotovljene vrednosti premoženja, ki ga
je imel zapustnik ob svoji smrti, se odbijejo zapustnikovi dolgovi, stroški za popis
in ocenitev zapuščine in stroški za zapustnikov pogreb.
Tako dobljenemu ostanku se doda vrednost
vseh daril, ki jih je zapustnik na kakršenkoli način dal tistemu, ki bi po
zakonitem dedovanju prišel v poštev kot dedič, pa tudi vrednost daril, danih dedičem,
ki se odpovedujejo dediščini, in tistih daril, za katere je zapustnik odredil,
da naj se ne vračunajo dediču v njegov dedni delež.
Temu se doda vrednost daril, ki jih je
zapustnik v zadnjem letu svojega življenja dal drugim osebam, ki niso zakoniti
dediči, razen običajnih manjših daril.
(6) Ne upošteva se pri tem računu in ne
doda vrednost daril, danih v dobrodelne in druge človekoljubne namene in ne
vrednost daril, ki se po zakonu ne vračunavajo dediču v njegov dedni delež.
Kaj je darilo
29. člen
Darilo po tem zakonu je tudi odpoved
pravici, odpust dolga, tisto, kar je zapustnik za življenja dal dediču na račun
njegovega dednega deleža ali za ustanovitev ali razširitev gospodinjstva ali za
opravljanje poklica, kakor tudi vsako drugo neodplačno razpolaganje.
Določitev vrednosti darila
30. člen
Darilo se oceni po vrednosti ob
zapustnikovi smrti in po stanju ob daritvi.
Darilo kot zavarovanje
31. člen
Kadar je darilo zavarovanje v korist
obdarjenca, se šteje kot vrednost darila seštevek premij, ki jih je plačal
zapustnik, če je ta seštevek manjši od zavarovalne vsote; če pa je seštevek
premij večji od zavarovalne vsote, se šteje kot vrednost darila zavarovalna
vsota.
b) Izločitve iz zapustnikovega premoženja
Izločitev v korist potomcev
32. člen
(1) Zapustnikovi potomci in posvojenci ter
njihovi potomci, ki so živeli skupaj z zapustnikom in mu s svojim delom,
zaslužkom ali kako drugače pomagali pri pridobivanju, imajo pravico zahtevati,
da se jim iz zapustnikovega premoženja izloči del, ki ustreza njihovemu prispevku k povečanju ali
ohranitvi vrednosti zapustnikovega premoženja.
(2) Tako izločeni del ne spada v zapuščino
in se ne upošteva pri izračunavanju nujnega deleža in se tudi ne vračuna dediču
v njegov dedni delež.
Izločitev gospodinjskih predmetov
33. člen
(1) Preživelemu zakoncu in zapustnikovim
potomcem ter posvojencem in njihovim potomcem, ki so živeli z zapustnikom v
istem gospodinjstvu, gredo gospodinjski predmeti, ki so namenjeni za
zadovoljitev njihovih vsakdanjih potreb, kot so pohištvo, gospodinjski stroji in naprave ter druga hišna oprema, posteljnina in podobno, vendar ne, če so ti predmeti večje
vrednosti.
(2) Tako izločeni predmeti se ne upoštevajo
pri izračunavanju nujnega deleža in se tudi ne vračunajo dediču v njegov dedni
delež.
c) Zmanjšanje oporočnih razpolaganj in vrnitev daril zaradi
prikrajšanja nujnega deleža
Prikrajšanje nujnega deleža in
upoštevanje oporočnih razpolaganj in daril
34. člen
(1) Če je prikrajšan nujni delež, se
oporočna razpolaganja zmanjšajo, darila pa vrnejo, kolikor je treba, da se
dopolni nujni delež.
(2) Nujni delež je prikrajšan, če celotna
vrednost oporočnih razpolaganj in daril presega razpoložljivi del.
(3) Pri ugotavljanju celotne vrednosti
oporočnih razpolaganj in daril se upoštevajo tudi tista darila in oporočna
razpolaganja, za katera je zapustnik odredil, naj se ne vračunajo nujnemu
dediču v njegov dedni delež.
(4) Od tistih daril in oporočnih
razpolaganj, ki se vračunajo nujnemu dediču v njegov dedni delež, se upošteva
pri ugotavljanju celotne vrednosti oporočnih razpolaganj in daril samo toliko,
za kolikor ta presegajo njegov nujni delež.
Vrstni red zmanjšanja oporočnih
razpolaganj in način vračanja daril
35. člen
Če je prikrajšan nujni delež, se najprej
zmanjšajo oporočna razpolaganja; če nujni delež s tem še ni krit; se vračajo
tudi darila.
36. člen
(1) Oporočna razpolaganja se zmanjšajo v
enakem razmerju, ne glede na njihovo naravo in njihov obseg in ne glede na to,
ali so v eni oporoki ali v več oporokah, če iz oporoke ne izhaja kaj drugega.
(2) Če je oporočitelj zapustil več volil in
odredil, naj se kakšno volilo izplača pred drugimi, se to volilo zmanjša le
tedaj, če vrednost drugih volil ne zadošča, da bi se kril nujni delež.
37. člen
(1) Oporočni dedič, čigar dedni delež bi
moral biti zmanjšan, da bi se dopolnil nujni delež, lahko zahteva sorazmerno
zmanjšanje volil, ki jih mora izplačati, če iz oporoke ne izhaja kaj drugega.
(2) Isto velja tudi za volilojemnika,
kateremu je oporočitelj naročil, da kaj izplača iz svojega volila.
38. člen
(1) Darila se vračajo od zadnjega darila v
obrnjenem vrstnem redu, kakor so bila dana.
(2) Istočasno dana darila se vračajo
sorazmerno.
Položaj obdarjenca
39. člen
Obdarjenec velja glede darovane stvari, ki
jo mora vrniti, za poštenega posestnika do dneva, ko je zvedel, da se zahteva
vrnitev darila.
Upravičenec zahteve za zmanjšanje in
vrnitev
40. člen
Zmanjšanje oporočnih razpolaganj in vrnitev
daril, s katerimi je prikrajšan nujni delež, lahko zahtevajo samo nujni dediči.
Zastaranje tožbe
41. člen
Zmanjšanje oporočnih razpolaganj se lahko
zahteva v treh letih od razglasitve oporoke, vrnitev daril pa v treh letih od
zapustnikove smrti oziroma od dneva, ko je postala pravnomočna odločba o
njegovi razglasitvi za mrtvega oziroma odločba, s katero se ugotavlja njegova smrt.
3. Razdedinjenje nujnih dedičev in odvzem
nujnega deleža v korist potomcev
a) Razdedinjenje nujnih dedičev
Vzroki razdedinjenja
42. člen
(1) Oporočitelj lahko razdedini dediča, ki
ima pravico do nujnega deleža:
1.     
če se je ta s kršitvijo kakšne zakonite ali moralne dolžnosti huje
pregrešil nad zapustnikom;
2.     
če je naklepoma storil kakšno hujše kaznivo dejanje zoper njega ali
zoper njegovega zakonca, otroka, posvojenca, ali starše;
3.     
če se je vdal brezdelju in nepoštenemu življenju.
Razdedinjenje je lahko popolno ali delno.
Pogoji za veljavnost razdedinjenja
43. člen
(1) Oporočitelj, ki namerava kakšnega
dediča razdediniti, mora to izraziti v oporoki na nedvomen način, koristno pa
je tudi, da navede razlog za razdedinjenje.
(2) Razlog za razdedinjenje mora biti podan
takrat, ko je bila oporoka napravljena, razlog iz 3.
točke prejšnjega člena pa tudi takrat, ko je oporočitelj umrl.
(3) Če nastane spor o utemeljenosti
razdedinjenja, mora utemeljenost dokazati tisti, ki se na razdedinjenje
sklicuje.
Posledice razdedinjenja
44. člen
Z razdedinjenjem izgubi dedič dedne pravice
v obsegu razdedinjenja, pravice drugih oseb, ki lahko dedujejo po zapustniku,
pa se določijo, kot da bi bil razdedinjeni umrl pred zapustnikom.
b) Odvzem nujnega deleža v korist potomcev
45. člen
Če je potomec ali posvojenec, ki ima
pravico do nujnega deleža, prezadolžen ali zapravljivec, mu lahko oporočitelj v
celoti ali deloma vzame njegov nujni delež v korist njegovih potomcev. Tak
odvzem ostane veljaven le tedaj, če ima tisti, ki mu je vzet nujni delež, ob
uvedbi dedovanja mladoletnega otroka ali mladoletnega vnuka od prej umrlega
otroka ali če ima polnoletnega otroka ali polnoletnega vnuka od prej umrlega
otroka, ki je pridobitno nesposoben.
III. VRAČUNANJE DARIL IN VOLIL V DEDNI DELEŽ
Vračunanje darila zakonitemu dediču
46. člen
(1) Vsakemu zakonitemu dediču se vračuna v
dedni delež vse, kar je na kakršenkoli način dobil v dar od zapustnika.
(2) Ne vračunajo se plodovi in druge
koristi, ki jih je imel dedič od podarjene stvari do zapustnikove smrti.
(3) Darilo se ne vračuna, če je zapustnik
ob daritvi ali pozneje ali v oporoki izjavil, da se darilo ne vračuna v dedni
delež, ali če se da iz okoliščin sklepati, da je bila to zapustnikova volja.
(4) Pri tem ostanejo v veljavi določbe o
nujnem deležu.
Vračunanje volila zakonitemu dediču
47. člen
Volilo, voljeno zakonitemu dediču, se
vračuna v njegov dedni delež, razen če iz oporoke izhaja, da je bila
oporočiteljeva volja, da dobi dedič volilo zraven svojega deleža.
Način vračunanja darila in volila
48. člen
(1) Darila in volila se vračunajo tako, da
dobijo drugi dediči iz zapuščine ustrezno vrednost in se šele potem ostanek
zapuščine razdeli med vse dediče.
(2) Če premoženje, ki ga je imel zapustnik
ob svoji smrti, ne zadošča, da bi drugi dediči dobili ustrezno vrednost, jim
dedič, kateremu se vračunajo darila in volila, ni dolžan vrniti kaj od tistega,
kar je on dobil.
(3) Pri tem ostanejo v veljavi določbe o
nujnem deležu.
Pravica dediča, kateremu se darilo
ali volilo ne vračuna
49. člen
(1) Kadar se po zapustnikovi volji darilo
ali volilo dediču ne vračuna v njegov dedni delež, obdrži tak dedič darilo
oziroma volilo in deli z drugimi dediči zapuščino, kot da darila oziroma volila
sploh ne bi bilo.
(2) Če je kaj nujnih dedičev, po
zapustnikovi volji pa se darilo ali volilo kakšnemu dediču ne vračuna v njegov
dedni delež, lahko ta dedič obdrži darilo oziroma volilo v mejah
razpoložljivega dela.
Pravica dediča, ki se je odpovedal
dediščini
50. člen
(1) Dedič, ki se je odpovedal dediščini,
obdrži darilo v mejah razpoložljivega dela.
(2) Izpolnitev volila ima pravico zahtevati
samo v mejah razpoložljivega dela.
Pravica vrniti darilo
51. člen
(1) Dedič ima pravico, podarjeno stvar
vrniti v zapuščino.
(2) V takem primeru se mu njena vrednost ne
vračuna v dedni delež; glede stroškov, ki jih je imel s stvarjo, in glede
škode, ki jo je utrpela stvar, pa velja za poštenega posestnika, dokler se ne
dokaže njegova nepoštenost.
Določitev vrednosti darila
52. člen
Pri vračunanju darila dediču v njegov dedni
delež se darilo oceni po vrednosti ob zapustnikovi smrti in po stanju ob
daritvi.
Darilo kot zavarovanje
53. člen
Kadar je darilo zavarovanje v korist
obdarjenca, se pri vračunanju daril in volil v dedni delež uporablja določba
31. člena tega zakona.
Stroški za preživljanje dediča
54. člen
(1) Kar je bilo porabljeno za preživljanje
dediča in za njegovo obvezno šolanje, se ne vračuna v njegov dedni delež.
(2) O tem, ali in koliko naj se vračunajo v
njegov dedni delež izdatki, ki jih je imel zapustnik z nadaljnjim šolanjem
dediča, odloči sodišče glede na okoliščine, upoštevajoč predvsem vrednost
zapuščine ter stroške za šolanje in usposobitev drugih dedičev za samostojno
življenje.
Običajna manjša darila
55. člen
Običajna manjša darila se ne vračunajo v
dedni delež.
Darilo pri vstopni pravici
56. člen
(1) Darila, dana tistemu, namesto katerega
vstopi dedič zaradi njegove nevrednosti ali zaradi tega, ker je bil razdedinjen
ali ker mu je bil vzet nujni delež, se dediču ne vračunajo v dedni delež:
(2) Darila dana tistemu, namesto katerega
vstopi dedič zaradi njegove smrti ali zaradi tega, ker se je odpovedal
dediščini, se vračunajo dediču v dedni delež.
Vračunanje dolga
57. člen
Dediču se vračuna v njegov delež to, kar je
bil dolžan zapustniku.
Upravičenec zahteve za vračanje
58. člen
Pravico zahtevati, da se v dedni delež
kakšnega dediča vračunajo darila in volila, imajo samo njegovi sodediči.
Tretje poglavje
DEDOVANJE NA PODLAGI OPOROKE
I. POGOJI ZA VELJAVNOST OPOROKE
Oporočna sposobnost
59. člen
(1) Oporoko lahko napravi vsak, ki je
sposoben za razsojanje in je dopolnil petnajst let starosti.
(2) Oporoka je neveljavna, če oporočitelj
tedaj, ko jo je napravil, še ni bil star petnajst let ali ni bil sposoben za razsojanje.
(3) Izguba sposobnosti za razsojanje, ki
nastopi potem, ko je oporoka napravljena, ne vpliva na njeno veljavnost.
Neveljavnost oporoke
60. člen
(1) Neveljavna je oporoka, če je bil
oporočitelj z grožnjo ali s silo prisiljen, da jo je napravil, ali če se je
odločil, da jo napravi zaradi zvijače ali zaradi tega, ker je bil v zmoti.
(2) Grožnja, sila ali zvijača ima za
posledico neveljavnost oporoke tudi tedaj, če izvira od tretje osebe.
(3) Oporočna razpolaganja so neveljavna
tudi tedaj, če je bil oporočitelj v zmoti o dejstvih, ki so ga nagnila k takim
razpolaganjem.
(4) Če so samo nekatera določila oporoke
napravljena pod vplivom grožnje ali sile, zaradi zvijače ali v zmoti, tedaj so samo ta določila neveljavna.
Razveljavitev oporoke
61. člen
(1) Razveljavitev oporoke zaradi
oporočiteljeve nesposobnosti za razsojanje ali zaradi tega, ker oporočitelj še
ni bil star petnajst let, in razveljavitev oporoke ali posameznih njenih
določil zaradi grožnje ali sile, zvijače ali zmote, lahko zahteva samo tisti,
ki ima pravni interes, in sicer v roku enega leta od dneva, ko je zvedel za
vzrok neveljavnosti, vendar najdalj v desetih letih od razglasitve oporoke.
(2) Enoletni rok ne more začeti teči pred
razglasitvijo oporoke.
(3) Proti nepošteni osebi se lahko zahteva
razveljavitev oporoke dvajset let od njene razglasitve.
Veljavnost oporoke
62. člen
Veljavna je tista oporoka, ki je
napravljena v obliki, kakor jo določa zakon, in ob pogojih, ki jih določa
zakon.
II. OBLIKE OPOROKE
Lastnoročna oporoka
63. člen
(1) Oporoka je veljavna, če jo je
oporočitelj lastnoročno napisal in podpisal.
(2) Oporoka je veljavna, čeprav ni v njej
naveden datum, kdaj je bila napravljena.
Pisna oporoka pred pričami
64. člen
(1) Oporočitelj, ki zna brati in pisati,
lahko napravi oporoko tako, da v navzočnosti dveh prič lastnoročno podpiše
listino, ki mu jo je sestavil kdo drug, ko hkrati izjavi pred njima, da je to
njegova oporoka.
(2) Priči se podpišeta na sami oporoki s
pristavkom, da se podpisujeta kot priči. Ta pristavek ni pogoj za veljavnost
oporoke.
Sodna oporoka
65. člen
(1) Oporoko lahko sestavi oporočitelju po
njegovi izjavi sodnik pristojnega sodišča, ko poprej ugotovi oporočiteljevo
istovetnost.
(2) Ko oporočitelj tako oporoko prebere in
podpiše, potrdi sodnik na oporoki, da jo je oporočitelj v njegovi navzočnosti
prebral in podpisal.
Sodna oporoka, če je oporočitelj ne
zna ali ne more prebrati
66. člen
(1) Če oporočitelj ne zna ali ne more
prebrati oporoke, ki mu jo je sestavil sodnik, jo ta prebere oporočitelju v
navzočnosti dveh prič, nato pa jo oporočitelj v navzočnosti istih prič podpiše
ali napravi na njej ročno znamenje, potem ko izjavi, da je to njegova oporoka.
(2) Priči se podpišeta na oporoki.
Priče pri oporoki
67. člen
(1) Pri pisni oporoki pred pričami in pri
sodni oporoki so lahko priče polnoletne osebe, ki jim ni vzeta poslovna sposobnost in ki znajo brati in
pisati; če gre za sodno oporoko, morajo priče razumeti tudi jezik, v katerem je
napravljena.
(2) Pri pisni oporoki pred pričami in pri
sodni oporoki ne morejo biti priče in ne morejo kot sodnik sestaviti oporoke po
oporočiteljevi izjavi: oporočiteljevi potomci, njegovi posvojenci in njihovi
potomci, njegovi predniki in posvojitelji, njegovi sorodniki v stranski vrsti
do vštetega tretjega kolena, zakonci vseh teh oseb in zakonec oporočitelja.
Neveljavna razpolaganja v oporoki
68. člen
Neveljavna so določila oporoke, s katerimi
se kaj zapušča sodniku, ki je oporoko sestavil, pričam pri oporoki ali
prednikom, potomcem, bratom, sestram ter zakoncem teh oseb.
Oporoka, sestavljena v tujini
69. člen
Oporoko lahko sestavi državljanu Republike Slovenije v tujini po določbah,
ki veljajo za sestavljanje sodne oporoke, konzularni predstavnik ali
diplomatski predstavnik Republike Slovenije, ki opravlja konzularne zadeve.
Oporoka, sestavljena na slovenski ladji
70. člen
(1) Na slovenski ladji lahko sestavi oporoko poveljnik ladje po določbah, ki
veljajo za sestavljanje sodne oporoke.
(2) Oporoka, ki je bila sestavljena na
ladji, neha veljati po preteku tridesetih dni od vrnitve oporočitelja v Republiko Slovenijo.
Oporoka, sestavljena med izrednim ali
vojnim stanjem
71. člen
(1) Med izrednim
ali vojnim stanjem lahko vojaški osebi sestavi oporoko po določbah, ki veljajo
za sestavljanje sodne oporoke, poveljnik čete, njej enake ali višje enote ali
kdo drug v prisotnosti takšnega poveljnika.
(2) Oporoka iz
prejšnjega odstavka preneha veljati po preteku šestdesetih dni po koncu
izrednega ali vojnega stanja, če je oporočitelju vojaška služba prenehala prej
ali pozneje, pa po preteku tridesetih dni po prenehanju vojaške službe.
Oblika mednarodne pogodbe
71.a člen
(1) Oporoka mora biti sestavljena v pisni obliki.
(2) Oporočitelju ni treba oporoke napisati lastnoročno.
(3) Oporoka je lahko napisana v kateremkoli jeziku, z roko
ali kako drugače.
(4) Mednarodno oporoko lahko sestavi oporočitelju po njegovi
izjavi sodnik pristojnega sodišča, državljanu Republike Slovenije v tujini pa diplomatski oziroma
konzularni predstavnik, določen v 69. členu tega zakona (v nadaljnjem besedilu:
pooblaščena oseba).
(5) Oporočitelj mora ob navzočnosti dveh prič in pooblaščene
osebe izjaviti, da je to njegova oporoka in da je seznanjen z vsebino ter jo ob
njihovi navzočnosti podpisati oziroma če jo je podpisal pred tem, priznati in
potrditi, da je podpis njegov.
(6) Če se oporočitelj ne more podpisati, sporoči razlog pooblaščeni
osebi, ki to zapiše na oporoki. Poleg tega lahko oporočitelj zahteva, da ga na
oporoki v njegovem imenu podpiše kdo drug.
(7) Priči in pooblaščena oseba se ob navzočnosti oporočitelja
hkrati podpišejo, s pristavkom, da se podpisujejo kot priče oziroma kot
pooblaščena oseba.
Priča pri mednarodni oporoki
71.b člen
Priča pri mednarodni oporoki je lahko oseba, ki izpolnjuje
pogoje iz 67. člena tega zakona. Isto velja za tolmača, če sodeluje pri sestavi
oporoke. Samo to, da je nekdo tujec, ni ovira, da ne bi bil priča pri
mednarodni oporoki.
Podpisi in datum na mednarodni
oporoki
71.c člen
(1) Podpisi morajo biti na koncu oporoke.
(2) Če ima oporoka več listov, mora oporočitelj vsakega
podpisati. Če se ne more podpisati, ga podpiše v njegovem imenu kdo drug, ali
če tega ni, pooblaščena oseba. Vsak list mora biti oštevilčen.
(3) Datum oporoke je datum, pod katerim jo je podpisala
pooblaščena oseba. Ta datum mora na koncu oporoke napisati pooblaščena oseba.
Hramba mednarodne oporoke
71.č člen
Pooblaščena oseba vpraša oporočitelja, če želi dati izjavo
glede hrambe oporoke. V tem primeru se kraj, v katerem namerava oporočitelj
hraniti oporoko, na njegovo izrecno zahtevo zapiše v potrdilo iz 71.e člena
tega zakona.
Preklic mednarodne oporoke
71.d člen
Za mednarodno oporoko veljajo splošni
predpisi o preklicu oporoke.
Potrdilo o mednarodni oporoki
71.e člen
(1) Pooblaščena oseba priloži oporoki potrdilo, v katerem
ugotovi, da so bile upoštevane določbe 71.a člena do 71.č člena tega zakona.
(2) Potrdilo mora obsegati:
1.     
osebno ime, funkcijo in naslov osebe, pooblaščene za sestavitev
mednarodne oporoke;
2.     
osebno ime, naslov, datum in kraj rojstva oporočitelja;
3.     
osebno ime, naslov, datum in kraj rojstva prič;
4.     
datum in kraj sestavitve oporoke;
5.     
potrditev, da je priložena oporoka oporočiteljeva in da je seznanjen z
njeno vsebino;
6.     
potrditev, da je oporočitelj ob navzočnosti pooblaščene osebe in prič
podpisal oporoko ali priznal in potrdil, da je podpis na njej njegov (oziroma
da oporočitelj oporoke ni mogel podpisati in razloge za to);
7.     
potrditev, da so priče in pooblaščena oseba podpisale oporoko;
8.     
potrditev, da je vsak list oporoke podpisan in oštevilčen;
9.     
potrditev o ugotovitvi istovetnosti oporočitelja in prič;
10.  
potrditev, da so priče izpolnjevale pogoje po tem zakonu;
11.  
navedba oporočiteljeve izjave o hrambi oporoke;
12.  
kraj, datum, podpis in pečat.
(3) Pooblaščena oseba hrani en izvod potrdila, drugega pa
izroči oporočitelju.
Potrdilo o veljavnosti mednarodne
oporoke
71.f člen
(1) Potrdilo iz prejšnjega člena je zadosten dokaz za formalno
veljavnost pisanja kot oporoke po tem zakonu, če se ne dokaže nasprotno.
(2) Dejstvo, da potrdila ni ali da ni pravilno sestavljeno,
ne vpliva na formalno veljavnost oporoke, sestavljene v skladu z določbami 71.a
do 71.c člena tega zakona.
Druge določbe o mednarodni oporoki
71.g člen
(1) Mednarodna oporoka je glede oblike veljavna ne glede na
kraj, kjer je bila sestavljena, na kraj, kjer so dobrine, na državljanstvo,
stalno prebivališče ali začasno prebivališče oporočitelja, če je sestavljena v
obliki mednarodne oporoke v skladu z določbami 71.a do 71.c člena tega zakona.
(2) Neveljavnost oporoke kot mednarodne oporoke ne vpliva na
njeno morebitno veljavnost glede oblike kot oporoke kakšne druge vrste.
(3) Podpisi oporočitelja, pooblaščene osebe in priče na
mednarodni oporoki ali na potrdilu so oproščeni vsake overitve ali podobne
formalnosti, vendar smejo pristojni organi preveriti resničnost podpisa
pooblaščene osebe.
Ustna oporoka
72. člen
(1) Oporočitelj lahko izjavi svojo
poslednjo voljo ustno pred dvema pričama le tedaj, če zaradi izrednih razmer ne
more napraviti pisne oporoke.
(2) Ustna oporoka neha veljati, ko preteče
trideset dni od prenehanja izrednih razmer, v katerih je bila napravljena.
Priče pri ustni oporoki
73. člen
Pri ustni oporoki so lahko priče samo
osebe, ki smejo biti priče pri sodni oporoki; ni pa treba, da znajo brati in
pisati.
Dolžnosti prič pri ustni oporoki
74. člen
(1) Priče, pred katerimi je oporočitelj
ustno izjavil svojo poslednjo voljo, morajo brez odlašanja zapisati oporočiteljevo
izjavo in jo čimprej izročiti sodišču ali jo ustno ponoviti pred sodiščem in
pri tem povedati tudi, kdaj, kje in v kakšnih okoliščinah je oporočitelj
izjavil svojo poslednjo voljo.
(2) Izpolnitev te dolžnosti ni pogoj za
veljavnost ustne oporoke.
Neveljavna razpolaganja v ustni
oporoki
75. člen
Neveljavna so določila ustne oporoke, s
katerimi se kaj zapušča oporočnim pričam, njihovim zakoncem, njihovim
prednikom, njihovim potomcem in njihovim sorodnikom v stranski vrsti od
vštetega tretjega kolena sorodstva ali zakoncem vseh teh oseb.
Uveljavljanje neveljavnosti oporoke
76. člen
(1) Neveljavnost oporoke zaradi napak v
obliki lahko uveljavlja po uvedbi dedovanja samo, kdor ima pravni interes, in
sicer v enem letu od dneva, ko je zvedel za oporoko, toda najpozneje v desetih
letih od razglasitve oporoke.
(2) Enoletni rok ne more začeti teči pred
razglasitvijo oporoke.
Dokazovanje obstoja oporoke
77. člen
Oporoka, ki je bila po naključju ali z
dejanjem koga drugega uničena, izgubljena, skrita ali založena, bodisi po
oporočiteljevi smrti ali pred njegovo smrtjo, toda brez njegove vednosti, ima
učinek veljavne oporoke, če prizadeti dokaže, da je oporoka obstajala, da pa je
uničena, izgubljena, skrita, ali založena, in da je bila sestavljena v obliki,
ki jo predpisuje zakon, in če dokaže vsebino tistega njenega dela, na katerega
se sklicuje.
III. VSEBINA OPOROKE
Določitev dediča
78. člen
(1) Oporočitelj lahko določi v oporoki
enega ali več dedičev.
(2) Dedič na podlagi oporoke je tisti, ki
ga je oporočitelj določil, da podeduje vse njegovo premoženje ali glede na
celoto določen del premoženja.
(3) Za dediča se šteje tudi tisti, ki mu je
oporočitelj v oporoki zapustil eno ali več določenih stvari ali pravic, če se
ugotovi, da je bila oporočiteljeva volja, naj mu bo dedič.
Nadomestitve
79. člen
(1) Oporočitelj lahko določi v oporoki
osebo, kateri naj gre dediščina, če določeni dedič umre pred njim, če se odpove
dediščini ali če postane nevreden, da bi dedoval.
(2) Isto velja tudi za volila.
(3) Oporočitelj ne more določiti dediča
svojemu dediču in ne volilojemniku.
Določitev volil in drugih razpolaganj
80. člen
Oporočitelj lahko zapusti v oporoki eno ali
več volil.
81. člen
Oporočitelj lahko v oporoki določi, naj se
kakšna stvar ali pravica, del zapuščine ali vsa zapuščina uporabi za kakšen
dovoljen namen.
Bremena in pogoji
82. člen
(1) Oporočitelj lahko naloži kakšno
dolžnost tistemu, ki mu zapušča kakšno korist iz zapuščine.
(2) V posameznih določilih oporoke lahko
postavi pogoje ali roke.
(3) Za nemogoče, nedovoljene in nemoralne
pogoje in bremena, kakor tudi za take, ki so nerazumljivi ali sami s seboj v
nasprotju, se šteje, kakor da jih ni.
Določenost dedičev in drugih oseb
83. člen
Za določitev dedičev, volilojemnikov in
drugih oseb, ki jim je v oporoki določena kakšna korist, zadošča, če so v
oporoki podatki, na podlagi katerih se da ugotoviti, kdo so.
Razlaga oporoke
84. člen
(1) Določila oporoke je treba razlagati po
pravem oporočiteljevem namenu.
(2) Če nastane dvom, se je treba držati
tistega, kar je ugodnejše za zakonitega dediča ali za tistega, ki mu je z
oporoko naložena kakšna obveznost.
IV. VOLILA
Vsebina volila
85. člen
(1) Oporočitelj lahko zapusti v oporoki eno
ali več določenih stvari ali kakšno pravico določeni osebi, ali lahko naloži
dediču ali komu drugemu, ki mu kaj zapušča, da iz tistega, kar mu zapušča, da
kakšno stvar določeni osebi, ji izplača vsoto denarja, ji odpusti kakšen dolg,
jo vzdržuje ali da v njeno korist kaj stori, opusti ali trpi.
(2) S takim razpolaganjem se praviloma ne
določi dedič; tako razpolaganje je volilo; tisti, kateremu je namenjeno, pa je
volilojemnik.
86. člen
(1) Na podlagi oporoke ima volilojemnik
pravico zahtevati izpolnitev volila od tistega, ki mu je z oporoko naloženo, naj volilo izpolni.
(2) Če je izpolnitev volila naložena več
osebam, je vsaka izmed njih odgovorna sorazmerno delu zapuščine, ki ga dobi,
razen če se da iz oporoke sklepati, da je oporočitelj hotel, naj odgovarjajo
drugače.
(3) Če oporočitelj ni določil, kdo mora
izpolniti volilo, so dolžni izpolniti volilo vsi zakoniti in oporočni dediči v
sorazmerju s svojimi dednimi deleži.
Izpolnitev volila
87. člen
Oporočiteljevi upniki imajo pravico
zahtevati plačilo pred volilojemniki.
88. člen
(1) Dedič ni dolžan v celoti izpolniti
volil, katerih vrednost presega vrednost tistega dela podedovanega premoženja,
s katerim je oporočitelj lahko prosto razpolagal.
(2) Isto velja za volilojemnika, če
vrednost volil ali bremen, ki naj jih izpolni, presega vrednost njegovega
volila.
(3) V takih primerih se vsa volila in
bremena zmanjšajo v enakem razmerju, če ni oporočitelj določil kaj drugega.
89. člen
Volilojemnik ima pravico zahtevati
izpolnitev volila tudi tedaj, če je tisti, ki je bil po oporoki dolžan
izpolniti volilo, umrl pred oporočiteljem ali se je odpovedal dediščini ali je
nevreden, da bi dedoval.
Ugasnitev volila
90. člen
(1) Volilo ugasne, če volilojemnik umre
pred oporočiteljem, če se odpove volilu, ali če je nevreden.
(2) V takih primerih ostane predmet volila
tistemu, ki bi ga moral izpolniti, če ne izhaja iz same oporoke, da je imel
oporočitelj kakšen drug namen.
91. člen
Volilo ugasne tudi tedaj, če je oporočitelj
odtujil ali porabil predmet volila ali če je ta predmet drugače prenehal
obstajati za oporočiteljevega življenja ali če je bil po naključju uničen po
njegovi smrti.
Odgovornost za dolgove
92. člen
(1) Volilojemnik ni odgovoren za
oporočiteljeve dolgove.
(2) Oporočitelj pa lahko odredi, da je
volilojemnik odgovoren za vse ali za posamezne njegove dolgove, ali za del
kakšnega dolga v mejah vrednosti volila.
Volilo, določeno upniku
93. člen
Če je oporočitelj določil volilo svojemu
upniku, ima ta pravico, da poleg izpolnitve volila zahteva tudi plačilo svoje
terjatve, če iz oporoke ne izhaja, da je bil oporočiteljev namen drugačen.
Zastaranje volila
94. člen
Pravica zahtevati izpolnitev volila zastara
v enem letu od dneva, ko je volilojemnik izvedel za svojo pravico in smel
zahtevati izpolnitev volila.
V. IZVRŠITELJI OPOROKE
Določitev izvršitelja oporoke
95. člen
(1) Oporočitelj lahko v oporoki določi eno
ali več oseb za izvršitelje oporoke.
(2) Izvršitelj oporoke je lahko vsaka poslovno sposobna oseba.
(3) Tisti, ki je določen za izvršitelja
oporoke, ni dolžan prevzeti te dolžnosti.
Dolžnosti in pravice izvršitelja
oporoke
96. člen
(1) Če oporočitelj ni določil kaj drugega,
je dolžnost izvršitelja oporoke zlasti ta, da skrbi za zapuščino, da jo
upravlja, da skrbi za plačilo dolgov in volil in sploh za to, da se oporoka
izvrši tako, kakor je želel oporočitelj.
(2) Če je več izvršiteljev oporoke, opravljajo
zaupane dolžnosti skupaj, razen če je oporočitelj drugače določil.
97. člen
(1) Izvršitelj oporoke mora dati sodišču
račun o svojem delu.
(2) Pravico ima do povračila stroškov in do
nagrade za svoj trud, kar se mu izplača iz razpoložljivega dela zapuščine po
odločbi sodišča.
Razrešitev izvršitelja oporoke
98. člen
Sodišče lahko na predlog ali po uradni
dolžnosti razreši izvršitelja oporoke, če njegovo delo ni v skladu z
oporočiteljevo voljo ali z zakonom.
VI. PREKLIC OPOROKE
99. člen
(1) Oporočitelj lahko vselej prekliče
oporoko, ali v celoti ali deloma, z izjavo, dano v katerikoli obliki, v kateri
se po zakonu lahko napravi oporoka.
(2) Oporočitelj lahko prekliče pisno
oporoko tudi tako, da jo uniči.
Izguba pravice razvezanega zakonca iz
oporoke
100. člen
(črtan)
Prejšnja in poznejša oporoka
101. člen
(1) Če se s poznejšo oporoko izrecno ne
prekliče prejšnja oporoka, ostanejo določila prejšnje oporoke v veljavi,
kolikor niso v nasprotju z določili poznejše.
(2) Če je oporočitelj uničil poznejšo oporoko,
dobi prejšnja oporoka znova veljavo, razen če se dokaže, da to ni bila
oporočiteljeva volja.
Razpolaganje z naklonjeno stvarjo
102. člen
Vsako poznejše razpolaganje oporočitelja z
določeno stvarjo, ki jo je komu naklonil, ima za posledico preklic naklonitve
te stvari.
Četrto poglavje
DEDNOPRAVNE POGODBE
I. DEDNA POGODBA IN POGODBA O BODOČI
DEDIŠČINI ALI VOLILU
Neveljavnost dedne pogodbe
103. člen
Neveljavna je pogodba, s katero kdo zapušča
svojo zapuščino ali njen del svojemu sopogodbeniku ali komu drugemu.
Neveljavnost pogodbe o pričakovani
dediščini ali volilu
104. člen
(1) Neveljavna je pogodba, s katero kdo
odtuji pričakovano dediščino, kakor tudi vsaka pogodba o dediščini po kom
drugem, ki je še živ.
(2) Prav tako je neveljavna tudi pogodba o
volilu ali kakšni drugi koristi, ki jo kakšen pogodbenik pričakuje iz
dedovanja, ki še ni uvedeno.
Neveljavnost pogodbe o vsebini
oporoke
105. člen
Neveljavna je pogodba, s katero se kdo
zaveže, da bo v svoji oporoki kaj določil, ali da česa ne bo določil, ali pa da
bo preklical kakšno določilo svoje oporoke ali da ga ne bo preklical.
II. IZROČITEV IN RAZDELITEV PREMOŽENJA ZA
ŽIVLJENJA
106. člen
(prenehal
veljati)
Pogoji za veljavnost izročitve in
razdelitve
107. člen
(prenehal
veljati)
Predmet izročitve in razdelitve
108. člen
(prenehal
veljati)
Položaj izročenega premoženja
109. člen
(prenehal
veljati)
110. člen
(prenehal
veljati)
Pridržanje pravic ob izročitvi
111. člen
(prenehal
veljati)
Pravica izročiteljevega zakonca
112. člen
(prenehal
veljati)
Izročiteljevi dolgovi
113. člen
(prenehal
veljati)
Jamčenje
114. člen
(prenehal
veljati)
Preklic izročitve
115. člen
(prenehal
veljati)
Pravice potomca po preklicu izročitve
116. člen
(prenehal
veljati)
III. POGODBA O DOSMRTNEM PREŽIVLJANJU
Pogoji za veljavnost pogodbe
117. člen
(prenehal
veljati)
Vknjižba pravice preživljalca
118. člen
(prenehal
veljati)
Odgovornost za dolgove
119. člen
(prenehal
veljati)
Razveza pogodbe
120. člen
(prenehal
veljati)
Spremenjene razmere
121. člen
(prenehal
veljati)
Prenehanje pogodbe
122. člen
(prenehal
veljati)
Peto poglavje
PREHOD ZAPUŠČINE NA DEDIČE
I. UVEDBA DEDOVANJA
123. člen
(1) S smrtjo se uvede dedovanje po umrlem.
(2) Isti učinek ima tudi razglasitev za
mrtvega.
Uvedba dedovanja po osebi, razglašeni
za mrtvo
124. člen
(1) Kot dan uvedbe dedovanja po osebi, ki
je razglašena za mrtvo, se šteje dan, ko je postala odločba o razglasitvi za
mrtvega pravnomočna, če ni v sami odločbi določen kakšen drug dan kot dan
smrti.
(2) Roki, ki začnejo po tem zakonu teči od
dneva uvedbe dedovanja, začnejo teči v primeru razglasitve za mrtvega šele od
dneva, ko postane odločba o tem pravnomočna.
Dedna sposobnost
125. člen
(1) Dedič je lahko samo tisti, ki je živ ob
uvedbi dedovanja.
(2) Otrok, ki je že spočet ob uvedbi
dedovanja, velja za rojenega, če se rodi živ.
(3) Na podlagi oporoke lahko dedujejo tudi
pravne osebe, če ni s posebnimi predpisi določeno kaj drugega.
Dedna nevrednost
126. člen
Nevreden je, da deduje, tako na podlagi
zakona, kot na podlagi oporoke, in da karkoli dobi na podlagi oporoke:
1.     
kdor je z naklepom vzel ali poskusil vzeti življenje zapustniku;
2.     
kdor je s silo ali grožnjo prisilil zapustnika ali ga z zvijačo
pripravil do tega, da je napravil ali preklical oporoko ali kakšno določilo v
oporoki, ali mu preprečil to storiti;
3.     
kdor je uničil ali skril zapustnikovo oporoko z namenom, da bi preprečil
izpolnitev zapustnikove poslednje volje, kakor tudi, kdor je ponaredil
zapustnikovo oporoko;
4.     
kdor se je huje pregrešil zoper dolžnost preživljati zapustnika, ki ga
je bil po zakonu dolžan preživljati, kakor tudi, kdor ni hotel dati zapustniku potrebne
pomoči;
5.     
(razveljavljena).
127. člen
(1) Nevrednost ni ovira za potomce
nevrednega; ti dedujejo, kakor da bi bil nevreden umrl pred zapustnikom.
(2) Nevrednost preneha, če zapustnik
nevrednemu dediču odpusti; vendar tega ne more storiti, če je nevredni dedič
pobegnil iz države, da bi se izognil obsodbi za hujše kaznivo dejanje, da bi se
izognil obvezni vojaški službi ali da bi sovražno deloval proti Socialistični
federativni republiki Jugoslaviji, pa se do zapustnikove smrti ni vrnil v
državo. (delno
razveljavljen)
(3) Na nevrednost mora sodišče paziti po
uradni dolžnosti, razen če gre za primere, ko se je dedič pregrešil zoper
dolžnost preživljanja ali je opustil potrebno pomoč.
Omejitev dedovanja premoženja osebe,
ki je uživala pomoč v skladu s predpisi o socialnem varstvu
128. člen
(1) Dedovanje
premoženja osebe, ki je uživala pomoč v skladu s predpisi o socialnem varstvu,
se omeji do višine vrednosti prejete pomoči, če ni v predpisih o socialnem
varstvu določeno drugače. Ta omejitev se izvede tako, da postane del
zapustnikovega premoženja, ki ustreza vrednosti prejete pomoči, do katere se
dedovanje omeji, lastnina Republike Slovenije, če se je pomoč financirala iz
proračuna Republike Slovenije, oziroma lastnina občine, če se je pomoč
financirala iz proračuna občine.
(2) Če gre za zapuščino brez dedičev, ki
postane last Republike Slovenije, se ne glede na določbe predpisov o socialnem
varstvu, dedovanje premoženja osebe, ki je uživala pomoč v skladu s predpisi o
socialnem varstvu, omeji do celotne višine prejete pomoči, če se je pomoč
financirala iz proračuna občine.
(3) Premoženje, ki
postane lastnina Republike Slovenije ali občine, se s sklepom izroči
pristojnemu organu Republike Slovenije oziroma pristojnemu organu občine.
(4) Ne glede na
določbo prvega odstavka tega člena odloči sodišče, da dedujejo dediči vse
zapustnikovo premoženje, če se ti obvežejo povrniti vrednost dane pomoči,
do katere bi se po določbah zakona omejilo dedovanje, Republiki Sloveniji oziroma občini.
(5) Republika
Slovenija oziroma občina, iz proračuna katere se je pomoč financirala, ima v
zavarovanje svoje terjatve iz prejšnjega odstavka do celotnega poplačila
zakonito zastavno pravico na stvareh, ki sodijo v zapuščino.
(6) Za pomoč v
skladu s predpisi o socialnem varstvu se šteje vse, kar je zapustnik zaradi
slabega premoženjskega stanja prejel na podlagi zakona ali splošnega akta občine
v denarju ali v obliki oprostitve plačila.
(7) Dedovanje premoženja osebe se po tem
členu omeji tudi do višine vrednosti stroškov pogreba, če je stroške pogreba
krila občina v skladu z določbami zakona, ki ureja pogrebno in pokopališko
dejavnost.
129. člen
(1) Republika Slovenija ali občina, iz
proračuna katere se je financirala pomoč zapustniku v skladu s predpisi o
socialnem varstvu, se lahko odpove pravici do povračila te pomoči, če so
zapustnikovi dediči njegov zakonec ali njegovi otroci, ki so sami potrebni
pomoči, ali če bi premoženje, ki bi postalo lastnina Republike Slovenje ali
občine, predstavljalo zanjo breme ali bi zaradi upravljanja ali razpolaganja s
to lastnino imela nesorazmerne stroške.
(2) Pod pogoji iz prejšnjega odstavka se
lahko občina odpove tudi pravici do povračila stroškov pogreba, ki jih je krila
v skladu z določbami zakona, ki ureja pogrebno in pokopališko dejavnost.
(3) Republika Slovenija in občina se lahko
odpovesta pravici po prejšnjih odstavkih v treh mesecih od dneva, ko sta bili
obveščeni o uvedenem dedovanju.
Postopek v primeru neznanih dedičev
130. člen
(1) Če ni znano, ali je kaj dedičev, pozove
sodišče z oklicem tiste, ki mislijo, da imajo pravico do dediščine, naj se
priglasijo sodišču.
(2) Če se po
preteku enega leta od objave oklica ne zglasi noben dedič, se zapuščina
razglasi za lastnino Republike Slovenije in izroči pristojnemu organu Republike
Slovenije, razen če se takšna zapuščina prenese v
stečajno maso stečaja zapuščine brez dedičev.
(3) Dedič, ki se zglasi potem, ko je bila
zapuščina izročena pristojnemu organu Republike
Slovenije, ima pravico zahtevati, da se mu izroči
zapuščina oziroma pripadajoči delež v rokih iz 141. člena tega zakona.
(4) To pravico ima tudi dedič ob pogojih
zakona o dedovanju kmetijskih gospodarstev.
Skrbnik zapuščine
131. člen
(1) Če so dediči neznani ali če je neznano
njihovo prebivališče, kakor tudi v drugih primerih, kadar je to potrebno,
postavi sodišče začasnega skrbnika zapuščine; ta je upravičen, da v imenu
dedičev toži ali je tožen, da izterjuje terjatve in izplačuje dolgove in sploh,
da zastopa dediče.
(2) O postavitvi začasnega skrbnika obvesti
sodišče pristojni center za socialno delo, ki lahko postavi drugega skrbnika.
II. PRIDOBITEV DEDIŠČINE
IN ODPOVED DEDIŠČINI
Prehod zapuščine na dediče
132. člen
Pokojnikova zapuščina preide po samem
zakonu na njegove dediče v trenutku njegove smrti.
Odpoved dediščini
133. člen
(1) Dedič se lahko odpove dediščini z
izjavo, ki jo poda sodišču do konca zapuščinske obravnave.
(2) Taka odpoved velja tudi za potomce
tistega, ki se je odpovedal, če ni izrecno izjavil, da se odpoveduje samo v
svojem imenu.
(3) Če so potomci mladoletni, za to odpoved
ni potrebna odobritev pristojnega centra za socialno delo.
(4) Če se je dedič odpovedal samo v svojem
imenu, se šteje, kakor da sploh ni bil dedič.
(5) Če se odpovedo dediščini vsi dediči, ki
ob zapustnikovi smrti pripadajo najbližjemu dednemu redu, so poklicani k
dedovanju dediči naslednjega reda.
134. člen
Če umre dedič pred koncem zapuščinske
obravnave in se ni odpovedal dediščini, preide pravica odpovedi na njegove
dediče.
Kdo se ne more odpovedati dediščini
135. člen
Dediščini se ne more odpovedati dedič, ki
je razpolagal z vso zapuščino ali z delom zapuščine.
Ukrepi, ki jih stori kakšen dedič samo za
ohranitev zapuščine in ukrepi tekoče uprave mu ne jemljejo pravice, da se
odpove dediščini.
Vsebina odpovedi dediščini
136. člen
(1) Odpoved dediščini ne more biti delna in
ne pogojna.
(2) Odpoved v korist določenega dediča se
ne šteje za odpoved dediščini, temveč za izjavo o odstopu svojega dednega
deleža.
Odpoved neuvedenemu dedovanju
137. člen
(1) Odpoved dedovanju, ki še ni uvedeno,
nima pravnega učinka, razen če se dedovanju odpove potomec ali zakonec
zapustnika.
(2) Potomec ali zakonec, ki sme samostojno
razpolagati s svojimi pravicami, se v sporazumu s prednikom ali zakoncem odpove
dediščini, ki bi mu šla po smrti njegovega prednika ali zakonca.
(3) Če se je dediščini odpovedal potomec,
velja taka odpoved tudi za potomce tistega, ki se je odpovedal, če ni s
sporazumom o odpovedi ali poznejšim sporazumom določeno kaj drugega.
Nepreklicnost izjave
138. člen
(1) Izjava o odpovedi dediščini ali o
sprejemu dediščine se ne more preklicati.
(2) Dedič, ki je dal izjavo, lahko zahteva
razveljavitev izjave, če. je bila povzročena s silo, grožnjo ali zvijačo, ali
če je bila dana v zmoti.
Prirast
139. člen
Delež oporočnega dediča, ki se je odpovedal
dediščini, gre zapustnikovim zakonitim dedičem, če ne izhaja iz oporoke, da je
imel oporočitelj kakšen drug namen.
140. člen
Delež zakonitega dediča, ki se je odpovedal
dediščini samo v svojem imenu, se deduje, kot da bi bil ta dedič umrl pred
zapustnikom.
Zastaranje pravice zahtevati
zapuščino
141. člen
(1) Pravica, zahtevati zapuščino kot
zapustnikov dedič, zastara naproti poštenemu posestniku v enem letu, odkar je
dedič zvedel za svojo pravico in za posestnika stvari zapuščine, najpozneje pa
v desetih letih, računajoč za zakonitega dediča od zapustnikove smrti, za
oporočnega dediča pa od razglasitve oporoke.
(2) Nasproti nepoštenemu posestniku zastara
ta pravica v dvajsetih letih.
III. ODGOVORNOST
DEDIČA IN REPUBLIKE SLOVENIJE ZA ZAPUSTNIKOVE DOLGOVE
142. člen
(1) Dedič je odgovoren za zapustnikove
dolgove do višine vrednosti podedovanega premoženja.
(2) Dedič, ki se je odpovedal dediščini, ni
odgovoren za zapustnikove dolgove.
(3) Če je več dedičev, so ti nerazdelno
odgovorni za zapustnikove dolgove, in sicer vsak do višine vrednosti svojega
dednega deleža, ne glede na to, ali je delitev dediščine že izvršena ali ne.
(4) Med dediči se delijo dolgovi v
sorazmerju z njihovimi dednimi deleži, če ni v oporoki drugače določeno.
142.a člen
(1) Če postane zapuščina lastnina Republike
Slovenije na podlagi 9. člena tega zakona, Republika Slovenija ne odgovarja za
zapustnikove dolgove.
(2) Preden zapuščinsko sodišče izda sklep
po 219. členu tega zakona, objavi oklic neznanim upnikom ter obvesti Republiko
Slovenijo in znane upnike o zapuščini brez dedičev.
(3) Obvestilo o zapuščini brez dedičev
vsebuje:
1.     
podatke o zapustniku (osebno ime, datum rojstva, zadnje stalno in
začasno prebivališče, datum smrti ali razglasitve za mrtvega),
2.     
opravilno številko zapuščinske zadeve,
3.     
podatke o premoženju, ki sestavlja zapuščino, in zapustnikovih
obveznostih,
4.     
opozorilo, da bo zapuščina brez dedičev prešla na Republiko Slovenijo,
če noben upnik ne bo pravočasno vložil zahteve za prenos te zapuščine v
stečajno maso stečaja zapuščine, in da Republika Slovenija ne odgovarja za
zapustnikove dolgove.
(4) Oklic neznanim upnikom vsebuje:
1.     
podatke iz 1. in 2. točke prejšnjega odstavka,
2.     
opozorilo iz 4. točke prejšnjega odstavka,
3.     
pojasnilo, da lahko pri zapuščinskem sodišču pridobijo podatke o
premoženju, ki sestavlja zapuščino, in zapustnikovih obveznostih ter
4.     
poziv upnikom, da lahko v šestih mesecih od dneva objave oklica
zahtevajo, da se zapuščina brez dedičev prenese v stečajno maso zapuščine brez
dedičev v skladu z določbami 142.b člena tega zakona.
142.b člen
(1) Upnik lahko zahteva, da se zapuščina
brez dedičev prenese v stečajno maso zapuščine brez dedičev, če v šestih
mesecih po prejemu obvestila o zapuščini brez dedičev oziroma v šestih mesecih
od dneva objave oklica, če gre za neznanega upnika:
1.     
prijavi to zahtevo v zapuščinskem postopku in
2.     
vloži predlog za začetek stečaja zapuščine brez dedičev.
(2) Prijavi zahteve za prenos zapuščine v
stečajno maso zapuščine brez dedičev mora upnik priložiti potrdilo o vložitvi
predloga za začetek stečaja zapuščine brez dedičev.
Ločitev zapuščine
143. člen
(1) Zapustnikovi upniki lahko zahtevajo v
treh mesecih od uvedbe dedovanja, da se zapuščina loči od dedičevega
premoženja. V tem primeru dedič ne more razpolagati s stvarmi in pravicami iz
zapuščine; prav tako se njegovi upniki ne morejo iz njih poplačati, dokler se
ne poplačajo upniki, ki so zahtevali ločitev.
(2) Zapustnikovi upniki, ki so zahtevali
tako ločitev, lahko zahtevajo plačilo svojih terjatev samo iz zapuščinskega
premoženja.
(3) Ločeni zapuščini sodišče lahko postavi
skrbnika.
IV. DELITEV DEDIŠČINE
Pravica do delitve
144. člen
(1) Delitev dediščine lahko zahteva vsak
dedič ob vsakem, vendar ne ob nepravem času.
(2) Ta pravica ne more zastarati.
(3) Neveljavna je pogodba, s katero se
dedič odpove pravici zahtevati delitev, kot tudi določilo v oporoki, s katerim
se delitev prepoveduje ali omejuje.
Skupnost dedičev
145. člen
(1) Do delitve dediči upravljajo in
razpolagajo z dediščino skupno.
(2) Če ni izvršitelja oporoke, dediči pa se
ne morejo sporazumeti glede uprave dediščine, postavi sodišče na zahtevo
kateregakoli od njih upravitelja, ki upravlja dediščino za vse, ali pa določi
vsakemu dediču del dediščine, ki naj ga upravlja.
(3) Za upravitelja lahko postavi sodišče
tudi koga izmed dedičev.
(4) Upravitelj lahko z odobritvijo sodišča
razpolaga s stvarmi iz zapuščine, če je za to upravičen po oporoki ali če je to
potrebno, da se poravnajo stroški ali odvrne kakšna škoda.
Odstop dednega deleža pred delitvijo
146. člen
(1) Dedič sme pred delitvijo prenesti svoj
dedni delež, bodisi v celoti ali deloma, samo na sodediča.
(2) Pogodba o prenosu dednega deleža mora
biti overjena.
(3) Pogodba dediča z osebo, ki ni dedič, o
odstopu dednega deleža, zavezuje dediča samo, da po razdelitvi izroči svoj
delež sopogodbeniku; z njo ne dobi sopogodbenik do delitve nobene druge
pravice.
(4) Za delitev se šteje tudi dogovor
dedičev, da postanejo v sorazmerju z dednimi deleži solastniki posameznih
zapuščinskih stvari.
Pravice dedičev, ki so živeli ali
pridobivali skupaj z zapustnikom
147. člen
(1) Na zahtevo dediča, ki je živel ali
pridobival skupaj z zapustnikom, lahko sodišče odloči, če to terja opravičena
potreba, da se mu pustijo posamezne premične ali nepremične stvari, ali skupine
stvari, ki bi pripadle kot delež drugim dedičem, on pa da jim vrednost teh
stvari izplača v denarju v roku, ki ga določi sodišče glede na okoliščine.
(2) Za tako določen znesek imajo ti dediči
do plačila zakonito zastavno pravico na delih zapuščine, dodeljenih dediču, ki
dolguje plačilo.
(3) Če jim ta ne plača v določenem roku,
imajo pravico zahtevati plačilo svoje terjatve ali izročitev stvari, ki bi jim
sicer šla kot njihov dedni delež.
Delitev gospodinjskih predmetov
148. člen
(1) Gospodinjski predmeti, namenjeni za
zadovoljevanje vsakdanjih potreb dediča, ki je živel z zapustnikom v istem
gospodinjstvu, pa ni njegov potomec in ne zakonec, se mu na njegovo zahtevo
pustijo, njihova vrednost pa se vračuna v njegov delež.
(2) Če vrednost teh predmetov presega
vrednost dednega deleža, mora dedič, ki so mu bili ti predmeti prepuščeni,
izplačati drugim dedičem razliko v denarju.
Jamčenje med dediči po delitvi
149. člen
(1) Vsakemu dediču so drugi dediči po
zakonu odgovorni, če bi mu kdo drug, sklicujoč se na kakšno pred delitvijo
nastalo pravico, vzel stvar, ki mu je bila dodeljena v njegov dedni delež, ali
če bi kako drugače zmanjšal njegovo pravico.
(2) Prav tako jamčijo dediči za to, da
stvari, ki so prišle v njegov delež, nimajo skritih hib.
(3) Dediči jamčijo, da zapustnikova
terjatev, ki je prišla v delež kakšnega dediča, obstaja in da jo bo mogoče
izterjati od dolžnika do zneska, ki je prišel v njegov delež.
(4) Obveznost jamčenja za obstoj in
izterljivost terjatev traja tri leta po končani delitvi, za terjatve, ki zapadejo
po delitvi, pa tri leta od zapadlosti.
(5) V vseh primerih jamčenja po tem členu
vsak dedič jamči in dolguje povračilo sorazmerno svojemu dednemu deležu.
Drugi del
POSTOPEK V DEDNIH ZADEVAH
Prvo poglavje
SESTAVITEV SODNE OPOROKE, HRAMBA IN PREKLIC OPOROKE
150. člen
(1) Za sestavitev sodne oporoke, hrambo
oporoke pri sodišču in za preklic oporoke pred sodiščem je pristojno vsako po
zakonu stvarno pristojno sodišče.
(2) Zadeve v zvezi s sestavljanjem,
sprejemanjem v hrambo in preklicem oporoke opravlja sodnik posameznik.
Sestavitev sodne oporoke
151. člen
(1) Če se sestavi oporoka pri sodišču po
izjavi oporočitelja, mora sodnik najprej ugotoviti njegovo istovetnost.
(2) Nato posluša sodnik izjavo oporočitelja
in jo natančno zapiše v zapisnik, če je mogoče, z besedami oporočiteija in
tako, da je oporočiteljeva volja jasno izražena.
(3) V zapisnik se vpišejo tudi vse
okoliščine, ki bi utegnile biti pomembne za veljavnost oporoke.
(4) Kadar je to potrebno, pojasni sodnik
oporočitelju predpise, ki ga omejujejo pri oporočnem razpolaganju.
(5) Ko oporočitelj prebere zapisnik ali ko
mu ga prebere sodnik, če oporočitelj sam ne zna ali ne more brati in ta izjavi,
da je njegova poslednja volja natančno zapisana, potrdi sodnik to v zapisniku
in overi s svojim podpisom.
152. člen
(1) Če sodnik ne pozna oporočitelja osebno
in po osebnem imenu, ugotovi njegovo istovetnost po sebni izkaznici ali na
kakšen drug zanesljiv način (listine, priče).
(2) Na isti način ugotovi sodnik
istovetnost prič, jih osebno ne pozna.
(3) Način ugotovitve istovetnosti
oporočiteija in prič se navede v zapisniku.
153. člen
(1) Če ima zapisnik o sestavitvi oporoke
več listov, se morajo vsi prešiti z vrvico in oba konca vrvice zapečatiti s
sodnim pečatom.
(2) Vsak list mora oporočitelj posebej podpisati
oziroma pristaviti na njem svoje ročno znamenje.
(3) Na koncu zapisnika se mora navesti, iz
koliko listov je sestavljena oporoka.
154. člen
(1) Če oporočitelj ne zna uradnega jezika,
se pokličejo sodni tolmači in
še dve priči, ki znata poleg uradnega jezika tudi oporočiteljev jezik, nato pa
se oporoka pred njima napiše tako, kakor je tolmač prevedel na uradni jezik.
(2) Če je oporočitelj nem, se pokličejo sodni tolmač in dve priči, ki se znata
sporazumeti z oporočiteljem.
(3) Zapisnik o sestavitvi oporoke v
primerih iz prvega in drugega odstavka tega člena podpišejo tudi tolmač in
priči.
Hramba oporoke in izročitev
oporočitelju
155. člen
(1) Pri sodišču sestavljeno oporoko lahko
pusti oporočitelj v hrambi pri sodišču, lahko pa zahteva, naj se mu izroči.
(2) Če pusti
oporočitelj sodno oporoko v hrambi pri sodišču, se da oporoka v posebno
ovojnico, ki se zapečati, oporočitelju pa se na njegovo zahtevo izda potrdilo,
da je bila oporoka sestavljena in da je bila izročena sodišču v hrambo.
(3) Oporoka se hrani pri sodišču ločeno od
drugih spisov.
(4) Če oporočitelj zahteva, da se mu izroči
sodna oporoka, mu sodnik izroči zapisnik o sestavitvi te oporoke, v posebnem
zapisniku, ki ga podpiše oporočitelj, pa se ugotovi, da je bila oporoka
sestavljena pri sodišču in izročena oporočitelju.
156. člen
(1) Če se izroči v hrambo oporoka, ki ni
bila sestavljena pri sodišču, jo oporočitelj ali kdo drug izroči sodniku odprto
ali v zaprtem ovitku.
(2) O izročitvi oporoke se sestavi
zapisnik. O prejemu oporoke izda sodišče potrdilo. Če ne izroči oporoke sam
oporočitelj, obvesti sodišče o prejemu oporoke tudi njega.
(3) Odprta oporoka se da v poseben ovitek
in zapečati.
(4) Če izroči oporočitelj v hrambo odprto
oporoko, ga sodnik opozori na napake, zaradi katerih oporoka ne bi bila
veljavna.
157. člen
(1) Oporoka, ki jo hrani sodišče, se vrne
oporočitelju na njegovo zahtevo.
(2) Oporoka se vrne tudi oporočiteljevemu
pooblaščencu, če ima za to overjeno pooblastilo.
(3) O vrnitvi oporoke se sestavi zapisnik,
v katerem se navede, kako je bila ugotovljena istovetnost tistega, kateremu je
bila vrnjena.
(4) Če se oporoka vrne pooblaščencu, se
pooblastilo priloži zapisniku in obdrži pri sodišču.
Hramba listin o ustni oporoki
158. člen
(1) Če so priče ustne oporoke predložile
sodišču pisanje, ki vsebuje oporočiteljevo voljo, ugotovi sodišče sprejem
takega pisanja z zapisnikom, ki ga da v poseben ovitek in zapečati.
(2) Tako ravna sodišče tudi tedaj, če
pridejo priče ustne oporoko k sodišču, da ustno ponovijo oporočiteljevo izjavo.
(3) Pri sprejemanju izjav prič si mora
sodišče prizadevati, da ugotovi izjavo oporočiteljeve volje, poleg tega pa mora
preizkusiti tudi okoliščine, od katerih je odvisna veljavnost ustne oporoke.
(4) Listine o ustni oporoki se hranijo pri
sodišču ločeno od drugih spisov.
Preklic oporoke pred sodiščem
159. člen
(1) Oporočitelj lahko pred sodiščem
prekliče svojo oporoko.
(2) Za preklic oporoke pred sodiščem
veljajo smiselno določbe tega zakona, ki veljajo za sestavitev sodne oporoke.
(3) Če oporočitelj prekliče oporoko, se
preklic zaznamuje na oporoki, ki se hrani pri sodišču.
Sestavitev in preklic oporoke zunaj
sodišča
160. člen
Če je potrebno, sestavi sodišče oporoko in
sprejme izjavo o preklicu oporoke tudi zunaj sodnega poslopja.
Obvestitev sodišča oporočiteljevega
stalnega prebivališča
161. člen
(prenehal
veljati)
Drugo poglavje
ZAPUŠČINSKI POSTOPEK
I. SPLOŠNE DOLOČBE
Predmet postopka
162. člen
V zapuščinskem postopku ugotovi sodišče,
kdo so pokojnikovi dediči, katero premoženje sestavlja njegovo zapuščino in
katere pravice iz zapuščine gredo dedičem, volilojemnikom in drugim osebam.
Uporaba določb pravdnega postopka
163. člen
V zapuščinskem postopku se uporabljajo
določbe pravdnega postopka, če ni s tem zakonom drugače določeno.
Uvedba postopka
164. člen
Postopek se uvede po uradni dolžnosti, brž
ko sodišče izve, da je kdo umrl, ali da je razglašen za mrtvega.
Ugotovitev in varovanje pravic strank
165. člen
(1) Ves čas postopka mora sodišče gledati
na to, da se pravice strank čimprej ugotovijo in zavarujejo.
(2) Sodišče vzame v presojo vsak predlog
prizadetih oseb, ki ga te dajo pisno ali ustno.
166. člen
Sodišče mora posebno skrbeti, da pridejo do
svojih pravic osebe, ki zaradi mladoletnosti, duševne bolezni ali drugih
okoliščin, sploh niso sposobne ali niso popolnoma sposobne, da bi same skrbele
za svoje zadeve.
Podlaga za izdajo odločbe
167. člen
(1) Sodišče izda odločbo na podlagi uspeha
celotnega obravnavanja, upoštevajoč pri tem tako dokaze, ki so jih predložile
stranke, kakor tudi dokaze, ki jih je preskrbelo samo.
(2) Odločba se lahko opira tudi na dokaze,
ki niso bili izvedeni pred sodnikom, ki določbo izda.
Pristojnost in sestava sodišča
168. člen
(1) Zapuščinsko obravnavo opravi po zakonu stvarno pristojno sodišče.
(2) Vse odločbe med postopkom izdaja sodnik
posameznik.
Opravljanje posameznih opravil
169. člen
(1) Izvedbo dokazov in sprejemanje izjav o
odpovedi dediščini opravlja sodnik z zapisnikarjem.
(2) Druge izjave in predloge strank lahko
sprejemajo na zapisnik tudi strokovni sodelavci.
Zapisnik in zaznamki
170. člen
(1) O opravilih v zapuščinskem postopku se
sestavi praviloma zapisnik.
(2) O manj pomembnih izjavah strank in o
obvestilih, ki jih zbere sodišče, se lahko namesto zapisnika zapiše samo
zaznamek na spisu.
(3) Zapisnik podpišejo stranke, če so bile
navzoče pri opravilu, sodnik in zapisnikar oziroma referent, ki je sestavil
zapisnik.
(4) Zaznamek na spisu podpiše tisti, ki ga
je sestavil.
Oblika odločb
171. člen
(1) Odločbe se izdajajo v obliki sklepov.
(2) Sklepi, zoper katere je dovoljena
samostojna pritožba, in sklepi sodišča druge stopnje morajo biti obrazloženi.
Pritožba
172. člen
(1) Zoper sklep sodišča prve stopnje je
dovoljena pritožba, če ni s tem zakonom drugače določeno.
(2) Pritožba se vloži v petnajstih dneh od
vročitve.
(3) Pritožba zadrži izvršitev sklepa, če
sodišče ne odloči drugače.
(4) Sodišče odloči, da pritožba ne zadrži
izvršitve sklepa, zlasti v primerih, če so s sklepom odrejeni ukrepi za
zavarovanje zapuščine, pa je nevarnost, da bi se z odložitvijo izvršitev teh
ukrepov onemogočila.
173. člen
(1) Pritožba se vloži pri sodišču, ki je
sklep izdalo in ki lahko po pritožbi samo z novim sklepom spremeni svoj
prejšnji sklep ali ga prekliče, če s tem niso prizadete pravice drugih oseb, ki
se opirajo na ta sklep.
(2) Če sodišče prve stopnje ne spremeni
oziroma ne prekliče svojega sklepa, pošlje pritožbo sodišču druge stopnje, ne
glede na to, ali je bila pritožba vložena v roku, ki ga določa zakon.
(3) Sodišče druge stopnje odloča praviloma
samo o pritožbah, ki so bile vložene pravočasno; upošteva pa lahko tudi
pritožbo, ki ni bila vložena pravočasno, če s tem niso prizadete pravice drugih
oseb, ki se opirajo na sklep.
Stroški
174. člen
(1) Vsaka stranka trpi stroške, ki jih je
imela med postopkom ali zaradi postopka.
(2) Če je bilo kaj skupnih stroškov, določi
sodišče, v katerem razmerju jih stranke trpijo.
(3) Na predlog ene stranke lahko sodišče
odloči, da ji mora druga stranka povrniti stroške, katere ji je povzročila z
očitno nepoštenim ravnanjem.
Stranke
175. člen
Za stranke v smislu tega zakona se štejejo
dediči in volilojemniki ter druge osebe, ki uveljavljajo kakšno pravico iz
zapuščine.
II. PRISTOJNOST
176. člen
(1) Za zapuščinsko obravnavo po državljanu Republike Slovenije je glede njegovega
nepremičnega premoženja, ki je v Republiki Sloveniji, izključno pristojno sodišče v Republiki
Sloveniji.
(2) Če je nepremično premoženje državljana Republike Slovenije v tujini, je sodišče v
Republiki Sloveniji pristojno
samo v primeru, če ni po zakonu tuje države, v kateri je to premoženje, pristojen tuj organ.
177. člen
(1) Za zapuščinsko obravnavo je krajevno
pristojno po zakonu stvarno pristojno sodišče, na katerega območju je imel
zapustnik ob smrti stalno ali začasno prebivališče (zapuščinsko sodišče).
(2) Če zapustnik ob smrti ni imel niti
stalnega niti začasnega prebivališča v Republiki
Sloveniji, je krajevno pristojno sodišče v Republiki Sloveniji, na katerega območju
je zapuščina.
(3) Če je zapustnikovo premoženje v
različnih krajih Republike Slovenije, je za zapuščinsko obravnavo krajevno pristojno po zakonu stvarno
pristojno sodišče, na katerega območju je pretežni del zapuščine.
(4) Če ni nobene zapuščine v Republiki Sloveniji, določi Vrhovno sodišče Republike Slovenije,
katere po zakonu stvarno pristojno sodišče je krajevno pristojno.
(5) Začasne ukrepe za zavarovanje zapuščine
v Republiki Sloveniji lahko
odredi sodišče, na katerega območju je zapustnik umrl, kakor tudi sodišče, na
katerega območju je zapustnikovo premoženje.
178. člen
(1) Ves čas med postopkom mora sodišče
paziti na svojo stvarno in krajevno pristojnost.
(2) Stranke ne morejo sporazumno spremeniti
stvarne in krajevne pristojnosti.
III. PRIPRAVLJALNA
OPRAVILA
Dolžnost matičarja
179. člen
(1) Kadar kdo umre ali je razglašen za
mrtvega, mora matičar, ki je pristojen za vpis smrti v matično knjigo umrlih, v tridesetih dneh
od vpisa poslati smrtovnico zapuščinskemu sodišču.
(2) Če matičar ne more dobiti podatkov za
smrtovnico, pošlje smrtovnico samo s tistimi podatki, s katerimi razpolaga, ter
navede vzroke, zakaj ni mogel smrtovnice v celoti sestaviti in navede podatke,
ki utegnejo biti sodišču koristni, da najde dediče in pokojnikovo premoženje.
(3) Če umre kdo zunaj občine, v kateri je
imel stalno ali začasno prebivališče, pošlje matičar zapuščinskemu sodišču samo
izpisek iz matične knjige umrlih ter podatke, s katerimi razpolaga in ki utegnejo biti koristni za
sestavitev smrtovnice.
Sestavitev in vsebina smrtovnice
180. člen
(1) Smrtovnica se
sestavi na podlagi podatkov iz matičnega registra in centralnega registra
prebivalcev, centralne zbirke podatkov o pravicah iz javnih sredstev in
podatkov, ki jih dajo pokojnikovi družinski člani ali osebe, s katerimi je
pokojnik živel.
(2) Če je bila matičarju v postopku sestave
smrtovnice izročena oporoka ali potrdilo o hrambi oporoke ali mu je bil
posredovan podatek, da obstaja oporoka, smrtovnici priloži tudi oporoko,
potrdilo o hrambi oporoke ali v smrtovnici navede podatek o obstoju oporoke.
(3) Smrtovnica se
sestavi tudi, če pokojnik ni zapustil nobenega premoženja.
181. člen
(1) Če dobi nepopolno smrtovnico ali samo
izpisek iz matične knjige umrlih, zapuščinsko sodišče glede na okoliščine samo sestavi smrtovnico
pri sodišču ali odredi, naj jo sestavi delavec sodišča zunaj sodišča, ali pa
naroči matičarju, da jo sestavi.
(2) Sodišče lahko samo sestavi smrtovnico
tudi v drugih, v prvem odstavku tega člena ne navedenih primerih, kadar je to
primerno, če je z izpiskom iz matične knjige umrlih ali z javno listino dokazano, da je kdo umrl ali da je razglašen
za mrtvega.
182. člen
(1) V smrtovnico se vpišejo tile podatki:
1.     
priimek in ime (tudi prejšnji priimki oziroma imena) pokojnika ter
njegovega očeta, EMŠO, poklic, datum rojstva, in državljanstvo pokojnika, za
umrlo poročeno žensko pa tudi njen dekliški priimek;
2.     
dan, mesec in leto ter kraj in, če je mogoče, ura smrti;
3.     
kraj, v katerem je imel pokojnik svoje stalno oziroma začasno
prebivališče;
4.     
priimek in ime, EMŠO, datum rojstva, poklic ter stalno oziroma začasno
prebivališče pokojnikovega zakonca ter zakonskih otrok in otrok, rojenih zunaj
zakona, ter posvojencev;
5.     
priimek in ime, EMŠO, datum rojstva ter stalno oziroma začasno
prebivališče drugih sorodnikov, ki bi bili lahko poklicani k dedovanju na
podlagi zakona in oseb, ki so poklicane k dedovanju na podlagi oporoke;
6.     
približna vrednost pokojnikovega nepremičnega premoženja in posebej
približna vrednost njegovega premičnega premoženja.
(2) V smrtovnici
se, če je to mogoče, navede tudi kraj, kjer je premoženje, ki ga je pokojnik
zapustil, ali je kaj premoženja, za katero so posebni predpisi glede posesti,
hrambe in priglasitve, ali je kaj gotovine, vrednostnih papirjev, dragocenosti,
hranilnih knjižic ali kakšnih drugih pomembnih listin, ali je pokojnik zapustil
kaj terjatev ali dolgov in koliko, ali je zapustil pisno oporoko, pogodbo o
dosmrtnem preživljanju, pogodbo o izročitvi in razdelitvi premoženja ali
sporazum o odpovedi neuvedenemu dedovanju in kje so, če je pokojnik napravil
ustno oporoko pa priimek in ime ter poklic in prebivališče prič, pred katerimi
jo je napravil. Če je znano,
da je pokojnik napravil oporoko in ta ni bila predložena matičarju, se v
smrtovnici navedejo tudi datum ali časovno obdobje, v katerem je bila oporoka
sestavljena, oblika, v kateri je bila sestavljena, oseba, ki je sestavila
oporoko, osebe, ki so oporočni dediči, in oseba, pri kateri je oporoka
shranjena, ali kraj, kjer se oporoka nahaja.
(3) V smrtovnici je treba posebej navesti,
ali se pričakuje rojstvo pokojnikovega otroka in ali imajo pokojnikovi otroci
ali zakonec skrbnika.
(4) Če je pred zapustnikom umrl njegov
zakonec ali kakšen njegov otrok ali kdo drug, ki bi bil lahko poklican k
dedovanju, se v smrtovnici navedeta datum in kraj njihove smrti.
(5) V smrtovnico se vpišejo tudi podatki o
premičnem premoženju pokojnika iz evidence registriranih vozil in evidence o
izdanih orožnih listinah.
183. člen
Če matičar oziroma sodišče ob sestavi
smrtovnice ugotovi, da je zapustnik užival pomoč v skladu s predpisi o socialnem
varstvu, v smrtovnico vpiše, katere vrste pomoč v skladu temi predpisi je
zapustnik prejemal, v kakšnem obdobju, ali je pomoč izplačevala država
Republika Slovenija ali občina in skupni znesek izplačanih zneskov pomoči.
Popis in cenitev
184. člen
(1) Popis in cenitev pokojnikovega
premoženja se opravita po odločbi zapuščinskega sodišča in sicer le, če to
zahteva skrbnik, če gre za omejitev dedovanja po 128. členu tega zakona, ali iz
drugih opravičenih razlogov.
(2) Sodišče odredi popis in cenitev tudi,
če to zahtevajo pokojnikovi dediči, volilojemniki ali upniki.
(3) Popis in cenitev se opravita tudi brez
odločbe sodišča pri sestavljanju smrtovnice, če to zahteva kateri od dedičev
ali volilojemnikov.
185. člen
(1) Popis obsega vse nepremično in premično
premoženje, ki ga je imel v posesti pokojnik ob svoji smrti.
(2) Popis obsega tudi premoženje, ki je
pripadalo pokojniku, pa je pri kom drugem, z navedbo, pri kom je to premoženje
in na kakšni podlagi, ter premoženje, ki ga je imel pokojnik, za katero pa se
trdi, da ni njegovo.
(3) V popisu premoženja se zapišejo
pokojnikove terjatve in dolgovi, posebno pa tudi neplačani davek.
186. člen
(1) Premične stvari se popišejo po vrsti,
številu, meri in teži ali vsaka posebej.
(2) Nepremičnine se popišejo vsaka posebej
z navedbo kraja, kjer so, kulture zemljišča in zemljiškoknjižnih podatkov, če
so znani.
187. člen
Ob popisu premoženja se obenem navede tudi
vrednost posameznih premičnih in nepremičnih stvari, ki spadajo v zapuščino.
188. člen
(1) Popis in cenitev premoženja opravi notar ali izvršitelj, ki ga določi zapuščinsko sodišče.
(2) Popis in cenitev premoženja lahko
opravi tudi delavec sodišča, ki ga določi sodnik.
(3) Popis in cenitev se opravita v
navzočnosti dveh polnoletnih občanov; kadar je to potrebno, pa tudi ob
sodelovanju izvedencev.
(4) Pri popisu in cenitvi je lahko navzoča
vsaka prizadeta oseba.
189. člen
Notar oziroma izvršitelj, ki je opravil popis in cenitev zapuščine, pošlje podatke o popisu
in cenitvi zapuščinskemu sodišču.
190. člen
Kadar se v zapuščini najdejo predmeti, za
katere veljajo posebni predpisi glede posesti, hrambe ali priglasitve, se mora
potem, ko so popisani, ravnati z njimi po teh predpisih.
Zavarovanje zapuščine
191. člen
(1) Če se ugotovi, da nobeden od navzočih
dedičev ni sposoben upravljati premoženja in da ni zakonitega zastopnika ali če
so dediči neznani ali odsotni, ali kadar druge okoliščine narekujejo posebno
previdnost, izroči sodišče, na območju katerega je
premoženje v nujnih primerih to premoženje ali del
premoženja v hrambo zanesljivi osebi ali odredi hrambo
pri izvršitelju, če gre za gotovino, vrednostne papirje, dragocenosti, hranilne
knjižice ali druge pomembne listine.
(2) To sodišče
obvesti zapuščinsko sodišče o vseh ukrepih za zavarovanje zapuščine.
Skrbnik zapuščine
192. člen
(1) Kadar je po tem zakonu potrebno
postaviti začasnega skrbnika zapuščine, ga postavi zapuščinsko sodišče.
(2) Preden sodišče postavi začasnega
skrbnika, zasliši, če je mogoče, tiste, ki so upravičeni dedovati, glede osebe
skrbnika.
IV. POSTOPEK Z OPOROKO
193. člen
(1) Oporoka, ki jo je zapustil pokojnik, se
pošlje sodišču skupaj s smrtovnico.
(2) Organ, ki sestavi smrtovnico, se mora
prepričati, ali je za pokojnikom ostala pisna oporoka ali listina o ustni
oporoki.
Razglasitev oporoke
194. člen
(1) Kadar sodišče ugotovi, da je tisti, ki
je zapustil oporoko, umrl ali da je razglašen za mrtvega, odpre njegovo
oporoko, ne da bi poškodovalo pečat, jo prebere in o tem sestavi zapisnik.
(2) Tako se ravna ne glede na to, ali je
oporoka po zakonu veljavna, in ne glede na to, ali je več oporok.
(3) Oporoka se odpre in prebere v
navzočnosti dveh polnoletnih občanov, ki sta lahko tudi dediča.
(4) Pri razglasitvi oporoke so lahko
navzoči dediči, volilojemniki in druge prizadete osebe in lahko zahtevajo njen
prepis.
(5) Sodišče, pri katerem je oporoka ali
kateremu se oporoka predloži, jo odpre in prebere, četudi je za zapuščinsko
obravnavo pristojno kakšno drugo sodišče ali tuji organ.
195. člen
(1) Zapisnik o razglasitvi pisne oporoke
mora obsegati:
1.     
koliko oporok je bilo najdenih, kateri datum imajo in kje so bile
najdene;
2.     
kdo jih je izročil sodišču ali sestavljalcu smrtovnice;
3.     
katere priče so bile navzoče pri odpiranju in razglasitvi oporoke;
4.     
ali je bila oporoka izročena odprta, ali zaprta  in s kakšnim pečatom je
bila zapečatena.
(2) Če se pri odpiranju oporoke opazi, da
je pečat poškodovan, ali da je v oporoki kaj izbrisano, prečrtano ali
popravljeno, ali če se najde kaj drugega sumljivega, se mora tudi to navesti v
zapisniku.
(3) Zapisnik podpišejo sodnik, zapisnikar
in priči.
(4) Na razglašeni oporoki sodišče potrdi,
da je bila razglašena; pri tem navede datum razglasitve ter število in datum
drugih najdenih oporok.
Razglasitev ustne oporoke
196. člen
(1) Če je pokojnik napravil ustno oporoko
in obstaja o tem listina, ki so jo priče lastnoročno podpisale, razglasi
sodišče vsebino take listine po določbah, ki veljajo za razglasitev pisne
oporoke.
(2) Če take listine ni, se priče, pred
katerimi je bila napravljena ustna oporoka, zaslišijo vsaka posebej o njeni
vsebini, zlasti pa o okoliščinah, od katerih je odvisna njena veljavnost, nato
pa se zapisnik o zaslišanju teh prič razglasi po določbah, ki veljajo za
razglasitev pisne oporoke.
Razglasitev pogrešane ali uničene
oporoke
197. člen
(1) Če je pisna oporoka izginila ali je
bila brez zapustnikove volje uničena, pa med prizadetimi ni spora o tem, da je
obstajala, o obliki, v kateri je bila sestavljena, o načinu, kako je izginila
ali bila uničena in tudi ne o njeni vsebini, zasliši zapuščinsko sodišče o tem
vse prizadete osebe in izvede po njihovih predlogih potrebne dokaze, nato pa
razglasi ta zapisnik po določbah, ki veljajo za razglasitev pisne oporoke.
(2) Če bi zapuščina, ko ne bi bilo oporoke,
postala lastnina Republike Slovenije, velja sporazum prizadetih o obstoju oporoke ter o njeni obliki in
vsebini samo s soglasjem
pristojnega organa.
(3) Če so med prizadetimi osebe, ki niso
sposobne same skrbeti za svoje zadeve, velja sporazum iz prvega in drugega
odstavka tega člena samo s soglasjem pristojnega centra za socialno delo.
Hramba listin o razglasitvi oporoke
198. člen
(1) Zapisnik o razglasitvi oporoke z
izvirno pisno oporoko oziroma z listino o ustni oporoki ali zapisnikom o
zaslišanju prič ustne oporoke se pošlje zapuščinskemu sodišču; sodišče, ki je
oporoko razglasilo, obdrži njihov prepis.
(2) Izvirna pisna oporoka, listina o ustni
oporoki, zapisnik o zaslišanju prič ustne oporoke ter zapisnik o vsebini
pogrešane ali uničene pisne oporoke se hranijo pri sodišču ločeno od drugih
spisov, njihov overjen prepis pa se priloži k spisom.
V. POSTOPEK ZAPUŠČINSKEGA SODIŠČA PO PREJEMU
SMRTOVNICE
199. člen
(1) Ko sodišče prejme smrtovnico,
preizkusi, ali je pristojno za zapuščinsko obravnavo; če ugotovi, da ni
pristojno, pošlje zadevo pristojnemu sodišču.
(2) Če sodišče ugotovi, da je za
zapuščinsko obravnavo pristojen tuj organ, se izreče s sklepom za nepristojno.
200. člen
Ukrepe za zavarovanje zapuščine lahko
odredi zapuščinsko sodišče vsak čas, dokler teče zapuščinski postopek.
201. člen
Če je zapustnik postavil izvršitelja
oporoke, mu sodišče to sporoči in ga povabi, naj v določenem roku izjavi, ali
prevzame to dolžnost.
202. člen
(1) Če se pričakuje rojstvo otroka, ki bi
bil upravičen dedovati, obvesti zapuščinsko sodišče o tem pristojni center za socialno delo.
(2) Če ta center ne določi drugače, skrbi za pravice še nerojenega otroka eden
njegovih staršev.
Postopek, če ni premoženja ali so
samo premičnine
203. člen
(1) Če po podatkih iz smrtovnice pokojnik
ni zapustil premoženja, odloči zapuščinsko sodišče, da se zapuščinska obravnava
ne opravi.
(2) Tako ravna sodišče tudi v primeru, če
je pokojnik zapustil samo premično premoženje, pa
nobeden od tistih, ki so upravičeni dedovati, ne zahteva obravnave.
(3) Kadar sodišče odloči, da ne bo opravilo
zapuščinske obravnave, mora obvestiti o tem pristojni
center za socialno delo, če so med dediči osebe, ki
niso sposobne same skrbeti za svoje zadeve, pa nimajo staršev.
(4) Če sodišče odloči, da ne bo opravilo
zapuščinske obravnave zaradi tega, ker obstaja zapuščina samo iz premičnega
premoženja, lahko osebe, ki so upravičene dedovati, izvršujejo pravice, ki jim
gredo kot dedičem.
Ločitev zapuščine
204. člen
Kadar se po določbah zakona lahko zahteva
ločitev zapuščine od dedičevega premoženja, sodišče na predlog upravičencev
odredi tako ločitev, uporabljajoč pri tem smiselno določbe tega zakona o
začasnih ukrepih za zavarovanje zapuščine.
VI. ZAPUŠČINSKA OBRAVNAVA
Vabilo na narok
205. člen
(1) Za zapuščinsko obravnavo določi sodišče
narok.
(2) V vabilu na narok obvesti sodišče
prizadete osebe o uvedbi postopka in o morebitnem obstoju oporoke; povabi jih,
da takoj predložijo sodišču pisno oporoko oziroma listino o ustni oporoki, če
je pri njih ali da navedejo priče ustne oporoke.
(3) Sodišče opozori v vabilu prizadete
osebe, da lahko do konca postopka podajo pri sodišču izjavo, ali sprejmejo
dediščino ali pa se ji odpovedujejo in da bo sodišče odločilo o njihovi pravici
po podatkih, s katerimi razpolaga, če ne pridejo na narok ali ne podajo izjave.
(4) Če je pokojnik zapustil oporoko,
obvesti sodišče o uvedbi zapuščinskega postopka in povabi na narok tudi osebe,
ki bi utegnile priti v poštev kot zakoniti dediči.
(5) Če je pokojnik postavil izvršitelja
oporoke, obvesti sodišče tudi njega o uvedbi postopka.
Vabilo z oklicem
206. člen
(1) Če se ne ve, ali je kaj dedičev, povabi
sodišče z oklicem tiste, ki mislijo, da imajo pravico do dediščine, da se
priglasijo sodišču v enem letu od objave oklica v Uradnem
listu Republike Slovenije.
(2) Oklic se nabije na sodno desko sodišča in objavi v Uradnem listu Republike Slovenije, po
potrebi pa tudi na drug primeren način. Če zapuščino sestavlja premoženje
majhne vrednosti, se oklic objavi samo na sodni deski sodišča.
(3) Po prvem in drugem odstavku tega člena
ravna sodišče tudi, če je dediču postavljen začasni zastopnik zato, ker je
prebivališče neznano, pa nima pooblaščenca, ali zato, ker živi dedič ali njegov
zakoniti zastopnik, ki nima pooblaščenca, v tujini, vročitev pa se ni mogla
opraviti.
(4) Po preteku roka iz prvega odstavka tega
člena opravi sodišče zapuščinsko obravnavo na podlagi izjave postavljenega
skrbnika in podatkov, s katerimi razpolaga.
Narok
207. člen
(1) V zapuščinskem postopku obravnava
sodišče vsa vprašanja, ki se nanašajo na zapuščino, zlasti pa pravico do dediščine,
velikost dednega deleža in pravico do volila.
(2) O teh pravicah odloči sodišče
praviloma, ko sprejme od prizadetih oseb potrebne izjave.
(3) Pravice oseb, ki ne pridejo na narok,
čeprav so bile v redu povabljene, obravnava sodišče po podatkih, s katerimi
razpolaga, upoštevajoč njihove pisne izjave, ki prispejo do izdaje odločbe.
(4) Pri zapuščinski obravnavi lahko dajejo
prizadete osebe izjave v navzočnosti drugih prizadetih oseb in ni potrebno, da
bi se tem osebam vselej dala priložnost, da se izjavijo o izjavah drugih
prizadetih oseb.
(5) Če sodišče dvomi, da bi bil tisti, ki
zahteva dediščino na podlagi zakona, edini ali najbližji pokojnikov sorodnik,
lahko zasliši tudi osebe, za katere misli, da bi utegnile imeti enako ali
močnejšo pravico do dediščine; lahko pa povabi te osebe tudi z oklicem po
določbah 206. člena tega zakona.
Dedna izjava
208. člen
(1) Če dedič sprejme dediščino ali se ji
odpove, mora izjavo o tem podpisati on sam ali njegov zastopnik.
(2) Podpisa na izjavi o sprejemu dediščine
ali odpovedi dediščini, ki se predloži sodišču, ni potrebno overiti; sodišče pa
v dvomu lahko zahteva overitev pisne izjave o odpovedi dediščini oziroma
pooblastila.
(3) V izjavi je treba navesti, ali dedič
sprejme delež ali se odpove deležu, ki mu gre po zakonu ali po oporoki ali pa
se izjava nanaša na nujni delež.
(4) Izjavo o odpovedi dediščini lahko da
dedič pred zapuščinskim sodiščem ali pred katerimkoli drugim po zakonu stvarno
pristojnim sodiščem.
(5) Ko dedič daje izjavo o odpovedi
dediščini, ga sodišče opozori, da se lahko odpove dediščini samo v svojem imenu
ali pa tudi v imenu svojih potomcev.
Ugovor zoper popis ali cenitev
209. člen
(1) Če stranke ugovarjajo popisu ali
cenitvi premoženja, lahko odredi sodišče, če misli, da je to potrebno, naj se znova opravi popis ali cenitev.
(2) Če popis premoženja ni bil opravljen,
lahko sodišče na podlagi podatkov prizadetih oseb samo ugotovi, katero
premoženje spada v zapuščino.
Napotitev na pravdo
210. člen
(1) Sodišče prekine zapuščinsko obravnavo
in napoti stranke na pravdo ali na upravni postopek, če so med strankami sporna
dejstva, od katerih je odvisna kakšna njihova pravica.
(2) Tako ravna sodišče, če so sporna tale
dejstva:
1.     
dejstva, od katerih je odvisna pravica do dediščine, zlasti veljavnost
ali vsebina oporoke ali razmerje med dedičem in zapustnikom, ki je podlaga za
dedovanje, po zakonu;
2.     
dejstva, od katerih je odvisna utemeljenost zahteve preživelega zakonca
in zapustnikovih potomcev, ki so živeli z zapustnikom v istem gospodinjstvu, da
se jim iz zapuščine izločijo gospodinjski predmeti, ki so namenjeni za
zadovoljitev vsakdanjih potreb;
3.     
dejstva, od katerih je odvisna velikost dednega deleža, zlasti
vračunanje v dedni delež;
4.     
dejstva, od katerih je odvisna utemeljenost razdedinjenja nujnih dedičev
ali utemeljenost razlogov za nevrednost;
5.     
dejstva o tem, ali se je nekdo odpovedal dediščini.
(3) Če v naštetih primerih ne gre za spor o
dejstvih, temveč za spor o uporabi prava, odloči zapuščinsko sodišče o pravnih
vprašanjih v zapuščinskem postopku.
211. člen
Če je med strankami spor o pravici do
volila ali o kakšni drugi pravici iz zapuščine, napoti sodišče prav tako
stranke na pravdo ali na upravni postopek, ne prekine pa zapuščinske obravnave.
212. člen
Če je med dediči spor bodisi o dejstvih
bodisi o uporabi prava, prekine sodišče zapuščinsko obravnavo in napoti stranke
na pravdo ali na upravni postopek v tehle primerih:
1.     
če je med dediči spor o tem, ali kakšno premoženje spada v zapuščino;
2.     
če je med dediči spor zaradi zahteve zapustnikovih potomcev, ki so
živeli z njim v skupnosti, da se jim iz zapuščine izloči del, ki ustreza
njihovemu prispevku k povečanju ali ohranitvi vrednosti zapustnikovega
premoženja.
213. člen
(1) Sodišče napoti na pravdo oziroma na
upravni postopek tisto stranko, katere pravico šteje za manj verjetno.
(2) Če sodišče prekine postopek, določi
rok, v katerem je treba sprožiti pravdo oziroma upravni postopek.
(3) Če se stranka v določenem roku ravna po
sklepu sodišča, traja prekinitev postopka, dokler ni pravda oziroma dokler ni
upravni postopek pravnomočno končan.
(4) Če se stranka v določenem roku ne ravna
po sklepu sodišča, se nadaljuje zapuščinska obravnava in se dokonča ne glede na
zahtevke, glede katerih jo je sodišče napotilo na pravdo oziroma na upravni
postopek.
(5) Če je zapuščinsko sodišče opravilo
zapuščinsko obravnavo po četrtem odstavku tega člena, kakor tudi, če je
opravilo zapuščinsko obravnavo, moralo pa bi napotiti stranko na pravdo,
pravnomočnost odločbe zapuščinskega sodišča ni ovira, da se o zadevnem zahtevku
ne bi mogla sprožiti pravda.
VII. SKLEP O DEDOVANJU IN O VOLILU
Vsebina sklepa
214. člen
(1) Ko sodišče ugotovi, katerim osebam gre
pravica do dediščine, jih s sklepom o dedovanju razglasi za dediče.
(2) Ta sklep mora obsegati:
1.     
priimek in ime (tudi prejšnje priimke) pokojnika ter ime njegovega
očeta, poklic, datum rojstva in državljanstvo pokojnika, za umrlo poročeno
žensko pa tudi dekliški priimek;
2.     
navedbo nepremičnin s podatki iz zemljiških knjig, ter navedbo
premičnin, sklicujoč se na popis;
3.     
priimek in ime ter poklic in stalno prebivališče dediča, razmerje dediča
do zapustnika, ali deduje kot zakoniti ali kot oporočni dedič, če je več dedičev,
pa tudi njihov dedni delež;
4.     
ali je določitev dediča odložena;
5.     
ali je dedičeva pravica odložena zaradi tega, ker še ni prišel čas, ali
je omejena na določen čas, ali je odložena zaradi neizpolnjenega pogoja ali
odvisna od razveznega pogoja oziroma naloga, ki ga je šteti za razvezni pogoj,
ali je omejena s pravico, užitka in v čigavo korist;
6.     
priimek in ime, poklic in stalno prebivališče oseb, katerim je pripadlo
volilo, užitek ali kakšna druga pravica iz zapuščine, z natančnim opisom te
pravice.
(3) Če v zapuščinskem postopku vsi dediči
sporazumno predložijo delitev in način delitve, navede sodišče tak sporazum v
sklepu o dedovanju.
(4) Če gre za omejitev dedovanja po 128.
členu tega zakona, navede sodišče v sklepu o dedovanju tudi vse bistvene
podatke o tem ter morebitno obvezo o povračilu pomoči
in ugotovi obstoj zakonite zastavne pravice (tretji in četrti odstavek 128. člena).
Vročitev sklepa
215. člen
(1) Sklep o dedovanju se vroči vsem dedičem
in volilojemnikom, kakor tudi osebam, ki so v postopku uveljavljale zahtevke iz
naslova dedovanja.
(2) Če je bila sodišču predložena pisna
izjava o odpovedi dediščini po pooblaščencu in podpis pooblastitelja ni
overjen, se sklep o dedovanju vroči obema.
(3) Pravnomočen sklep o dedovanju se pošlje
pristojnemu davčnemu uradu.
Vpisi v zemljiški knjigi in izročitev
premičnin
216. člen
Ko se predložijo dokazi o izpolnitvi in
zavarovanju obveznosti, ki so dediču naložene z oporoko v korist oseb, ki niso
sposobne, da bi same skrbele za svoje zadeve, ali v kakšen splošno koristen
namen, odredi sodišče, da se opravijo v zemljiški knjigi potrebni vpisi in da
se upravičencem izročijo premične stvari, ki so v hrambi pri sodišču.
Zavarovanje pri pogojni pravici
217. člen
Kadar je pravica dediča ali volilojemnika
odložena zaradi tega, ker še ni prišel čas, ali je omejena na določen čas, ali
je odložena zaradi še neizpolnjenega pogoja ali odvisna od razveznega pogoja
oziroma naloga, ki ga je šteti za razvezni pogoj, odredi sodišče na predlog
prizadetih oseb začasne ukrepe za zavarovanje zadevnega dela zapuščine po določbah zakona, ki ureja izvršbo in zavarovanje, če ni z oporoko določeno kaj drugega.
Poseben sklep o volilu
218. člen
(1) Če dediči ne oporekajo volilu, lahko
izda sodišče pred sklepom o dedovanju na zahtevo volilojemnika poseben sklep o
volilu.
(2) V takem primeru se smiselno uporabljajo
določbe o pošiljanju pravnomočnega sklepa o dedovanju pristojnemu davčnemu uradu, o vpisih v zemljiški
knjigi in o izročitvi premičnih stvari, ki so v hrambi pri sodišču.
Izročitev zapuščine pristojnemu organu
219. člen
Kadar sodišče ugotovi, da ni dedičev, ali
kadar se ne ve, ali je kaj dedičev, pa se v roku, ki je predpisan s tem
zakonom, ne zglasi nihče, ki bi uveljavljal pravico do dediščine, izda sodišče
sklep, da se zapuščina izroči organu, pristojnemu za
gospodarjenje s posamezno vrsto premoženja.
Učinek pravnomočnosti sklepa
220. člen
Pravnomočen sklep o dedovanju ali o volilu
veže stranke, ki so sodelovale v zapuščinskem postopku, kolikor jim ni priznana
pravica, da lahko uveljavljajo svoj zahtevek v pravdi.
VIII. DEDNOPRAVNI ZAHTEVKI PO PRAVNOMOČNOSTI
SKLEPA O DEDOVANJU
Pozneje najdeno premoženje
221. člen
(1) Če se po pravnomočnosti sklepa o
dedovanju najde premoženje, za katero se ob izdaji sklepa ni vedelo, da pripada
zapuščini, sodišče ne opravi nove zapuščinske obravnave, temveč razdeli to
premoženje z novim sklepom na podlagi prejšnjega sklepa o dedovanju.
(2) Če prej ni bilo zapuščinske obravnave,
jo sodišče opravi le tedaj, če obstaja najdeno premoženje iz nepremičnin.
(3) Če obstaja najdeno premoženje iz
premičnin, opravi sodišče zapuščinsko obravnavo samo na zahtevo prizadetih
oseb.
Pozneje najdena oporoka
222. člen
(1) Če se po pravnomočnosti sklepa o
dedovanju najde oporoka, jo sodišče razglasi in pošlje zapuščinskemu sodišču,
obdrži pa njen prepis.
(2) Zapuščinsko sodišče ne opravi nove
zapuščinske obravnave, temveč obvesti prizadete osebe o razglasitvi oporoke in
jih opozori, da lahko uveljavljajo svoje pravice iz oporoke v pravdi.
Novi dedič
223. člen
Če po pravnomočnosti sklepa o dedovanju
oseba, ki ni sodelovala v zapuščinskem postopku uveljavlja kakšno pravico do
zapuščine kot dedič, zapuščinsko sodišče ne opravi nove zapuščinske obravnave,
temveč napoti to osebo, da lahko uveljavlja svojo pravico v pravdi.
Pravda ob pogojih za obnovo postopka
224. člen
Kadar je zapuščinska obravnava končana s
pravnomočnim sklepom o dedovanju ali sklepom o volilu, pa so dani pogoji za
obnovo postopka po določbah pravdnega postopka, se zapuščinski postopek ne
obnovi, temveč lahko stranke uveljavljajo svoje pravice v pravdi.
IX. POSTOPEK, KADAR
JE ZA ZAPUŠČINSKO OBRAVNAVO PRISTOJEN ORGAN TUJE DRŽAVE
Ukrepi za zavarovanje domačih
dedičev, volilojemnikov in upnikov
225. člen
(1) Kadar je za
zapuščinsko obravnavo pristojen organ tuje države, izda sodišče v Republiki
Sloveniji, na katerega območju je zapustnik umrl, po prejemu smrtovnice oklic,
s katerim povabi vse osebe v Republiki Sloveniji, ki imajo kakšne zahtevke do
zapuščine kot dediči, volilojemniki ali upniki, naj v oklicnem roku, ki ne sme
biti krajši kot 30 dni in ne daljši kot šest mesecev in ki teče od dneva objave
oklica v Uradnem listu Republike Slovenije, priglasijo svoje zahtevke, ker bo
sicer premično premoženje iz zapuščine izročilo pristojnemu organu tuje države
ali osebi, ki jo ta organ pooblasti za prevzem tega premoženja.
(2) Oklic se nabije na sodno desko sodišča in objavi v Uradnem listu Republike Slovenije, po
potrebi pa tudi na drug primeren način; en izvod oklica se pošlje najbližjemu
diplomatsko-konzularnemu predstavniku ustrezne tuje države v Republiki Sloveniji.
(3) Ne izda se oklic, če vrednost
zapuščine, brez odbitka dolgov, ne presega 2.000 eurov.
(4) Če se ne izda oklic, se zapuščina ne
sme izročiti, dokler ne pretečejo trije meseci od dneva smrti tujega
državljana.
Zadržanje zapuščine
226. člen
(1) Če priglasi kakšen dedič ali
volilojemnik svoj zahtevek, zadrži sodišče zapuščino oziroma del zapuščine, ki
je potreben za kritje tega zahtevka, vse dotlej, dokler pristojni organ tuje države ne izda
pravnomočne odločbe o takem zahtevku.
(2) Sodišče izvrši glede priglašenega
zahtevka tako odločbo iz zadržane zapuščine ali iz njenega dela, ostanek pa
izroči pristojnemu organu
tuje države.
(3) Če kakšen upnik priglasi svojo
terjatev, zadrži sodišče zapuščino ali del zapuščine, ki je potreben za kritje
take terjatve, vse dotlej, dokler ni poravnana ali zavarovana.
Prehod pristojnosti na sodišče v Republiki Sloveniji
227. člen
(1) Če je za zapuščinsko obravnavo po tujem
državljanu glede njegovega premičnega premoženja pristojen tuj organ, pa predlagajo vsi dediči, ki so v Republiki Sloveniji, naj opravi obravnavo
sodišče v Republiki Sloveniji,
povabi sodišče vse dediče in volilojemnike zunaj Republike
Slovenije, naj v šestih mesecih od vročitve vabila
uveljavijo ugovor nepristojnosti sodišča v Republiki
Sloveniji, ker bo sicer to sodišče opravilo
zapuščinsko obravnavo.
(2) Znani dediči, za katerih prebivališče
se ne ve, se povabijo z oklicem.
(3) Oklic se nabije na sodno desko sodišča in objavi v Uradnem listu Republike Slovenije, po
potrebi pa tudi na kakšen drug primeren način; en izvod oklica se pošlje
najbližjemu diplomatsko-konzularnemu predstavniku ustrezne tuje države v Republiki Sloveniji.
(4) Če nobeden od dedičev in volilojemnikov
ne uveljavi ugovora nepristojnosti sodišča v Republiki
Sloveniji, opravi to sodišče po preteku v prvem
odstavku tega člena navedenega roka zapuščinsko obravnavo.
Tretje poglavje
DOLOČBE ZA IZVAJANJE UREDBE
650/2012/EU
Splošna določba
227.a člen
Za odločanje v zadevah po Uredbi
650/2012/EU se uporabljajo določbe tega zakona, če ni v Uredbi 650/2012/EU ali
tem poglavju določeno drugače.
Evropsko potrdilo o dedovanju
227.b člen
(1) Zahteva za izdajo evropskega potrdila o
dedovanju iz 65. člena Uredbe 650/2012/EU se vloži pri zapuščinskem sodišču.
(2) O zahtevi za izdajo evropskega potrdila
o dedovanju odloči zapuščinsko sodišče.
Popravek, sprememba ali razveljavitev
evropskega potrdila o dedovanju
227.c člen
O zahtevi za popravek, spremembo ali
razveljavitev evropskega potrdila o dedovanju iz 71. člena Uredbe 650/2012/EU
odloči zapuščinsko sodišče.
Pravna sredstva v zvezi z evropskim
potrdilom o dedovanju
227.č člen
(1) Zoper sklep, s katerim sodišče odloči o
zahtevi za izdajo evropskega potrdila o dedovanju v skladu s 67. členom Uredbe
650/2012/EU, zoper sklep o popravku evropskega potrdila o dedovanju, o
spremembi evropskega potrdila o dedovanju in o razveljavitvi evropskega
potrdila o dedovanju po 71. členu Uredbe 650/2012/EU lahko upravičene osebe iz
72. člena Uredbe 650/2012/EU vložijo pritožbo.
(2) Pritožba se vloži v 30 dneh od vročitve
sklepa.
(3) Pritožba ne zadrži izvršitve sklepa.
Začasna odložitev učinkov evropskega
potrdila o dedovanju
227.d člen
(1) O zahtevi za začasen odlog učinkov
evropskega potrdila o dedovanju iz 73. člena Uredbe 650/2012/EU odloči
zapuščinsko sodišče. Postopek je nujen in prednosten.
(2) Zoper sklep, s katerim sodišče odloči o
zahtevi iz prejšnjega odstavka, lahko upravičene osebe iz 72. člena Uredbe
650/2012/EU vložijo pritožbo pri zapuščinskem sodišču.
(3) Pritožba se vloži v 30 dneh od vročitve
sklepa.
(4) Pritožba ne zadrži izvršitve sklepa.
Evropsko potrdilo o dedovanju, izdano
v drugi državi članici
227.e člen
(1) Evropsko potrdilo o dedovanju, izdano v
drugi državi članici Evropske unije (v nadaljnjem besedilu: druga država
članica) v skladu z Uredbo 650/2012/EU, ima v primerih, ko je za vpis pravice
na nepremičnini ali premičnini v zemljiško knjigo ali drugo evidenco ali
register pristojno sodišče ali drug organ Republike Slovenije, lastnost sklepa
o dedovanju.
(2) V primeru, ko je za vpis pravice na
nepremičnini ali premičnini v zemljiško knjigo ali drugo evidenco ali register
pristojno sodišče ali drug organ Republike Slovenije, se šteje evropsko
potrdilo o dedovanju, izdano v drugi državi članici v skladu z Uredbo
650/2012/EU, kot listina, ki je podlaga za takšen vpis.
(3) Postopek vpisa v zemljiško knjigo ali
drugo evidenco ali register se začne na predlog stranke, katere pravica se v
skladu z evropskim potrdilom o dedovanju vpiše v zemljiško knjigo ali drugo
evidenco ali register.
Prilagoditev stvarnih pravic
227.f člen
(1) Če je treba po 31. členu Uredbe
650/2012/EU odločiti o prilagoditvi stvarne pravice, o tem na predlog osebe, ki
uveljavlja takšno stvarno pravico, ki je pravo Republike Slovenije ne pozna,
odloči okrajno sodišče, na območju katerega se nahaja predmet zapuščine ali
večina predmetov zapuščine, glede katerih se uveljavlja takšna stvarna pravica,
v nepravdnem postopku.
(2) Sklep o prilagoditvi stvarnih pravic je
skupaj z evropskim potrdilom o dedovanju podlaga za vpis stvarnih pravic v
zemljiško knjigo ali drugo evidenco ali register.
Začasni ukrepi in zavarovanje
zapuščine
227.g člen
Če po Uredbi 650/2012/EU o dedovanju odloča
pristojni organ druge države članice, o zahtevi za začasne ukrepe in
zavarovanje zapuščine v Republiki Sloveniji (19. člen Uredbe 650/2012/EU)
odloči pristojno okrajno sodišče po določbah tega zakona ali po določbah
zakona, ki ureja izvršbo in zavarovanje.
Razglasitev izvršljivosti
227.h člen
(1) Zahteva za razglasitev izvršljivosti
odločbe, javne listine in sodne poravnave, izdane, sestavljene oziroma
sklenjene v drugi državi članici in izvršljive v tej državi, se v Republiki
Sloveniji vloži pri okrožnem sodišču, ki je krajevno pristojno v skladu s 45.
členom Uredbe 650/2012/EU.
(2) O zahtevi za razglasitev izvršljivosti
odloči okrožno sodišče iz prejšnjega odstavka.
(3) Sklep o razglasitvi izvršljivosti se
vroči stranki, ki je vložila zahtevo, in stranki, zoper katero se zahteva
izvršitev v skladu z drugim odstavkom 49. člena Uredbe 650/2012/EU.
Ugovor zoper sklep o razglasitvi
izvršljivosti
227.i člen
(1) O ugovoru zoper sklep o razglasitvi
izvršljivosti po 50. členu Uredbe 650/2012/EU odloča sodišče, ki je izdalo
sklep o razglasitvi izvršljivosti, v senatu treh sodnikov.
(2) Rok za odgovor na ugovor je 30 dni od
vročitve ugovora.
(3) Če je odločitev o ugovoru odvisna od
spornih dejstev, odloči sodišče po opravljenem naroku.
Pritožba zoper sklep o ugovoru
227.j člen
(1) Zoper sklep, s katerim okrožno sodišče
odloči o ugovoru iz 227.i člena tega zakona, lahko stranka vloži pritožbo.
(2) Pritožba se vloži v 30 dneh od vročitve
sklepa.
(3) Rok za odgovor na pritožbo je 30 dni od
vročitve pritožbe.
(4) O pritožbi odloči Vrhovno sodišče
Republike Slovenije.
(5) Pritožba ne zadrži izvršitve sklepa.
Potrdilo o izvršljivosti
227.k člen
Za izdajo potrdila iz (b) točke tretjega
odstavka 46. člena Uredbe 650/2012/EU za namen priznanja ali razglasitve
izvršljivosti sklepa o dedovanju v drugi državi članici je pristojno
zapuščinsko sodišče.

Zakon o dedovanju (Uradni list SRS, št. 15/76)
vsebuje naslednje prehodne in končne določbe:
»PREHODNE IN KONČNE DOLOČBE
228. člen
(1) Ta zakon se uporablja za vse dediščine,
v katerih se uvede dedovanje po njegovi uveljavitvi.
(2) Za dediščine, v katerih postopek do
uveljavitve tega zakona še ni pravnomočno končan, in za dedovanje nepopolnih
posvojencev po dosedanjih predpisih, se uporabljajo določbe zakona o dedovanju
(Uradni list SFRJ, št. 42/65).
229. člen
(1) Izjava poslednje volje, napravljena
pred uveljavitvijo tega zakona, v obliki, ki je bila tedaj dovoljena, velja,
kolikor ni v nasprotju z določbami tega zakona.
(2) Omejitev v zvezi z določitvijo dediča
dediču ali volilojemniku, vpisana v zemljiški knjigi, se izbriše po predlogu
stranke ali po uradni dolžnosti.
230. člen
Z dnem, ko začne veljati ta zakon, se,
razen za primere iz drugega odstavka 228. člena tega zakona, v Socialistični
republiki Sloveniji preneha uporabljati zakon o dedovanju (Uradni list SFRJ,
št. 42/65), razen določb členov 154 do 159 ter 187 in 188, ki se še nadalje
uporabljajo.
231. člen
Do uveljavitve zakona o rednih sodiščih je
za zapuščinske zadeve stvarno pristojno občinsko sodišče.
232. člen
Ta zakon začne veljati 1. januarja 1977.«.

Zakon o dopolnitvah zakona o dedovanju (Uradni
list SRS, št. 23/78) vsebuje naslednjo končno določbo:
»2. člen
Ta zakon začne veljati osmi dan po
objavi v Uradnem listu SRS.«.

Zakon o notariatu (Uradni list RS, št. 13/94)
vsebuje naslednjo končno določbo:
»131. člen
Ta zakon začne veljati trideseti dan
po objavi v Uradnem listu Republike Slovenije.«.

Odločba o razveljavitvi 128. člena zakona o
dedovanju (Uradni list RS, št. 117/00)
v zvezi z razveljavitvijo 128. člena zakona določa:
»Razveljavitev začne učinkovati po preteku
šestih mesecev od dneva objave te odločbe v Uradnem listu Republike Slovenije.«.

Zakon o spremembah in dopolnitvah zakona o
dedovanju – ZD-B (Uradni list RS, št. 67/01)
vsebuje naslednjo prehodno in končno določbo:
»54. člen
V roku treh mesecev od uveljavitve tega
zakona obvestijo notarji sodišče, na katerega območju ima oporočitelj stalno
prebivališče, o oporokah iz 29. člena tega zakona, ki so jih sestavili, prejeli
v hrambo ali so bile pri njih preklicane do uveljavitve tega zakona.
55. člen
Ta zakon začne veljati petnajsti dan po
objavi v Uradnem listu Republike Slovenije.«.

Obligacijski zakonik – OZ (Uradni list RS, št.
83/01)
vsebuje naslednjo končno določbo:
»Uveljavitev
tega zakonika
1062. člen
Ta zakonik začne veljati 1. januarja 2002.«.

Zakon o spremembah in dopolnitvah zakona o
notariatu – ZN-C (Uradni list RS, št. 73/04)
v zvezi s prenehanjem veljavnosti 161. člena zakona določa:
»63. člen
[…]
Z dnem, ko začne veljati sklep o
vzpostavitvi registra iz drugega odstavka tega člena neha veljati 161. člen
Zakona o dedovanju (Uradni list SRS, št. 15/76 in 23/78, ter Uradni list RS,
št. 13/94 – ZN, 40/94 – odločba US, 82/94 – ZN-A, 117/2000 – odločba US, 67/01
in 83/01 – OZ). «;
ter vsebuje naslednjo končno določbo:
»68. člen
Ta zakon začne veljati trideseti dan po
objavi v Uradnem listu Republike Slovenije.«.

Odločba o ugotovitvi, da je Zakon o dedovanju
v neskladju z Ustavo (Uradni list RS, št. 31/13),
določa: 
»1. Zakon o dedovanju (Uradni list SRS, št.
15/76, 23/78, in Uradni list RS, št. 67/01) je v neskladju z Ustavo.
2. Državni zbor Republike Slovenije mora
ugotovljeno neskladje odpraviti v roku šestih mesecev po objavi te odločbe v
Uradnem listu Republike Slovenije.
3. Do odprave ugotovljenega neskladja
veljajo za dedovanje med istospolno usmerjenima partnerjema, ki živita v dalj
časa trajajoči življenjski skupnosti, vendar nista sklenila partnerske
skupnosti po Zakonu o registraciji istospolne partnerske skupnosti (Uradni list
RS, št. 65/05), in tudi ni razlogov, zaradi katerih bi bila taka partnerska
skupnost med njima neveljavna, enaka pravila, kot veljajo po veljavni zakonski
ureditvi za dedovanje med zunajzakonskima partnerjema.«.

Zakon o spremembah in dopolnitvah Zakona o
dedovanju – ZD-C (Uradni list RS, št. 63/16)
vsebuje naslednje prehodne in končne določbe:
»PREHODNE IN KONČNE DOLOČBE
18. člen
(1) Z dnem uveljavitve tega zakona
prenehajo veljati drugi odstavek 417. člena, 417.a in 417.b člen, prvi odstavek
417.c člena in 2. točka 417.d člena Zakona o finančnem poslovanju, postopkih
zaradi insolventnosti in prisilnem prenehanju (Uradni list RS, št. 13/14 –
uradno prečiščeno besedilo, 10/15 – popr., 27/16, 31/16 – odločba US in 38/16 –
odločba US).
(2) V drugem in četrtem odstavku 417.c
člena Zakona o finančnem poslovanju, postopkih zaradi insolventnosti in
prisilnem prenehanju (Uradni list RS, št. 13/14 – uradno prečiščeno besedilo,
10/15 – popr., 27/16, 31/16 – odločba US in 38/16 – odločba US) se besedi
»Republika Slovenija« nadomestita z besedo »upnik«.
(3) Postopki stečaja zapuščine brez
dedičev, ki so se začeli po Zakonu o finančnem poslovanju, postopkih zaradi
insolventnosti in prisilnem prenehanju (Uradni list RS, št. 13/14 – uradno
prečiščeno besedilo, 10/15 – popr., 27/16, 31/16 – odl. US in 38/16 – odl. US)
do uveljavitve tega zakona, se dokončajo po določbah Zakona o finančnem
poslovanju, postopkih zaradi insolventnosti in prisilnem prenehanju (Uradni list
RS, št. 13/14 – uradno prečiščeno besedilo, 10/15 – popr., 27/16, 31/16 – odl.
US in 38/16 – odl. US).
19. člen
Ta zakon začne veljati petnajsti dan po
objavi v Uradnem listu Republike Slovenije.«.