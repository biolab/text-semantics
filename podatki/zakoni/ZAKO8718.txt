1. člen
(vsebina zakona)
(1) S tem zakonom se ureja prispevek Republike Slovenije v
skupnem skladu za rezervacije (v nadaljnjem besedilu: Sklad), kot je opredeljen
v Uredbi (EU, Euratom) 2018/1046 Evropskega parlamenta in Sveta z dne 18.
julija 2018 o finančnih pravilih, ki se uporabljajo za splošni proračun Unije,
spremembi uredb (EU) št. 1296/2013, (EU) št. 1301/2013, (EU) št. 1303/2013,
(EU) št. 1304/2013, (EU) št. 1309/2013, (EU) št. 1316/2013, (EU) št. 223/2014,
(EU) št. 283/2014 in Sklepa št. 541/2014/EU ter razveljavitvi Uredbe (EU,
Euratom) št. 966/2012 (UL L št. 193 z dne 30. 7. 2018, str. 1).
(2) Prispevek Republike Slovenije iz prejšnjega odstavka se
daje v obliki jamstva Republike Slovenije Evropski uniji za dopolnitev
oblikovanja rezervacij, ki se v Skladu oblikujejo za makrofinančno pomoč
Evropske unije Ukrajini, kot ju določata Sklep (EU) 2022/1628 Evropskega
parlamenta in Sveta z dne 20. septembra 2022 o zagotavljanju izredne
makrofinančne pomoči Ukrajini z okrepitvijo skupnega sklada za rezervacije z
jamstvi držav članic in posebnimi rezervacijami za nekatere finančne obveznosti
v zvezi z Ukrajino, za katere je zagotovljeno jamstvo na podlagi Sklepa št.
466/2014/EU, ter o spremembi Sklepa (EU) 2022/1201 (UL L št. 245 z dne 22. 9.
2022, str. 1; v nadaljnjem besedilu: Sklep 2022/1628/EU) in Sklep (EU)
2022/1201 Evropskega parlamenta in Sveta z dne 12. julija 2022 o zagotavljanju
izredne makrofinančne pomoči Ukrajini (UL L št. 186 z dne 13. 7. 2022, str. 1),
kakor je bil nazadnje spremenjen s Sklepom 2022/1628/EU.
2. člen
(značilnosti jamstva Republike Slovenije)
(1) Republika Slovenija jamči za dopolnitev Sklada v
sorazmernem deležu, kot ga določa tretji odstavek 9. člena Sklepa 2022/1628/EU,
in znaša največ 12.506.972,00 eura, kar predstavlja najvišji skupni znesek
jamstva Republike Slovenije po tem zakonu.
(2) Jamstvo Republike Slovenije po tem zakonu je nepreklicno,
brezpogojno in se unovči na zahtevo Evropske komisije (v nadaljnjem besedilu:
Komisija) na podlagi sporazuma o jamstvu (v nadaljnjem besedilu: sporazum), kot
je opredeljen v 10. členu Sklepa 2022/1628/EU.
(3) Jamstvo Republike Slovenije po tem zakonu začne veljati z
uveljavitvijo sporazuma, ki ga v imenu in za račun Republike Slovenije sklene
minister, pristojen za finance.
3. člen
(izpolnitev jamstvene obveznosti)
(1) Komisija lahko od Republike Slovenije zahteva izpolnitev
njene jamstvene obveznosti, če:
1.     
Evropska unija iz katerega koli razloga ne prejme vračila posojila ali
je obveščena s strani Ukrajine oziroma drugače seznanjena, da Ukrajina ne bo
sposobna vrniti posojila, skladno s posojilno pogodbo ali če se spremeni
časovni razpored plačil posojil, odobrenih Ukrajini na podlagi kritih
makrofinančnih pomoči, in
2.     
Komisija obvesti Republiko Slovenijo, da razpoložljiva sredstva v Skladu
ne zadoščajo za vračilo sredstev iz naslova zadolžitve Evropske unije za
izvedbo makrofinančnih pomoči Ukrajini.
(2) Za jamstvo Republike Slovenije po tem zakonu se ne
uporablja določba zakona, ki ureja javne finance, glede načina izterjave
regresnih zahtevkov.
4. člen
(prenehanje jamstva Republike Slovenije)
Jamstvo Republike Slovenije po tem zakonu preneha najkasneje
31. decembra 2058.
5. člen
(zagotavljanje sredstev)
Sredstva za izpolnjevanje obveznosti Republike Slovenije po
tem zakonu se zagotavljajo v proračunu Republike Slovenije. Jamstvo, izdano po
tem zakonu, se ne všteva v kvoto poroštev, določeno z zakonom, ki ureja
izvrševanje proračuna Republike Slovenije.
6. člen
(izvajanje zakona)
Ministrstvo, pristojno za finance, skrbi za izvajanje tega
zakona ter za uresničevanje vseh pravic in obveznosti Republike Slovenije, ki
izhajajo iz njega oziroma so v zvezi z njim.
KONČNA DOLOČBA
7. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 415-04/23-1/11
Ljubljana, dne 27. januarja 2023
EPA 550-IX
Državni zbor
Republike Slovenije
mag. Meira Hot
podpredsednica