1. člen
(1) Republika Slovenija daje soglasje in poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS, d.d.) iz naslova kreditov oziroma izdaje dolžniških vrednostnih
papirjev, do skupne višine 329,73 milijonov eurov glavnic s pripadajočimi
obrestmi in drugimi stroški, v protivrednosti katerekoli druge valute po
srednjem tečaju Banke Slovenije na dan sklenitve kreditnih pogodb oziroma
izdaje dolžniških vrednostnih papirjev.
(2) DARS, d.d. lahko najame kredite oziroma izda dolžniške
vrednostne papirje do skupne višine 299,73 milijonov eurov pod naslednjimi
pogoji:
-       
sredstva se lahko črpajo v več obrokih do konca leta 2011,
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja,
-       
stroški, povezani s pripravo in izdajo dolžniških vrednostnih papirjev,
ne smejo presegati 0,4% vrednosti izdaje, pri čemer se kot stroški izdaje
štejejo stroški storitev organizacije in prevzema tveganja celotne izdaje ter
stroški zunanjih svetovalcev, ne pa tudi stroški borze, nadzora (Agencije za
trg vrednostnih papirjev oziroma sorodne institucije na mednarodnem trgu) in
kliringa (Klirinško depotne družbe d.d. oziroma sorodne institucije na
mednarodnem trgu),
-       
vsi stroški, povezani z najetjem kredita, ne smejo presegati 0,2% od
vrednosti glavnice posameznega kredita,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
pri izdaji dolžniških vrednostnih papirjev morajo biti pogoji
zadolževanja primerljivi s pogoji primerljivih državnih vrednostnih papirjev.
(3) Sredstva kreditov oziroma dolžniških vrednostnih papirjev
iz prejšnjega odstavka bodo namenjena za financiranje gradnje avtocestnih
odsekov Šentvid–Koseze, Peračica–Podtabor, Slivnica–Gruškovje
(Draženci–Gruškovje: MMP Gruškovje–meja z RH), Želodnik–Vodice (Želodnik–Mengeš
z obvoznico Mengeš), Hajdina–Ormož (Gorišnica–Ormož), sistema za nadzor in
vodenje prometa: AC obroč Ljubljana (severna obvoznica), Klanec–Ankaran
(Navezava na Luko Koper II.faza), Želodnik–Vodice: Mengeš–Žeje, sistema za
nadzor in vodenje prometa: AC obroč Ljubljana (vzhodna obvoznica, južna
obvoznica), sistema za nadzor in vodenje prometa: Slivnica–Pesnica, obnavljanje
AC omrežja v letu 2009, elektro-strojna dela pri obnavljanju avtocest,
preureditev obstoječih cestninskih postaj, rekonstrukcijo križišča Tomačevo,
rehabilitacijo državnih cest: sporazum med DARS in MOL, rehabilitacijo državnih
cest, priključek Študa, center za nadzor in vodenje prometa, ureditev
počivališč za tovorna vozila Murska Sobota, ureditev počivališč za tovorna
vozila Grabonoš ter dodatne postavke v letu 2009 (nadomestilo za izvajanje
naročila, krožišče Čeplje, preureditev obstoječih MMP v sklopu avtocest,
stroški koordiniranja varstva pri delu, potrjevanje kvalitete, revizije
projektne dokumentacije, izvedba protihrupnih ukrepov, zaključna dela na
odsekih, zgrajenih po letu 1994, priprava projektne dokumentacije, odkupi
zemljišč in drugih nepremičnin, zaključna dela na avtocestah, zgrajenih pred
letom 1994).
(4) DARS, d.d. lahko najame kredite za dobo največ enega leta
do skupne višine 30 milijonov eurov za odseka Slivnica–Draženci in
Beltinci–Lendava v primeru izpada ali nepravočasnega črpanja sredstev iz
kohezijskega sklada.
2. člen
Če DARS, d.d. ne bo poravnal obveznosti iz naslova najetih
kreditov, za katere je Republika Slovenija dala poroštvo po tem zakonu, bo
Republika Slovenija na podlagi pisnega poziva kreditodajalca poravnala zapadlo
obveznost namesto DARS, d.d..
3. člen
(1) Če DARS, d.d. ne bo sposoben poravnati obveznosti iz
naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija na podlagi
predhodnega pisnega obvestila DARS, d.d. poroku, na dan zapadlosti posamezne
obveznosti poravnala zapadlo obveznost zakonitemu imetniku dolžniškega
vrednostnega papirja namesto DARS, d.d..
(2) Republika Slovenija in DARS, d.d. s pogodbo podrobneje
opredelita vsebino in obliko obvestila iz prejšnjega odstavka.
(3) Pogodbo iz prejšnjega odstavka sklene v imenu in za račun
Republike Slovenije minister oziroma ministrica (v nadaljnjem besedilu:
minister), pristojen za finance, v roku 90 dni po izdaji dolžniških vrednostnih
papirjev s strani DARS, d.d..
4. člen
Obseg izdajanja poroštev Republike Slovenije iz 1. člena tega
zakona se zmanjšuje z vsakokratnim zneskom najetega kredita oziroma izdanih
dolžniških vrednostnih papirjev, za katerega bo dano poroštvo Republike
Slovenije.
5. člen
(1) V primeru zadolžitve s krediti sklene pogodbe o poroštvu
s kreditodajalci v imenu in za račun Republike Slovenije minister, pristojen za
finance, ali oseba, ki jo za to pooblasti Vlada Republike Slovenije.
(2) V primeru zadolžitve z izdajo dolžniških vrednostnih
papirjev izda poroštveno izjavo v imenu in za račun Republike Slovenije
minister, pristojen za finance, ali oseba, ki jo za to pooblasti Vlada
Republike Slovenije.
6. člen
(1) Če Republika Slovenija izpolni poroštveno obveznost po
tem zakonu, pridobi pravico regresiranja izplačanih zneskov od DARS, d.d.
skupaj z vsemi stroški, ki so v zvezi s tem nastali.
(2) Pravico do regresiranja Republika Slovenija uresniči iz
sredstev po vseh virih, ki so namenjeni izgradnji avtocest v Republiki
Sloveniji.
7. člen
V roku 90 dni po sklenitvi poroštvene pogodbe oziroma izdaji
poroštvene izjave skleneta DARS, d.d. ter v imenu in za račun Republike
Slovenije minister, pristojen za finance, pogodbo, s katero uredita način
zavarovanja poroštva Republike Slovenije.
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/09-2/18
Ljubljana, dne 19. junija 2009
EPA 344-V
Državni zbor
Republike Slovenije
dr. Pavel Gantar l.r.
Predsednik