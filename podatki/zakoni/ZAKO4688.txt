I. SPLOŠNE DOLOČBE
1. člen
Ta zakon podrobneje ureja postopke v zvezi z uvedbo eura kot
valute Republike Slovenije.
2. člen
Posamezni izrazi, uporabljeni v tem zakonu, pomenijo: 
Euro je valuta
vseh sodelujočih držav članic Evropske unije, kot je določeno v Uredbi Sveta
(ES) št. 974/98 z dne 3. maja 1998 o uvedbi eura (UL L št. 139 z dne 11. maja
1998, str. 1, s spremembami). 
Tečaj zamenjave je
tečaj, ki je določen v Uredbi Sveta (ES) št. 1086/2006 z dne 11. julija 2006 o
spremembi Uredbe (ES) št. 2866/98 o menjalnih razmerjih med eurom in valutami
držav članic, ki sprejmejo euro (UL L št. 195 z dne 15. julija 2006, str. 1). 
Dan uvedbe eura je
dan, ki je določen v Odločbi Sveta 495/2006 z dne 11. julija 2006 v skladu s
členom 122 (2) Pogodbe o uvedbi enotne valute v Sloveniji 1. januarja 2007 (UL
L št. 195 z dne 15. julija 2006, str. 25). 
Metoda od spodaj
navzgor je metoda redenominacije dolga, pri kateri se redenominira vrednost
posameznega apoena dolžniškega vrednostnega papirja.
II. ZAMENJAVA GOTOVINE
3. člen
(1) Z dnem uvedbe eura se v Republiki Sloveniji kot zakonito
plačilno sredstvo uporabljajo bankovci in kovanci, ki se glasijo na euro. 
(2) Obdobje dvojnega obtoka se začne 1. januarja 2007 ob
00.00 uri in traja do vključno 14. januarja 2007 do 24.00 ure. 
(3) V obdobju dvojnega obtoka se kot zakonito plačilno
sredstvo uporabljajo tudi bankovci in kovanci, ki se glasijo na tolar.
4. člen
(1) V obdobju dvojnega obtoka lahko pravne osebe in fizične
osebe, ki opravljajo dejavnost (v nadaljnjem besedilu: podjetje), državni
organi ter organi lokalnih skupnosti razliko med vrednostjo, zaračunano za
storitev ali blago, in prejetim zneskom vračajo le v bankovcih in kovancih, ki
se glasijo na euro. 
(2) Preračun se opravi tako, da se od v euro preračunanega
zneska, prejetega v tolarskih bankovcih ali kovancih, odšteje vrednost v eurih.
5. člen
(1) Z dnem uvedbe eura začne Banka Slovenije jemati iz obtoka
bankovce in kovance, ki se glasijo na tolar. 
(2) Banka Slovenije lahko izda predpis, s katerim podrobneje
določi postopke in način zamenjave gotovine, zlasti pogoje prevoza, pakiranja,
hranjenja, varovanja, zavarovanja in statističnega spremljanja postopka
zamenjave gotovine.
6. člen
(1) Ne glede na drugi odstavek 3. člena tega zakona, traja
obdobje za zamenjavo bankovcev in kovancev, ki se glasijo na tolar, v bankovce
in kovance, ki se glasijo na euro, v bankah, hranilnicah in Pošti Slovenije kot
pogodbeni izvajalki storitev za Poštno banko Slovenije (v nadaljnjem besedilu:
Pošta Slovenije) od 1. januarja 2007 do vključno 1. marca 2007 do 24.00 ure. 
(2) V obdobju iz prejšnjega odstavka morajo banke, hranilnice
ter Pošta Slovenije po tečaju zamenjave brezplačno menjati bankovce in kovance,
ki se glasijo na tolar, v bankovce in kovance, ki se glasijo na euro. 
(3) Banka, hranilnica ali Pošta Slovenije lahko zahteva, da
se menjave zneskov, ki presegajo znesek 1.500 eurov, najavijo en delovni dan
pred načrtovano menjavo. Če menjava ni najavljena v skladu s prejšnjim stavkom,
lahko banka, hranilnica ali pošta za menjavo zneska, ki presega 1500 eurov,
zaračuna stroške menjave v skladu s svojo veljavno tarifo.
7. člen
Banka, hranilnica ali Pošta Slovenije ob pologu bankovcev ali
kovancev, ki se glasijo na tolar, na račun, ki ga ima stranka pri tej isti
banki ali hranilnici, v obdobju, ki se začne 1. januarja 2007 ob 00.00 uri in
traja do vključno 1. marca 2007 do 24.00 ure, ne sme zaračunati nobenih
stroškov, ne glede na višino pologa ali njegove apoenske sestave.
8. člen
(1) Banka Slovenije brezplačno po tečaju zamenjave trajno
menja bankovce, ki se glasijo na tolar in tolarske bone, v bankovce in kovance,
ki se glasijo na euro. 
(2) Banka Slovenije v imenu in za račun Republike Slovenije
brezplačno po tečaju zamenjave menja kovance, ki se glasijo na tolar, v
bankovce in kovance, ki se glasijo na euro, do 31. decembra 2016. 
(3) Terjatve iz kovancev do Republike Slovenije, ki se
glasijo na tolar, prenehajo dne 31. decembra 2016.
III. STANJA NA RAČUNIH IN PLAČILNI PROMET
9. člen
(1) Z dnem uvedbe eura se stanja na računih v tolarjih
konvertirajo v eure v skladu s 4. in 5. členom Uredbe Sveta (ES) št. 1103/97 z
dne 17. junija 1997 o nekaterih določbah v zvezi z uvajanjem eura (UL L št. 162
z dne 19. junija 1997, str. 1, s spremembami, v nadaljnjem besedilu: Uredba
1103/97). 
(2) Zneski iz prejšnjega odstavka se zaokrožujejo v skladu s
5. členom Uredbe 1103/97. 
(3) Stanje iz prvega odstavka tega člena se konvertira
brezplačno.
10. člen
Z dnem uvedbe eura se negotovinski plačilni promet preneha
opravljati v tolarjih.
IV. NEMATERIALIZIRANI DOLŽNIŠKI VREDNOSTNI PAPIRJI
11. člen
(1) Izdajatelji nematerializiranih dolžniških vrednostnih
papirjev, denominiranih v tolarjih v skladu s slovensko zakonodajo, morajo
izvesti redenominacijo teh vrednostnih papirjev v eure tako, da v 15 dneh po
uveljavitvi tega zakona pošljejo Klirinško depotni družbi, d.d. nalog vpisa
spremembe podatkov o dolžniškem vrednostnem papirju v centralni register, v
skladu z zakonom, ki ureja nematerializirane vrednostne papirje. 
(2) Če izdajatelj nematerializiranega dolžniškega
vrednostnega papirja ne izbere druge metode redenominacije v eure v roku iz
prejšnjega odstavka, mora redenominacijo v eure izvesti po metodi iz 12. člena
tega zakona.
12. člen
(1) Nematerializirani dolžniški vrednostni papirji državnega
proračuna, denominirani v tolarjih, se redenominirajo po metodi od spodaj
navzgor. 
(2) Način in postopke za izvedbo redenominacije posameznih
vrst nematerializiranih dolžniških vrednostnih papirjev državnega proračuna
predpiše minister oziroma ministrica (v nadaljnjem besedilu: minister),
pristojen za finance.
V. ZNESKI V AKTIH
13. člen
(1) Z dnem uvedbe eura se šteje, da se tolarski zneski,
navedeni v predpisih, sodnih in upravnih aktih, vrednostnih papirjih, pogodbah,
drugih pravnih aktih, plačilnih instrumentih, razen bankovcev in kovancev,
listinah, obvestilih, obračunih in evidencah in v drugih sredstvih s pravnim
učinkom, glasijo na euro, preračunano po tečaju zamenjave. 
(2) Če iz dogovora strank ali predpisa ne izhaja drugače, je
dolžnik ob plačilu ali predložitvi naloga za plačilo odgovoren za pravilnost
preračuna zneskov, ki se glasijo na tolar, v zneske, ki se glasijo na euro. 
(3) Pri ponujanju, prodajanju in drugih oblikah trženja blaga
in storitev podjetij skladno z zakonom, ki ureja varstvo potrošnikov, je
podjetje odgovorno za pravilnost preračuna zneskov, ki se glasijo na tolar, v
zneske, ki se glasijo na euro. 
(4) Sodišča in drugi državni organi, organi lokalne skupnosti
ter druge organizacije z javnimi pooblastili preračunajo po uradni dolžnosti
zneske, ki se glasijo na tolar, v zneske, ki se glasijo na euro, v postopkih,
ki jih vodijo. 
(5) Ne glede na prvi odstavek tega člena morajo izdajatelji
posebnih položnic, ki v položnice izpisujejo zneske in jih izdajajo zadnja dva
meseca pred uvedbo eura, na posebni položnici navesti znesek, ki se glasi na
tolar, in znesek, ki se glasi na euro, preračunan po tečaju zamenjave.
14. člen
Ne glede na druge določbe tega zakona se po dnevu uvedbe eura
pri ugotavljanju oziroma določanju pravic in obveznosti po zakonih, ki urejajo
socialna zavarovanja, na podlagi podatkov iz obdobja pred dnevom uvedbe eura,
ti podatki ugotavljajo in določajo na način, določen v teh predpisih in nato
preračunajo v euro po tečaju zamenjave.
15. člen
V davčnih zadevah, pri katerih je treba davčno osnovo
ugotoviti po uvedbi eura, pri tem pa upoštevati vrednost kapitala ob pridobitvi
in je zavezanec fizična oseba pridobil kapital pred uvedbo eura, se vrednost
kapitala ob pridobitvi preračuna z uporabo srednjega tečaja Banke Slovenije, ki
je veljal na dan pridobitve kapitala oziroma dne 1. januarja 2006, kadar se po
predpisih, ki urejajo davke, za nabavno vrednost kapitala šteje vrednost
kapitala na ta dan.
16. člen
Ne glede na 13. člen tega zakona, minister, pristojen za
finance, lahko izda navodilo, s katerim določi valuto, v kateri se po dnevu
uvedbe eura pošiljajo poročila, izkazi, obračuni, evidence in drugi podatki, ki
se nanašajo na obdobje pred uvedbo evra, državnim organom in drugim osebam, ki
so jih upravičeni zahtevati za uresničevanje svojih pristojnosti in nalog.
VI. OBRESTNE MERE, INDEKSI IN TEČAJI
17. člen
Ob prvem poteku pogodbeno določenega obdobja za obračun
obresti, ki poteče po dnevu uvedbe eura, medbančno referenčno obrestno mero
Združenja bank Slovenije SITIBOR nadomesti evropska medbančna referenčna
obrestna mera EURIBOR ustrezne ročnosti, razen če se stranke dogovorijo
drugače.
18. člen
(1) Če ob uvedbi eura preneha obstajati referenčna obrestna
mera, indeks ali tečaj (v nadaljnjem besedilu: referenčno merilo vrednosti) ali
se zaradi uvedbe eura spremeni metoda ali osnova njihovega izračuna, to ne
vpliva na veljavnost aktov. 
(2) Če referenčno merilo vrednosti iz prejšnjega odstavka
nadomesti drugo referenčno merilo vrednosti, se šteje, da se uporablja
referenčno merilo vrednosti, ki je nadomestilo. 
(3) Prvi in drugi odstavek tega člena se ne uporabljata, če se
stranke dogovorijo drugače.
VII. DRUGE DOLOČBE O ZAOKROŽEVANJU
19. člen
(1) Z dnem uvedbe eura se prodajne cene za blago in storitve
preračunajo na najmanj tri decimalna mesta in zaokrožijo ter izkazujejo na ne
manj kot dve decimalni mesti. 
(2) Kadar se blago in storitve prodajajo v velikih količinah
(na primer električna energija, telefonski impulz, osnovne komunalne storitve,
naftni derivati, zemeljski plin in utekočinjeni naftni plin), se pri
preračunavanju cen iz tolarjev v eure cene zaokrožijo in izkazujejo na ne manj
kot štiri decimalna mesta. 
(3) Zneski vmesnih operacij se morajo zaokrožiti na najmanj
toliko decimalnih mest, kolikor jih ima cena, iz katere je vmesna operacija
pridobljena. Pri tem se za vmesne operacije štejejo operacije, pri katerih
takojšnji cilj operacije ni plačilo ali knjiženje kot končni obračun ustreznega
denarnega zneska. 
(4) Denarni zneski, izračunani na podlagi cen iz drugega
odstavka tega člena, ki jih je treba plačati ali vknjižiti, se zaokrožijo na
najbližji cent. 
(5) Ne glede na drugi odstavek tega člena se cene motornih
bencinov, plinskega olja za pogon in ogrevanje zaokrožijo na tri decimalna
mesta.
20. člen
(1) Pri dvojnem označevanju cen po Zakonu o dvojnem
označevanju cen v tolarjih in evrih (Uradni list RS, št. 101/05) pri prodaji
blaga in storitev s prodajnimi avtomati ali z drugimi podobnimi načini prodaje,
pri katerih plačevanje blaga in storitev na 0,01 in 0,02 eura natančno ni
mogoče iz tehničnih razlogov, lahko podjetja označujejo cene na najbližjih 0,05
eura ali na njihov najbližji večkratnik. 
(2) Ne glede na tretji odstavek 3. člena tega zakona v
obdobju dvojnega obtoka ni treba prilagoditi prodajnih avtomatov tako, da
sočasno sprejemajo bankovce in kovance, ki se glasijo na euro in tolar.
VIII. NADZOR NAD IZVAJANJEM ZAKONA
21. člen
(1) Banka Slovenije je pristojna za nadzor nad izvajanjem 6.
in 7. člena tega zakona. Za postopek nadzora Banke Slovenije se smiselno
uporabljajo določbe zakona, ki urejajo bančništvo. 
(2) Tržni inšpektorat Republike Slovenije je pristojen za
nadzor nad izvajanjem 2., 3., 4., 13. in 19. člena tega zakona. 
(3) Agencija za trg vrednostnih papirjev je pristojna za
nadzor nad izvajanjem 11. člena tega zakona.
IX. KAZENSKE DOLOČBE
22. člen
(1) Z globo od 40.000 do 120.000 eurov se za prekršek kaznuje
banka, hranilnica ali Pošta Slovenije, ki: 
1.     
zavrne menjavo bankovcev in kovancev v skladu s 6. členom tega zakona, 
2.     
bankovcev in kovancev ne menjava v skladu s 6. členom tega zakona. 
(2) Z globo od 2.000 do 4.000 eurov se za prekršek kaznuje
odgovorna oseba banke, hranilnice ali Pošta Slovenije kot pogodbena izvajalka
storitev za Poštno banko Slovenije, ki stori prekršek iz prejšnjega odstavka.
23. člen
(1) Z globo od 2.000 do 25.000 eurov se za prekršek kaznuje
pravna in fizična oseba, ki opravlja dejavnost, ki: 
1.     
po dnevu uvedbe eura ne sprejema bankovcev in kovancev, ki se glasijo na
euro v skladu z 2. členom tega zakona; 
2.     
v obdobju dvojnega obtoka ne sprejema bankovcev in kovancev, ki se
glasijo na tolar v skladu s 3. členom tega zakona; 
3.     
pri preračunu tolarjev v eure in preračunu eurov v tolarje ne uporablja
tečaja zamenjave v skladu z 2. členom tega zakona; 
4.     
pri izdajanju posebnih položnic ne upošteva petega odstavka 13. člena
tega zakona; 
5.     
pri prodaji blaga in storitev iz drugega odstavka 19. člena tega zakona
pri preračunavanju cen iz tolarjev v eure cene zaokroži in izkazuje na manj kot
štiri decimalna mesta; 
6.     
cen motornih bencinov, plinskega olja za pogon in ogrevanje ne zaokroži
na tri decimalna mesta v skladu s petim odstavkom 19. člena tega zakona; 
7.     
v roku ne pošlje Klirinško depotni družbi, d.d., naloga v skladu s prvim
odstavkom 11. člena tega zakona. 
(2) Z globo od 500 do 4.000 eurov se za prekršek kaznuje
odgovorna oseba pravne osebe, ki stori prekršek iz prejšnjega odstavka.
X. PREHODNE IN KONČNE DOLOČBE
24. člen
(1) Z dnem uvedbe eura prenehata veljati Zakon o denarni
enoti Republike Slovenije (Uradni list RS, št. 17/91 in 33/92) in Zakon o
uporabi denarne enote Republike Slovenije (Uradni list RS, št. 17/91). 
(2) Ne glede na prvi odstavek tega člena se Zakon o denarni
enoti Republike Slovenije in Zakon o uporabi denarne enote Republike Slovenije
smiselno uporabljata do poteka obdobja dvojnega obtoka.
25. člen
Z dnem uveljavitve tega zakona se v zakonih in drugih
predpisih beseda »evro« v vseh sklonih nadomesti z besedo »euro« v ustreznem
sklonu.
26. člen
Ta zakon začne veljati petnajsti dan po objavi v Uradnem
listu Republike Slovenije.
Št. 450-05/06-7/4
Ljubljana, dne 26. oktobra 2006
EPA 1002-IV
Predsednik 
Državnega zbora 
Republike Slovenije 
France Cukjati, dr. med., l.r.