Prvo poglavje
SPLOŠNE DOLOČBE
1.1. Predmet zakona
1. člen
(predmet zakona in prenos direktiv Evropske unije)
(1) Ta zakon določa pravila o postopkih javnega naročanja, ki
jih izvedejo naročniki v zvezi z javnimi naročili in projektnimi natečaji.
(2) S tem zakonom se v pravni red Republike Slovenije
prenaša:
-       
Direktiva 2014/24/EU Evropskega parlamenta in Sveta z dne
26. februarja 2014 o javnem naročanju in razveljavitvi Direktive
2004/18/ES (UL L št. 94 z dne 28. 3. 2014 str. 65; v nadaljnjem
besedilu: Direktiva 2014/24/EU),
-       
Direktiva 2014/25/EU Evropskega parlamenta in Sveta z dne
26. februarja 2014 o javnem naročanju naročnikov, ki opravljajo dejavnosti
v vodnem, energetskem in prometnem sektorju ter sektorju poštnih storitev, ter
o razveljavitvi Direktive 2004/17/ES (UL L št. 94 z dne 28. 3. 2014
str. 243; v nadaljnjem besedilu: Direktiva 2014/25/EU),
-       
Direktiva Sveta št. 89/665/EGS z dne 21. 12. 1989 o
usklajevanju zakonov in drugih predpisov o uporabi revizijskih postopkov oddaje
javnih naročil za preskrbo in javnih naročil za gradnje (UL L št. 395 z
dne 30. 12. 1989, str. 33), nazadnje spremenjene z Direktivo 2014/23/EU
Evropskega parlamenta in Sveta z dne 26. februarja 2014 o podeljevanju
koncesijskih pogodb (UL L št. 94 z dne 28. 3. 2014, str. 1), in
-       
Direktiva Sveta št. 92/13/EGS z dne 25. februarja 1992 o
uskladitvi zakonov in drugih predpisov o uporabi pravil Skupnosti za oddajo
javnih naročil podjetij na vodnem, energetskem, transportnem in
telekomunikacijskem področju (UL L št. 76 z dne 23. 3. 1992, str.
14), nazadnje spremenjene z Direktivo 2014/23/EU Evropskega parlamenta in Sveta
z dne 26. februarja 2014 o podeljevanju koncesijskih pogodb (UL L
št. 94 z dne 28. 3. 2014, str. 1).
1.2. Definicije pojmov
2. člen
(pomen v zakonu uporabljenih pojmov)
(1) V tem zakonu uporabljeni pojmi imajo naslednji pomen:
1.     
»javno naročilo« pomeni pisno sklenjeno odplačno pogodbo med enim ali
več gospodarskimi subjekti ter enim ali več naročniki, katere predmet je
izvedba gradenj, dobava blaga ali izvajanje storitev;
2.     
»javno naročilo gradenj« pomeni javno naročilo, katerega predmet je:
a)   
izvedba gradenj ali projektiranje in izvedba gradenj, povezanih z eno od
dejavnosti s Seznama dejavnosti na področju gradenj, ki je Priloga II Direktive
2014/24/EU in Priloga I Direktive 2014/25/EU (v nadaljnjem besedilu: Seznam
dejavnosti na področju gradenj);
b)   
izvedba gradnje ali projektiranje in izvedba gradnje;
c)   
izvedba gradnje s katerimi koli sredstvi po navodilih naročnika, ki
odločilno vpliva na vrsto ali projektiranje gradnje;
3.     
»gradnja« pomeni zaključeno visoko ali nizko gradnjo kot celoto, ki je
samozadostna pri izpolnjevanju določene gospodarske ali tehnične funkcije;
4.     
»javno naročilo blaga« pomeni javno naročilo, katerega predmet je nakup,
zakup, najem ali nakup blaga s pridržanim lastništvom z nakupno pravico ali
brez nje. Javno naročilo blaga lahko vključuje tudi povezana namestitvena in
inštalacijska dela;
5.     
»javno naročilo storitev« pomeni javno naročilo, katerega predmet je
izvajanje storitev, razen tistih iz 2. točke tega odstavka;
6.     
»gospodarski subjekt« pomeni katero koli fizično ali pravno osebo ali
skupino teh oseb, vključno z vsakim začasnim združenjem podjetij, ki na trgu
ali v postopkih javnega naročanja ponuja izvedbo gradenj, dobavo blaga ali
izvedbo storitev;
7.     
»ponudnik« pomeni gospodarski subjekt, ki je predložil ponudbo;
8.     
»kandidat« pomeni gospodarski subjekt, ki zaprosi za povabilo k
sodelovanju ali je povabljen k sodelovanju v omejenem postopku, konkurenčnem
postopku s pogajanji, postopku s pogajanji brez predhodne objave, v
konkurenčnem dialogu ali v partnerstvu za inovacije;
9.     
»dokument v zvezi z oddajo javnega naročila« pomeni vsak dokument, ki ga
pripravi oziroma navaja naročnik, da opiše ali določi elemente javnega naročila
ali postopka naročanja, vključno z obvestilom o javnem naročilu, predhodnim ali
periodičnim informativnim obvestilom, kadar se uporablja kot sredstvo za objavo
povabila k sodelovanju, tehničnimi specifikacijami, opisnim dokumentom,
predlaganimi pogoji javnega naročila, formati dokumentov, ki jih predložijo
kandidati in ponudniki, informacijami o splošno veljavnih obveznostih in
kakršnimi koli dodatnimi dokumenti ter vključno z dokumentacijo v zvezi z
oddajo javnega naročila;
10.  
»centralizirane nabavne dejavnosti« pomenijo dejavnosti, ki se stalno
izvajajo v eni od naslednjih oblik:
a)   
pridobitev blaga ali storitev, namenjenih več naročnikom;
b)   
oddajanje javnih naročil ali sklepanje okvirnih sporazumov za gradnje,
blago ali storitve, namenjene več naročnikom;
11.  
»pomožne nabavne dejavnosti« pomenijo dejavnosti pri zagotavljanju
podpore nabavnim dejavnostim naročnika, zlasti v naslednjih oblikah:
a)   
tehnična infrastruktura, ki naročniku omogoča oddajo javnih naročil ali
sklenitev okvirnih sporazumov za gradnje, blago ali storitve;
b)   
svetovanje v zvezi z izvajanjem ali načrtovanjem postopkov javnega
naročanja;
c)   
priprava in vodenje postopkov javnega naročanja v imenu in za račun
naročnika, razen v primeru centralizirane nabavne dejavnosti;
12.  
»osrednji nabavni organ« pomeni naročnika, ki izvaja centralizirane
nabavne dejavnosti in pomožne nabavne dejavnosti;
13.  
»izvajalec storitev javnega naročanja« pomeni osebo javnega ali
zasebnega prava, ki izvaja pomožne nabavne dejavnosti na trgu;
14.  
»pisen« ali »pisno« pomeni kateri koli izraz, sestavljen iz besed ali
številk, ki se lahko prebere, natisne in nato pošlje, vključno z informacijami,
poslanimi ali shranjenimi z elektronskimi sredstvi;
15.  
»elektronska sredstva« pomenijo elektronsko opremo za obdelavo, vključno
z digitalnim zgoščevanjem, in shranjevanje podatkov, ki se prenašajo, pošiljajo
in prejemajo po žici, z radijskimi valovi, optičnimi sredstvi ali drugimi
elektromagnetnimi sredstvi;
16.  
»življenjska doba« pomeni vse zaporedne ali medsebojno povezane stopnje,
vključno z raziskavami in razvojem, ki jih je treba opraviti, proizvodnjo,
trgovanjem in njegovimi pogoji, prevozom, uporabo in vzdrževanjem, v
življenjski dobi proizvoda ali gradnje oziroma med izvajanjem storitve, od
nabave surovin ali ustvarjanja virov do odstranitve, uničenja in prenehanja
storitve ali uporabe;
17.  
»projektni natečaj« pomeni postopek, ki naročniku omogoči, predvsem na
področjih urbanističnega in krajinskega načrtovanja, arhitekture in inženiringa
ali obdelave podatkov, pridobitev načrta ali projekta, ki ga izbere žirija po
razpisu nagradnega natečaja ali natečaja brez podelitve nagrad;
18.  
»inovacija« pomeni uvedbo novega ali znatno izboljšanega blaga, storitev
ali postopkov, med drugim tudi proizvodnjo, gradnjo ali gradbeni proces, novo
tržno metodo ali novo organizacijsko metodo v poslovni praksi, organizaciji
delovnih mest ali zunanjih odnosih, med drugim z namenom pripomoči k
obvladovanju družbenih izzivov ali podpiranju strategije Evropa 2020 za
pametno, trajnostno in vključujočo rast;
19.  
»znak« pomeni vsak dokument, spričevalo ali potrdilo, ki potrjuje, da
gradnje, blago, storitve, procesi ali postopki izpolnjujejo določene zahteve;
20.  
»zahteve za pridobitev znaka« pomenijo zahteve, ki jih morajo gradnje,
blago, storitve, procesi ali postopki izpolniti za pridobitev določenega znaka;
21.  
»splošno področje« pomeni področje javnega naročanja takšnega blaga,
storitev in gradenj, ki niso zajete v javnem naročanju na infrastrukturnem
področju;
22.  
»infrastrukturno področje« pomeni področje javnega naročanja, kadar
naročnik, ki opravlja eno ali več dejavnosti na vodnem, energetskem,
transportnem področju in področju poštnih storitev, ki so zajete v 13. do
19. členu tega zakona, naroča blago, storitve ali gradnje za opravljanje
te oziroma teh dejavnosti;
23.  
»tehnične specifikacije« pomenijo:
a)   
v primeru javnih naročil gradenj skupek tehničnih predpisov, ki jih
vključuje zlasti dokumentacija v zvezi z oddajo javnega naročila in s katerimi
so opredeljene zahtevane značilnosti materiala, proizvoda ali blaga, da ustreza
uporabi, za katero jo potrebuje naročnik; te značilnosti vključujejo ravni
okoljskih in podnebnih vplivov, zahteve v zvezi z oblikovanjem, prilagojenim
vsem uporabnikom (vključno z dostopnostjo za invalide), ter ocenjevanje
skladnosti, zahteve v zvezi z delovanjem, varnostjo ali dimenzijami, vključno s
postopki zagotavljanja kakovosti, izrazoslovjem, simboli, preizkušanjem in
preizkusnimi metodami, pakiranjem, označevanjem in uporabo znakov, navodili za
uporabnike ter proizvodnimi postopki in metodami na posamezni stopnji
življenjske dobe gradenj; te značilnosti vključujejo tudi pravila glede načrtov
in izračuna stroškov, pogoje za preizkušanje, inšpekcijske preglede in pogoje za
prevzem gradenj ter konstrukcijske metode ali tehnike in vse druge tehnične
pogoje, ki jih lahko v zvezi z dokončanimi gradnjami in materiali ali deli, ki
jih vključujejo, predpiše naročnik v skladu s splošnimi ali posebnimi predpisi;
b)   
v primeru javnih naročil blaga ali storitev specifikacijo v dokumentu,
ki opredeljuje zahtevane značilnosti proizvoda ali storitve, kot so ravni
kakovosti, okoljskih in podnebnih vplivov, zahteve v zvezi z oblikovanjem,
prilagojenim vsem uporabnikom (vključno z dostopnostjo za invalide), ter
ocenjevanje skladnosti, zahteve v zvezi z delovanjem, uporabo proizvoda,
varnostjo ali dimenzijami, vključno z zahtevami v zvezi s proizvodom glede
imena, pod katerim se prodaja, izrazoslovjem, simboli, preizkušanjem in
preizkusnimi metodami, pakiranjem, označevanjem, uporabo znakov, navodili za
uporabnike, proizvodnimi postopki in metodami na posamezni stopnji življenjske dobe
blaga ali storitve, ter postopki ocenjevanja skladnosti;
24.  
»standard« pomeni tehnično specifikacijo, ki jo sprejme priznani organ
za standardizacijo za večkratno ali stalno uporabo, s katero skladnost ni
obvezna in sodi v eno od naslednjih kategorij:
a)   
»mednarodni standard« pomeni standard, ki ga sprejme mednarodna
organizacija za standardizacijo in je na voljo javnosti;
b)   
»evropski standard« pomeni standard, ki ga sprejme evropska organizacija
za standardizacijo in je na voljo javnosti;
c)   
»nacionalni standard« pomeni standard, ki ga na ravni posamezne države
sprejme nacionalna organizacija za standardizacijo in je na voljo javnosti;
25.  
»evropska tehnična ocena« pomeni dokumentirano oceno lastnosti
gradbenega proizvoda z vidika njegovih bistvenih značilnosti v skladu z
določenim evropskim ocenjevalnim dokumentom, kot je opredeljeno v 12. točki
2. člena Uredbe (EU) št. 305/2011 Evropskega parlamenta in Sveta z dne
9. marca 2011 o določitvi usklajenih pogojev za trženje gradbenih proizvodov
in razveljavitvi Direktive Sveta 89/106/EGS (UL L št. 88 z dne 4. 4.
2011, str. 5), nazadnje spremenjene z Delegirano uredbo Komisije (EU)
št. 574/2014 z dne 21. februarja 2014 o spremembi Priloge III k
Uredbi (EU) št. 305/2011 Evropskega parlamenta in Sveta o vzorcu, ki se
uporablja za pripravo izjave o lastnostih gradbenih proizvodov (UL L
št. 159 z dne 28. 5. 2014, str. 41);
26.  
»skupna tehnična specifikacija« pomeni tehnično specifikacijo na
področju informacijsko-komunikacijske tehnologije, določeno v skladu s 13. in
14. členom Uredbe (EU) št. 1025/2012 Evropskega parlamenta in Sveta z
dne 25. oktobra 2012 o evropski standardizaciji, spremembi direktiv Sveta
89/686/EGS in 93/15/EGS ter direktiv 94/9/ES, 94/25/ES, 95/16/ES, 97/23/ES,
98/34/ES, 2004/22/ES, 2007/23/ES, 2009/23/ES in 2009/105/ES Evropskega
parlamenta in Sveta ter razveljavitvi Sklepa Sveta 87/95/EGS in Sklepa
št. 1673/2006/ES Evropskega parlamenta in Sveta (UL L št. 316 z dne
14. 11. 2012, str. 12), nazadnje spremenjena z Direktivo 2014/68/EU
Evropskega parlamenta in Sveta z dne 15. maja 2014 o harmonizaciji
zakonodaje držav članic v zvezi omogočanjem dostopnosti tlačne opreme na trgu
(UL L št. 89 z dne 27. 6. 2014, str. 164);
27.  
»tehnična referenca« pomeni kateri koli dokument, ki ni evropski
standard in ga v skladu s postopki, prilagojenimi spreminjajočim se potrebam
trga, pripravijo evropski organi za standardizacijo;
27.a   (prenehala
veljati)
27.b   (prenehala
veljati)
28.  
»portal javnih naročil« je spletni informacijski portal ministrstva,
pristojnega za javna naročila, ki ga upravlja Javno podjetje Uradni list Republike
Slovenije, d.o.o., kamor naročniki neposredno pošiljajo v objavo obvestila in
dokumentacijo v zvezi z oddajo javnega naročila ter drugo dokumentacijo, za
katero ta zakon določa objavo na portalu javnih naročil;
29.  
»dopustna ponudba« je ponudba, ki jo predloži ponudnik, za katerega ne
obstajajo razlogi za izključitev in ki izpolnjuje pogoje za sodelovanje,
njegova ponudba ustreza potrebam in zahtevam naročnika, določenim v tehničnih
specifikacijah in v dokumentaciji v zvezi z oddajo javnega naročila, je prispela
pravočasno, pri njej ni dokazano nedovoljeno dogovarjanje ali korupcija,
naročnik je ni ocenil za neobičajno nizko in cena ne presega zagotovljenih
sredstev naročnika;
30.  
»tretja država« pomeni državo, ki ni članica Evropske unije ali državo,
ki ni podpisnica Sporazuma o ustanovitvi Evropskega gospodarskega prostora (UL
L št. 1 z dne 3. 1. 1994, str. 3).
(2) Za namene 27. člena tega zakona imajo v tem zakonu
uporabljeni pojmi naslednji pomen:
1.     
»javno komunikacijsko omrežje« pomeni elektronsko komunikacijsko
omrežje, ki se v celoti ali pretežno uporablja za zagotavljanje elektronskih
komunikacijskih storitev, dostopnih javnosti, ki podpirajo prenos informacij
med omrežnimi priključnimi točkami;
2.     
»elektronska komunikacijska storitev« pomeni storitev, ki se navadno
opravlja za plačilo in je v celoti ali pretežno sestavljena iz prenosa signalov
po elektronskih komunikacijskih omrežjih ter vključuje telekomunikacijske
storitve in storitve prenosa po omrežjih, ki se uporabljajo za radiodifuzijo,
izključuje pa storitve, s katerimi se zagotavlja vsebina ali izvaja redakcijski
nadzor nad vsebino, ki se pošilja po elektronskih komunikacijskih omrežjih in z
elektronskimi komunikacijskimi storitvami;
3.     
»avdiovizualna medijska storitev« pomeni storitev, kakor je opredeljena
v 56. in 57. členu Pogodbe o delovanju Evropske unije (UL C št. 326 z
dne 26. 10. 2012, str. 1; v nadaljnjem besedilu: PDEU), ki sodi pod
uredniško odgovornost ponudnika medijskih storitev in katere glavni namen je
zagotavljanje programov za obveščanje, zabavo ali izobraževanje splošne
javnosti po elektronskih komunikacijskih mrežah. Pomeni tudi avdiovizualno
komercialno sporočilo;
4.     
»ponudnik medijskih storitev« pomeni fizično ali pravno osebo, ki nosi
uredniško odgovornost za izbiro vsebine avdiovizualne medijske storitve in
določa način, na katerega bo ta organizirana;
5.     
»program« in »programsko gradivo« pomeni niz gibljivih slik z zvokom ali
brez, ki predstavlja posamezno enoto znotraj sporeda ali kataloga, ki ga
oblikuje ponudnik medijskih storitev, in katerega oblika in vsebina sta
primerljivi z obliko in vsebino razširjanja televizijskih programov. Primeri
programov vključujejo celovečerne igrane filme, športne dogodke, situacijske komedije,
dokumentarce, programe za otroke in izvirne televizijske drame, vključuje pa
tudi radijske programe in gradivo za radijske programe.
1.3. Načela javnega naročanja
3. člen
(načela, na katerih temelji javno naročanje)
(1) Ureditev, razvoj sistema javnega naročanja in njegovo
izvajanje morajo temeljiti na načelu prostega pretoka blaga, načelu svobode
ustanavljanja, načelu prostega pretoka storitev, ki izhajajo iz PDEU, in na
načelih gospodarnosti, učinkovitosti in uspešnosti, zagotavljanja konkurence
med ponudniki, transparentnosti javnega naročanja, enakopravne obravnave ponudnikov
in sorazmernosti.
(2) Pri izvajanju javnih naročil morajo gospodarski subjekti
izpolnjevati veljavne obveznosti na področju okoljskega, socialnega in
delovnega prava, ki so določene v pravu Evropske unije, predpisih, ki veljajo v
Republiki Sloveniji, kolektivnih pogodbah ali predpisih mednarodnega
okoljskega, socialnega in delovnega prava. Seznam mednarodnih socialnih in
okoljskih konvencij določata Priloga X Direktive 2014/24/EU in Priloga XIV
Direktive 2014/25/EU.
4. člen
(načelo gospodarnosti, učinkovitosti in uspešnosti)
Naročnik mora izvesti javno naročanje tako, da z njim
zagotovi gospodarno in učinkovito porabo javnih sredstev in uspešno doseže
cilje svojega delovanja, določene skladno s predpisi, ki urejajo porabo
proračunskih in drugih javnih sredstev.
5. člen
(načelo zagotavljanja konkurence med ponudniki)
(1) Javno naročilo ne sme neupravičeno omejevati konkurence med
ponudniki.
(2) Naročnik v postopku javnega naročanja ne sme omejevati možnih
ponudnikov z izbiro in izvedbo postopka, ki je v nasprotju s tem zakonom, pri
izvajanju javnega naročanja pa mora ravnati v skladu s predpisi o varstvu
oziroma preprečevanju omejevanja konkurence.
(3) Naročnik ne sme zahtevati od ponudnika, da pri izvedbi naročila
sodeluje z določenimi podizvajalci ali da izvede kakšen drug posel, kot na
primer izvoz določenega blaga ali storitev.
6. člen
(načelo transparentnosti javnega naročanja)
(1) Ponudnik mora biti izbran na pregleden način in po
predpisanem postopku.
(2) Postopki javnega naročanja po tem zakonu so javni, kar se
zagotavlja z brezplačnimi objavami obvestil glede javnih naročil na portalu
javnih naročil ali na portalu javnih naročil in v Uradnem listu Evropske unije.
7. člen
(načelo enakopravne obravnave ponudnikov)
(1) Naročnik mora zagotoviti, da med ponudniki na vseh
stopnjah postopka javnega naročanja in glede vseh elementov ni razlikovanja,
upoštevaje vzajemno priznavanje in sorazmernost zahtev naročnika glede na
predmet naročila.
(2) Naročnik mora zagotoviti, da ne ustvarja okoliščin, ki
pomenijo krajevno, stvarno ali osebno diskriminacijo ponudnikov, diskriminacijo,
ki izvira iz klasifikacije dejavnosti, ki jo opravlja ponudnik, ali drugo
diskriminacijo.
8. člen
(načelo sorazmernosti)
Javno naročanje se mora izvajati sorazmerno predmetu javnega
naročanja, predvsem glede izbire, določitve in uporabe pogojev, zahtev in
meril, ki morajo biti smiselno povezana s predmetom javnega naročila.
1.4. Zavezanci
9. člen
(naročniki)
(1) Naročniki po tem zakonu so:
a)    
organi Republike Slovenije,
b)    
organi samoupravnih lokalnih skupnosti,
c)    
druge osebe javnega prava,
č)    javna podjetja, ki opravljajo eno ali več dejavnosti na
infrastrukturnem področju,
d)    
subjekti, ki niso opredeljeni v točkah a) do č) tega odstavka in
opravljajo eno ali več dejavnosti na infrastrukturnem področju, če jim je za to
dejavnost pristojni organ Republike Slovenije podelil posebne ali izključne
pravice.
(2) Za naročnika se šteje tudi združenje, ki ga oblikujejo
eden ali več naročnikov iz prejšnjega odstavka.
(3) »Oseba javnega prava« pomeni osebo, ki ima vse naslednje
značilnosti:
a)    
ustanovljena je s posebnim namenom, da zadovoljuje potrebe splošnega
interesa, ki niso industrijske ali poslovne narave, pri čemer se šteje, da gre
za industrijsko ali poslovno naravo, če subjekt, ki deluje v pogojih proste
konkurence na trgu z drugimi subjekti, izvaja gospodarske dejavnosti, katerih
namen je dobava blaga ali storitev zasebnim ali javnim gospodarskim subjektom;
b)    
je pravna oseba in
c)    
jo več kot v 50 odstotkih financirajo državni ali lokalni organi ali
druge osebe javnega prava ali so pod upravljavskim nadzorom teh organov ali
oseb ali imajo upravni, vodstveni ali nadzorni organ, v katerega več kot
polovico članov imenujejo državni ali lokalni organi ali druge osebe javnega
prava.
(4) Javni sklad, javna agencija, javni zavod in javni
gospodarski zavod šteje za osebo javnega prava.
(5) »Javno podjetje« pomeni podjetje, na katero ima lahko
naročnik iz točk a), b) ali c) prvega odstavka tega člena neposredno ali
posredno prevladujoč vpliv zaradi lastništva, finančne udeležbe ali pravil, ki
urejajo njegovo poslovanje. Domneva se, da obstaja prevladujoč vpliv, če
naročnik iz točk a), b) ali c) prvega odstavka tega člena:
a)    
ima neposredno ali posredno v lasti večino vpisanega kapitala podjetja
ali
b)    
neposredno ali posredno nadzira večino glasov, povezanih z delnicami, ki
jih izda podjetje, ali
c)    
lahko neposredno ali posredno imenuje več kot polovico članov upravnega,
vodstvenega ali nadzornega organa podjetja.
(6) »Posebne ali izključne pravice« so pravice, ki jih z
zakonom ali drugim predpisom podeli pristojni organ Republike Slovenije in
katerih učinek je omejitev izvajanja dejavnosti, opredeljenih v 13. do
19. členu tega zakona, na eno ali več oseb, kar pa znatno vpliva na
možnost drugih oseb, da opravljajo tako dejavnost. Pravice, ki so bile
podeljene po postopku, v katerem je bilo zagotovljeno ustrezno obveščanje
javnosti in katerih podelitev je temeljila na objektivnih merilih, ne pomenijo
posebnih ali izključnih pravic. Taki postopki vključujejo:
-       
postopke javnega naročanja z objavo povabila k sodelovanju v skladu z
zakonom, ki ureja javno-zasebno partnerstvo in koncesije, zakonom, ki ureja
javno naročanje na področju obrambe in varnosti, ali tem zakonom;
-       
postopke na podlagi drugih pravnih aktov s Seznama pravnih aktov Evropske
unije, ki je priloga II Direktive 2014/25/EU.
(7) Informativni seznam naročnikov je priloga uredbe, ki jo
na podlagi tega člena in 52. člena tega zakona izda Vlada Republike Slovenije
(v nadaljnjem besedilu: vlada) in določa informativni seznam naročnikov ter
obvezne informacije v objavah.
10. člen
(gospodarski subjekti)
(1) Naročnik ne sme zavrniti gospodarskega subjekta zgolj
zato, ker bi moral imeti po slovenski zakonodaji status fizične ali pravne
osebe, če sme gospodarski subjekt v skladu s pravom države članice, v kateri
ima sedež, opravljati isto dejavnost.
(2) Naročnik lahko pri javnih naročilih storitev in gradenj
ter javnih naročilih blaga, ki poleg tega vključujejo storitve ali namestitvena
ali inštalacijska dela, od pravnih oseb zahteva, da v ponudbi ali prijavi za
sodelovanje navedejo imena in ustrezno strokovno usposobljenost osebja,
odgovornega za izvedbo javnega naročila.
(3) V postopkih javnega naročanja lahko sodelujejo skupine gospodarskih
subjektov, vključno z začasnimi združenji. Če želijo skupine gospodarskih
subjektov predložiti skupno ponudbo ali skupno prijavo za sodelovanje, naročnik
od njih ne sme zahtevati, da imajo določeno pravno obliko.
(4) Naročnik lahko v dokumentaciji v zvezi z oddajo javnega naročila
določi zahteve v zvezi z ekonomskim in finančnim položajem ali tehnično in
strokovno sposobnostjo, ki jih morajo izpolnjevati skupine gospodarskih
subjektov, če je to sorazmerno in upravičeno iz objektivnih razlogov.
(5) Kakršni koli pogoji za izvedbo javnega naročila, ki jih
morajo izpolnjevati take skupine gospodarskih subjektov in ki so drugačni od
tistih, ki veljajo za posamezne udeležence v postopku naročanja, morajo biti
sorazmerni in upravičeni iz objektivnih razlogov.
(6) Ne glede na tretji, četrti in peti odstavek tega člena
lahko naročnik od skupin gospodarskih subjektov zahteva, da po tem, ko jim je
javno naročilo oddano, prevzamejo določeno pravno obliko, če je to nujno za
zadovoljivo izvedbo naročila.
11. člen
(pogoji, povezani s Sporazumom GPA in drugimi mednarodnimi
sporazumi)
Pri oddaji javnega naročila, katerega predmet zajema Sporazum
o vladnih nabavah, sklenjen v okviru Svetovne trgovinske organizacije (v
nadaljnjem besedilu: GPA) ali drug obvezujoč sporazum Evropske unije ali
Republike Slovenije, mora biti vsem gospodarskim subjektom iz tretjih držav
zagotovljena enaka obravnava, kot je zagotovljena gospodarskim subjektom iz
držav članic Evropske unije.
12. člen
(uporaba pravil za javno naročanje na splošnem
in infrastrukturnem področju)
(1) Če ni v posamezni določbi tega zakona določeno, da velja
le za splošno ali le za infrastrukturno področje, veljajo določbe tega zakona
za vse naročnike ne glede na področje.
(2) Naročnik iz a), b) ali c) točke prvega odstavka
9. člena tega zakona uporabi za oddajo javnega naročila, poleg določb, ki
veljajo ne glede na področje, pravila za javno naročanje na infrastrukturnem
področju, če naroča blago, storitve ali gradnje za opravljanje ene ali več
dejavnosti iz 13. do 19. člena tega zakona. V ostalih primerih uporabi
pravila za javno naročanje na splošnem področju.
(3) Naročnik iz č) ali d) točke prvega odstavka 9. člena
tega zakona za oddajo javnega naročila, poleg določb, ki veljajo ne glede na
področje, uporabi pravila za javno naročanje na infrastrukturnem področju, in
sicer zgolj za naročanje blaga, storitve ali gradnje, namenjene za izvajanje
ene od dejavnosti iz 13. do 19. člena tega zakona. Za naročanje drugega
blaga, storitev ali gradenj mu pravil javnega naročanja ni treba upoštevati.
1.5. Dejavnosti na infrastrukturnem področju
13. člen
(plin in toplota)
(1) Glede plina in toplote se pravila za javno naročanje na
infrastrukturnem področju uporabijo za naslednje dejavnosti:
a)    
zagotavljanje ali upravljanje stalnih omrežij, ki so namenjena zagotavljanju
javne storitve v zvezi s proizvodnjo, transportom ali distribucijo plina ali
toplote;
b)    
dobavo plina ali toplote takšnim omrežjem.
(2) Če stalnim omrežjem, ki zagotavljajo javno storitev, plin
ali toploto dobavlja naročnik iz č) ali d) točke prvega odstavka 9. člena
tega zakona, se to ne šteje kot dejavnost iz prejšnjega odstavka, kadar sta
izpolnjena naslednja pogoja:
a)    
naročnik plin ali toploto proizvaja kot neizogibno posledico opravljanja
dejavnosti, ki niso navedene v prejšnjem odstavku ali 14., 15. ali
16. členu tega zakona in
b)    
dobava javnemu omrežju je namenjena le gospodarski izrabi takšne
proizvodnje in ne znaša več kot 20 odstotkov prometa naročnika glede na
povprečje prejšnjih treh let, vključno s tekočim letom.
(3) Za namen tega člena »dobava« vključuje generiranje oziroma
proizvodnjo, veleprodajo in maloprodajo, razen proizvodnje plina v obliki
črpanja.
14. člen
(električna energija)
(1) Glede električne energije se pravila za javno naročanje
na infrastrukturnem področju uporabijo za naslednje dejavnosti:
a)    
zagotavljanje ali upravljanje stalnih omrežij, ki so namenjena zagotavljanju
javne storitve v zvezi s proizvodnjo, prenosom ali distribucijo električne
energije;
b)    
dobavo električne energije takšnim omrežjem.
(2) Če stalnim omrežjem, ki zagotavljajo javno storitev, električno
energijo dobavlja naročnik iz č) ali d) točke prvega odstavka 9. člena
tega zakona, se to ne šteje kot dejavnost iz prejšnjega odstavka, kadar sta
izpolnjena naslednja pogoja:
a)    
naročnik proizvaja električno energijo zato, ker je njena poraba potrebna
za opravljanje dejavnosti, ki niso navedene v prejšnjem odstavku ali 13., 15.
ali 16. členu tega zakona in
b)    
dobava javnemu omrežju je odvisna le od lastne porabe tega naročnika in
ne presega 30 odstotkov njegove celotne proizvodnje energije glede na povprečje
prejšnjih treh let, vključno s tekočim letom.
(3) Za namen tega člena »dobava« vključuje generiranje
oziroma proizvodnjo, veleprodajo in maloprodajo.
15. člen
(voda)
(1) Glede vode se pravila za javno naročanje na
infrastrukturnem področju uporabijo za naslednje dejavnosti:
a)    
zagotavljanje ali upravljanje stalnih omrežij, ki so namenjena zagotavljanju
javne storitve v zvezi s proizvodnjo, transportom ali distribucijo pitne vode;
b)    
dobavo pitne vode takšnim omrežjem.
(2) Pravila za javno naročanje na infrastrukturnem področju se
uporabijo tudi za javna naročila in projektne natečaje, ki jih oddajo ali
organizirajo naročniki, ki opravljajo eno ali več dejavnosti iz prejšnjega
odstavka, če so povezani z eno od naslednjih dejavnosti:
a)    
projekti vodnega inženirstva, namakanja ali izsuševanja površin, pod
pogojem, da količina vode, namenjene za dobavo pitne vode, predstavlja več
kakor 20 odstotkov celotne količine vode, ki se zagotavlja s temi projekti
ali namakalnimi ali drenažnimi napravami;
b)    
odstranjevanjem ali čiščenjem odpadnih voda.
(3) Če stalnim omrežjem, ki zagotavljajo javno storitev,
pitno vodo dobavlja naročnik iz č) ali d) točke prvega odstavka 9. člena
tega zakona, se to ne šteje kot dejavnost v smislu prvega odstavka tega člena,
kadar sta izpolnjena naslednja pogoja:
a)    
naročnik proizvaja pitno vodo zato, ker je njena poraba potrebna za
opravljanje dejavnosti, ki ni navedena v 13., 14. ali 16. členu tega
zakona in
b)    
dobava javnemu omrežju je odvisna le od lastne porabe tega naročnika in
ne presega 30 odstotkov njegove celotne proizvodnje pitne vode glede na
povprečje prejšnjih treh let, vključno s tekočim letom.
(4) Za namen tega člena »dobava« vključuje generiranje
oziroma proizvodnjo, veleprodajo in maloprodajo.
16. člen
(storitve prevoza)
(1) Pravila za javno naročanje na infrastrukturnem področju se
uporabijo za dejavnosti v zvezi z zagotavljanjem ali upravljanjem omrežij, ki
zagotavljajo javno storitev na področju prevoza z železnico, avtomatiziranimi
sistemi, tramvajem, trolejbusom, avtobusom ali žičnico.
(2) Pri prevoznih storitvah se šteje, da omrežje obstaja,
kadar se storitev opravlja v skladu s pogoji delovanja, ki jih določi pristojni
organ Republike Slovenije ali samoupravne lokalne skupnosti. Ti pogoji so na
primer pogoji v zvezi s progami ali linijami, zmogljivostjo, ki jo je treba
zagotavljati, ali pogostostjo storitve.
17. člen
(pristanišča in letališča)
Pravila za javno naročanje na infrastrukturnem področju se
uporabijo za dejavnosti v zvezi z izkoriščanjem geografskega območja za namen
zagotavljanja letališke infrastrukture, infrastrukture v obmorskih pristaniščih
ali pristaniščih na celinskih vodah ali druge infrastrukture terminalov
prevoznikom po zraku, morju ali celinskih plovnih poteh.
18. člen
(poštne storitve)
(1) Pravila za javno naročanje na infrastrukturnem področju se
uporabijo za naslednje dejavnosti v zvezi z opravljanjem:
a)    
poštnih storitev;
b)    
storitev, različnih od poštnih storitev, pod pogojem, da take storitve
opravlja naročnik, ki opravlja tudi poštne storitve v smislu b) točke drugega
odstavka tega člena, in da pogoji iz prvega odstavka 30. člena tega zakona
niso izpolnjeni v zvezi s storitvami iz b) točke drugega odstavka tega člena.
(2) Za namen tega zakona pomeni:
a)    
»poštna pošiljka« naslovljeno pošiljko v končni obliki, v kakršni se
prevaža, ne glede na njeno težo. Poleg pisemskih pošiljk take pošiljke zajemajo
na primer tudi knjige, kataloge, časopise, periodični tisk in poštne pakete, ki
vključujejo blago komercialne vrednosti ali brez take vrednosti, ne glede na
težo;
b)    
»poštne storitve« storitve sprejema poštnih pošiljk, njihovega sortiranja,
usmerjanja in dostave. To vključuje storitve, ki spadajo med univerzalne
storitve, kot jih določa zakon, ki ureja poštne storitve, ter storitve, ki
mednje ne spadajo;
c)    
»storitve, različne od poštnih storitev« storitve na naslednjih področjih:
- 
storitve obdelave pošte, zlasti storitve pred pošiljanjem in po njem,
vključno s »storitvami vložišča«;
- 
storitve v zvezi s poštnimi pošiljkami, ki niso vključene v a) točki
tega odstavka, kot je nenaslovljena direktna pošta.
19. člen
(črpanje nafte in plina ter iskanje ali izkopavanje premoga
ali drugega trdnega goriva)
Pravila za javno naročanje na infrastrukturnem področju se
uporabijo za dejavnosti v zvezi z izkoriščanjem geografskega območja za:
a)    
črpanje nafte ali plina;
b)    
iskanje ali izkopavanje premoga ali drugega trdnega goriva.
1.6. Posebne situacije
20. člen
(javna naročila, ki vključujejo obrambne ali varnostne
vidike)
(1) Predmet javnega naročanja po tem zakonu so blago,
storitve ali gradnje s področja obrambe in varnosti, za katere se ne uporablja
zakon, ki ureja javno naročanje na področju obrambe in varnosti.
(2) Ne glede na prejšnji odstavek se ta zakon ne uporablja
pri naročanju blaga, storitev ali gradenj s področja obrambe in varnosti:
a)    
če se javna naročila oddajajo v okviru progama sodelovanja, ki temelji
na raziskavah in razvoju in v katerem z namenom razvoja novega proizvoda, če je
to primerno, pa tudi z namenom razvoja poznejših korakov v celotni življenjski
dobi tega proizvoda, sodelujeta najmanj dve državi članici. Kadar se program
sodelovanja izvaja izključno med državami članicami, morajo te ob njegovem
zaključku Evropski komisiji sporočiti delež stroškov za raziskave in razvoj v
razmerju do skupnih stroškov programa sodelovanja ter predvideni delež naročil
za posamezno državo članico in posredovati sporazum o delitvi stroškov med
državami članicami;
b)    
če se javna naročila oddajo v tretji državi, vključno s civilnimi
naročili, ki se izvajajo, ko so slovenske vojaške sile zunaj Evropske unije, če
je treba javna naročila zaradi operativnih potreb oddati gospodarskim
subjektom, ki imajo sedež na območju, na katerem potekajo aktivnosti ali
operacije;
c)    
če vlada javna naročila odda vladi države članice ali tretje države in
se ta nanašajo na:
- 
dobavo vojaške opreme ali občutljive opreme,
- 
občutljive gradnje,
- 
občutljive storitve,
- 
gradnje ali storitve, ki so neposredno povezane na z vojaško ali
občutljivo opremo,
- 
gradnje ali storitve za specifične vojaške namene;
č)    če so javna naročila namenjena
izvajanju obveščevalne in protiobveščevalne dejavnosti, ki ju določa zakon, ki
ureja javno naročanje na področju obrambe in varnosti;
d)    
če bi izvedba postopkov javnega naročanja ali projektnega natečaja na
podlagi tega zakona povzročila posredovanje informacij, katerih razkritje bi
bilo v nasprotju z bistvenimi varnostnimi interesi Republike Slovenije;
e)    
če bistvenih varnostnih interesov države članice ni mogoče zavarovati z
blažjimi ukrepi, na primer z zahtevami za zaščito zaupnosti informacij, ki jih
dajo na voljo naročniki v postopku javnega naročanja ali projektnega natečaja,
kakor je določeno v tem zakonu;
f)     
če sta oddaja in izvajanje javnega naročila ali projektnega natečaja
skladno s predpisom, ki ureja varovanje tajnih podatkov, določena in označena s
stopnjo tajnosti ali ju morajo spremljati posebni varnostni ukrepi v skladu s
predpisi Republike Slovenije, če Republika Slovenija ugotovi, da bistvenih
interesov ni mogoče zavarovati z blažjimi ukrepi, na primer z zahtevami za
zaščito zaupnosti informacij, ki jih dajo na voljo naročniki v postopku javnega
naročanja ali projektnega natečaja, kakor je določeno v tem zakonu;
g)    
za javna naročila in projektne natečaje, ki vključujejo obrambne ali
varnostne vidike in ki jih mora naročnik oddati ali organizirati v skladu s postopki
javnega naročanja, ki se razlikujejo od postopkov iz tega zakona in ki jih
določa:
- 
mednarodni sporazum ali dogovor, sklenjen v skladu s Pogodbo o Evropski
uniji (UL C št. 326 z dne 26. 10. 2012, str. 1; v nadaljnjem
besedilu: PEU) in PDEU med Republiko Slovenijo in morebitnimi drugimi državami
članicami ter eno ali več tretjimi državami ali njihovimi enotami, ki zajema
blago, storitve ali gradnje, namenjene skupnemu izvajanju ali uporabi projekta
s strani podpisnic tega mednarodnega sporazuma ali dogovora;
- 
mednarodni sporazum ali dogovor, ki se nanaša na namestitev vojaških
enot in zadeva podjetja v Republiki Sloveniji, državi članici ali tretji
državi, ali
- 
mednarodna organizacija;
h)    
za javna naročila in projektne natečaje, ki vključujejo obrambne ali varnostne
vidike in jih v celoti financira mednarodna organizacija ali mednarodna
finančna institucija, naročnik pa jih odda v skladu s pravili javnega
naročanja, ki jih določi ta organizacija ali institucija. Pri javnih naročilih
in projektnih natečajih, ki jih večinoma sofinancira mednarodna organizacija
ali mednarodna finančna institucija, se naročnik in organizacija oziroma
institucija dogovorita o uporabi postopkov javnega naročanja.
(3) O vseh sporazumih ali dogovorih iz prve alineje g) točke
prejšnjega odstavka Republika Slovenija obvesti Evropsko komisijo, ki se lahko
posvetuje s Svetovalnim odborom za javna naročila.
1.7. Področje uporabe
21. člen
(mejne vrednosti za uporabo zakona)
(1) Ta zakon se uporablja za javna naročila, katerih ocenjena
vrednost brez davka na dodano vrednost (v nadaljnjem besedilu: DDV) je enaka
ali višja od naslednjih mejnih vrednosti:
a)    
na splošnem področju:
- 
40.000 eurov za javno naročilo blaga ali storitev ali projektni natečaj;
- 
80.000 eurov za javno naročilo gradenj;
- 
750.000 eurov za javno naročilo storitev, ki jih določata Priloga XIV
Direktive 2014/24/EU in Priloga XVII Direktive 2014/25/EU (v nadaljnjem
besedilu: socialne in druge posebne storitve), razen storitev, ki so zajete s
kodo CPV 79713000-5, 79100000-5, 79110000-8, 79111000-5, 79112000-2, 79112100-3
in 79140000-7.
b)    
na infrastrukturnem področju:
- 
50.000 eurov za javno naročilo blaga ali storitev ali projektni natečaj;
- 
100.000 eurov za javno naročilo gradenj;
- 
1.000.000 eurov za javno naročilo socialnih in drugih posebnih storitev,
razen storitev, ki so zajete s kodo CPV 79713000-5, 79100000-5, 79110000-8,
79111000-5, 79112000-2, 79112100-3 in 79140000-7.
(2) Za javna naročila, katerih ocenjena vrednost je nižja od
mejnih vrednosti iz prejšnjega odstavka in javna naročila, ki se oddajo kot
posamezni izločeni sklopi v skladu s petim odstavkom 73. člena tega
zakona, ter javna naročila iz 15., 16., 17. in 18. točke prvega odstavka
27. člena tega zakona, je naročnik dolžan upoštevati načelo gospodarnosti,
učinkovitosti in uspešnosti ter načelo transparentnosti v skladu s tem
odstavkom. Naročnik mora za ta naročila voditi tudi evidenco o njihovi oddaji,
ki zajema navedbo predmeta, vrste predmeta in vrednosti javnega naročila brez
DDV, ter o njih sporočiti podatke v skladu s 106. členom tega zakona.
Naročnik vsako leto do zadnjega dne februarja na portalu javnih naročil objavi
seznam javnih naročil, ki so bila oddana preteklo leto in katerih vrednost brez
DDV je nižja od mejnih vrednosti iz prejšnjega odstavka ter enaka ali višja od
10.000 eurov brez DDV, z opisom predmeta, vrsto predmeta in vrednostjo oddanega
naročila brez DDV ter nazivom gospodarskega subjekta, ki mu je bilo naročilo
oddano. Za naročila iz prejšnjega stavka naročnik zagotovi, da so vsi
ponudniki, ki so oddali ponudbo, v 30 dneh od oddaje naročila pisno obveščeni o
izboru.
22. člen
(mejne vrednosti za objave)
(1) Naročnik mora na portalu javnih naročil objaviti
obvestila v zvezi z javnim naročilom, katerega vrednost brez DDV je enaka ali
višja od vrednosti iz prvega odstavka prejšnjega člena.
(2) Obvestila v zvezi z javnim naročilom, katerega vrednost brez
DDV je enaka ali višja od naslednjih vrednosti, mora naročnik poslati v objavo
na portal javnih naročil in v Uradni list Evropske unije:
a)    
na splošnem področju:
- 
134.000 eurov za javno naročilo blaga ali storitev, ki ga oddaja
naročnik iz a) točke prvega odstavka 9. člena tega zakona, in za projektni
natečaj, ki ga organizira ta naročnik, ter za javno naročilo blaga iz Priloge
III Direktive 2014/24/EU, če ga oddaja naročnik iz a) ali b) točke prvega
odstavka 9. člena tega zakona, ki je dejaven na področju obrambe;
- 
207.000 eurov za javno naročilo blaga ali storitev, ki ga oddaja
naročnik iz b) ali c) točke prvega odstavka 9. člena tega zakona, in
projektni natečaj, ki ga organizira ta naročnik, ter za javno naročilo blaga,
ki ni navedeno v Prilogi III Direktive 2014/24/EU, če ga oddaja naročnik iz a)
ali b) točke prvega odstavka 9. člena tega zakona, ki je dejaven na
področju obrambe;
- 
5.186.000 eurov za javno naročilo gradenj;
- 
750.000 eurov za javno naročilo socialnih in drugih posebnih storitev,
razen storitev, ki so zajete s kodo CPV 79713000-5;
b)    
na infrastrukturnem področju:
- 
414.000 eurov za javno naročilo blaga ali storitev in za projektni
natečaj;
- 
5.186.000 eurov za javno naročilo gradenj;
- 
1.000.000 eurov za javno naročilo socialnih in drugih posebnih storitev,
razen storitev, ki so zajete s kodo CPV 79713000-5.
(3) Kadar Evropska komisija sprejme spremembe mejnih
vrednosti za objave iz prejšnjega odstavka, ministrstvo, pristojno za javna
naročila, v desetih dneh po objavi na svojih spletnih straneh objavi nove
evropske mejne vrednosti. Ne glede na prejšnji odstavek upošteva naročnik
spremenjene mejne vrednosti od 1. januarja po njihovem sprejetju.
23. člen
(naročila, ki jih subvencionirajo ali sofinancirajo
naročniki)
(1) Ta zakon se uporablja za oddajo:
a)    
javnih naročil gradenj na splošnem področju, ki jih naročniki iz a), b)
in c) točke prvega odstavka 9. člena tega zakona, ki morajo pravila
javnega naročanja upoštevati za oddajo javnih naročil na splošnem področju,
neposredno subvencionirajo ali sofinancirajo z več kot 50 odstotnim deležem in
katerih ocenjena vrednost brez DDV je enaka ali višja od 5.186.000 eurov, če ta
naročila vključujejo eno od naslednjih dejavnosti:
- 
nizke gradnje, kot so navedene v Prilogi II Direktive 2014/24/EU;
- 
gradbena dela za bolnišnice, objekte za šport, rekreacijo in prosti čas,
šolske in univerzitetne objekte ter objekte, ki se uporabljajo za upravne
namene;
b)    
javnih naročil storitev na splošnem področju, ki so povezana z naročilom
gradenj iz prejšnje točke in jih naročniki iz a), b) in c) točke prvega
odstavka 9. člena tega zakona, ki morajo pravila javnega naročanja
upoštevati za oddajo javnih naročil na splošnem področju, neposredno subvencionirajo
ali sofinancirajo z več kot 50 odstotnim deležem in katerih ocenjena vrednost
brez DDV je enaka ali višja od 207.000 eurov.
(2) Ta zakon se uporablja tudi za oddajo javnih naročil
blaga in storitev na splošnem področju, ki jih naročniki iz a), b) in c) točke
prvega odstavka 9. člena tega zakona, ki morajo pravila javnega naročanja
upoštevati za oddajo javnih naročil na splošnem področju, z več kakor 50
odstotnim deležem subvencionirajo ali sofinancirajo društvom, ustanovam ali
zavodom, če je ocenjena vrednost blaga ali storitev brez DDV enaka ali višja od
40.000 eurov.
(3) Naročnik mora za naročila iz a) in b) točke prvega
odstavka ter drugega odstavka tega člena zagotoviti, da se oddajo z
upoštevanjem določb tega zakona, če subvencioniranega ali sofinanciranega
naročila ne odda sam ali če tako naročilo odda v imenu in za račun drugega
subjekta.
24. člen
(metode za izračun ocenjene vrednosti javnih naročil)
(1) Izračun ocenjene vrednosti javnega naročila temelji na
celotnem plačljivem znesku brez DDV, kakor ga oceni naročnik, vključno s katero
koli opcijo in morebitnimi podaljšanji naročil, kakor je izrecno navedeno v
dokumentaciji v zvezi z oddajo javnega naročila.
(2) Če naročnik določi nagrade ali izplačila kandidatom ali
ponudnikom, jih upošteva pri izračunu ocenjene vrednosti javnega naročila.
(3) Če ima naročnik ločene organizacijske enote, se upošteva
skupna ocenjena vrednost naročil vseh posameznih organizacijskih enot. V
kolikor je ločena organizacijska enota samostojno odgovorna za svoje javno
naročilo ali določene kategorije javnih naročil, se ocenjena vrednost lahko
določi na ravni določene enote. Šteje se, da je organizacijska enota samostojno
odgovorna za svoje javno naročilo, če samostojno prevzema pravice in
obveznosti.
(4) Naročnik metode, ki se uporabi za izračun ocenjene
vrednosti javnega naročila, ne sme izbrati z namenom, da se določi takšna
ocenjena vrednost, da za oddajo javnega naročila ni treba uporabiti tega
zakona. Naročnik prav tako ne sme razdeliti javnega naročila oziroma ga
oblikovati v več javnih naročil, da bi se izognili uporabi tega zakona, razen
če je razdelitev utemeljena z objektivnimi razlogi.
(5) Ocenjena vrednost mora biti veljavna, ko je v objavo
poslano obvestilo o javnem naročilu ali periodično informativno obvestilo, ki
se uporablja kot sredstvo za objavo povabila k sodelovanju, ali obvestilo o
vzpostavitvi kvalifikacijskega sistema, če povabilo k sodelovanju ni predvideno
pa, ko naročnik začne postopek javnega naročanja, na primer z navezovanjem
stikov z gospodarskimi subjekti v zvezi z javnim naročilom. Način izračuna
ocenjene vrednosti, vključno z vsemi količinskimi in cenovnimi parametri, mora
biti razviden iz dokumentacije o javnem naročilu, ki jo vodi naročnik.
(6) Za okvirni sporazum in dinamični nabavni sistem naročnik upošteva
najvišjo ocenjeno vrednost brez DDV vseh javnih naročil, predvidenih za celotno
trajanje okvirnega sporazuma ali dinamičnega nabavnega sistema.
(7) Pri partnerstvu za inovacije upošteva naročnik najvišjo
ocenjeno vrednost brez DDV raziskovalnih in razvojnih dejavnosti, ki potekajo
na vseh stopnjah predvidenega partnerstva, ter najvišjo ocenjeno vrednost brez
DDV blaga, storitev ali gradenj, razvitih in naročenih ob izteku predvidenega
partnerstva.
(8) Pri izračunu ocenjene vrednosti javnega naročila gradenj se
upoštevajo stroški gradnje ter skupna ocenjena vrednost blaga in storitev, ki
jih naročnik da na voljo izvajalcu, če so potrebni za izvedbo gradnje.
(9) Če se lahko zaradi predlagane izvedbe gradenj ali
storitev ali zaradi predlagane pridobitve podobnega blaga javno naročilo odda v
ločenih sklopih, se upošteva skupna ocenjena vrednost vseh teh sklopov. V
kolikor je skupna ocenjena vrednost vseh sklopov enaka mejni vrednosti iz
prvega odstavka 21. člena tega zakona ali višja od nje, naročnik za oddajo
vsakega posameznega sklopa uporabi ta zakon. Če je skupna ocenjena vrednost
vseh sklopov enaka mejni vrednosti iz drugega odstavka 22. člena tega
zakona ali višja od nje, naročnik za oddajo vsakega posameznega sklopa upošteva
določbe tega zakona, ki veljajo za javna naročila, katerih ocenjena vrednost je
enaka ali višja od vrednosti iz drugega odstavka 22. člena tega zakona.
(10) Za javno naročilo blaga ali storitev, ki se redno
ponavlja ali se bo predvidoma podaljšalo v določenem obdobju, se ocenjena
vrednost javnega naročila izračuna na podlagi:
a)    
skupne dejanske vrednosti zaporednih javnih naročil iste vrste, oddanih
v zadnjih 12 mesecih ali v proračunskem letu, upoštevaje spremembe količine ali
vrednosti, ki bi nastale v 12 mesecih po prvotnem naročilu, ali
b)    
skupne ocenjene vrednosti zaporednih javnih naročil, oddanih v 12
mesecih po prvi dobavi oziroma izvedbi ali v poslovnem letu, če je to daljše od
12 mesecev.
(11) Za javno naročilo blaga s finančnim zakupom, najemom, zakupom
ali nakupom blaga s pridržanim lastništvom se ocenjena vrednost naročila
izračuna, kot sledi:
a)    
za javno naročilo za obdobje 12 mesecev ali manj: na podlagi skupne
ocenjene vrednosti za čas trajanja naročila, za javno naročilo za obdobje,
daljše od 12 mesecev, pa na podlagi skupne vrednosti, vključno z ocenjeno
preostalo vrednostjo;
b)    
za javno naročilo, za katero obdobja ni mogoče natančno določiti, na
podlagi njegove mesečne vrednosti, pomnožene z 48.
(12) Za javno naročilo storitev se ocenjena vrednost naročila
izračuna, kot sledi:
a)    
za zavarovalniške storitve na podlagi višine premije in drugih oblik
plačil;
b)    
za bančne in druge finančne storitve na podlagi honorarjev, plačljivih
provizij, obresti in drugih oblik plačil;
c)    
za idejne načrte na podlagi honorarjev, plačljivih provizij in drugih
oblik plačil.
(13) Za javno naročilo storitev, pri katerem skupna cena ni
navedena, se ocenjena vrednost naročila izračuna, kot sledi:
a)    
za javno naročilo za določeno obdobje, če to obdobje traja 48 mesecev
ali manj, na podlagi skupne vrednosti za njegovo celotno trajanje;
b)    
za javno naročilo, za katero obdobja ni mogoče natančno določiti, ali
javno naročilo za obdobje, daljše od 48 mesecev, na podlagi mesečne vrednosti,
pomnožene z 48.
(14) (prenehal
veljati)
25. člen
(mešana javna naročila)
(1) Javna naročila, katerih predmet sta dve ali več vrst
različnih naročil (gradenj, storitev ali blaga), se oddajo v skladu z
določbami, ki se uporabljajo za vrsto naročila, značilno za glavni predmet
določenega naročila.
(2) Pri mešanih javnih naročilih, katerih predmet so delno
socialne in druge posebne storitve ter delno druge storitve, se javno naročilo
lahko odda v skladu s posebnim poglavjem za socialne in druge posebne storitve,
če je vrednost storitev, ki niso socialne in druge posebne storitve, nižja od
mejnih vrednosti iz prvega odstavka 21. člena tega zakona. Pri mešanih
javnih naročilih, ki jih delno sestavljajo storitve in delno blago, se glavni
predmet določi glede na to, katera od ocenjenih vrednosti določenih storitev
ali blaga je najvišja.
(3) Pri naročilih, katerih predmet so nabave, ki so zajete
tudi v drugih pravnih ureditvah, se lahko naročnik odloči, da za posamezne dele
odda ločena naročila ali da odda enotno naročilo. Če se naročnik odloči za
oddajo ločenih naročil za posamezne dele, se odločitev o tem, katera pravna
ureditev velja za taka ločena naročila, sprejme na podlagi značilnosti
določenega posameznega dela.
(4) Če se naročnik odloči za oddajo javnega naročila s
sklenitvijo enotne pogodbe o izvedbi javnega naročila, se ta zakon, razen če
26. člen tega zakona določa drugače, uporablja za mešano javno naročilo,
ki iz tega sledi, ne glede na vrednost delov, za katere bi sicer veljale
različne pravne ureditve, in ne glede na to, katera pravna ureditev bi sicer
veljala za te dele.
(5) Pri mešanih javnih naročilih, ki vključujejo elemente
javnih naročil blaga, gradenj in storitev ter koncesij, se mešano javno
naročilo odda v skladu s tem zakonom, pod pogojem, da je ocenjena vrednost
tistega dela, ki je sestavni del naročila, zajetega v tem zakonu, enaka ali
višja od mejnih vrednosti iz prvega odstavka 21. člena tega zakona.
(6) Če so različni deli določenega naročila objektivno
neločljivi, se veljavna pravna ureditev določi na podlagi glavnega predmeta
navedenega naročila.
(7) Ne glede na tretji, četrti, peti in šesti odstavek tega
člena se lahko pri javnih naročilih, namenjenih za opravljanje dejavnosti na
splošnem in infrastrukturnem področju, naročnik odloči, da za vsako posamezno
dejavnost odda ločeno javno naročilo ali da odda enotno javno naročilo. Če se
naročnik odloči oddati ločena javna naročila, se odločitev o tem, katera
pravila veljajo za vsako od takšnih ločenih javnih naročil, sprejme na podlagi
značilnosti posamezne dejavnosti. Odločitev o tem, ali se odda enotno javno
naročilo ali pa več ločenih javnih naročil, ne sme biti sprejeta z namenom
izključitve naročila ali naročil iz področja uporabe tega zakona ali zakona, ki
ureja koncesije.
(8) Če se naročnik odloči oddati enotno javno naročilo, za
javno naročilo, namenjeno za opravljanje splošnih dejavnosti in dejavnosti na
infrastrukturnem področju, veljajo pravila, ki se uporabljajo za dejavnost, za
opravljanje katere je javno naročilo pretežno namenjeno.
(9) Če se naročnik odloči oddati enotno javno naročilo,
namenjeno za opravljanje splošnih dejavnosti in dejavnosti na infrastrukturnem
področju, pri katerih je objektivno nemogoče določiti, za opravljanje katere
dejavnosti je javno naročilo pretežno namenjeno, se:
a)    
javno naročilo odda brez uporabe določb za infrastrukturno področje, če
za eno od dejavnosti, za opravljanje katere je javno naročilo namenjeno, lahko
veljajo določbe za infrastrukturno področje, za druge pa ne;
b)    
javno naročilo odda z uporabo določb za infrastrukturno področje, če za
eno od dejavnosti, za opravljanje katere je javno naročilo namenjeno, veljajo
določbe za infrastrukturno področje, za druge pa velja zakon, ki ureja
koncesije;
c)    
javno naročilo odda v skladu z uporabo določb za infrastrukturno
področje, če za eno od dejavnosti, za opravljanje katere je javno naročilo
namenjeno, veljajo določbe za infrastrukturno področje, za druge pa ne velja ne
ta zakon niti zakon, ki ureja področje koncesij.
26. člen
(mešana javna naročila, ki zajemajo več dejavnosti
ter vključujejo obrambne ali varnostne vidike)
(1) Ta člen se uporablja v primeru mešanih javnih naročil,
katerih predmet je javno naročilo, ki je zajeto v tem zakonu, in javno
naročilo, ki je zajeto v zakonu, ki ureja javno naročanje na področju obrambe
in varnosti.
(2) Če so različni deli javnega naročila objektivno ločljivi,
se lahko naročnik odloči, da za posamezne dele odda ločena javna naročila ali
da odda enotno javno naročilo.
(3) Če se naročnik odloči za oddajo ločenih javnih naročil za
posamezne dele, se odločitev o tem, katera pravna ureditev velja za taka ločena
javna naročila, sprejme na podlagi značilnosti posameznega dela.
(4) Če se naročnik odloči za oddajo enotnega javnega
naročila, se javno naročilo lahko odda v skladu z zakonom, ki ureja javno
naročanje na področju obrambe in varnosti, pod pogojem, da je oddaja enotnega
javnega naročila upravičena iz objektivnih razlogov.
(5) Odločitev o oddaji enotnega javnega naročila ne sme biti
sprejeta z namenom izključitve naročil iz uporabe tega zakona ali zakona, ki
ureja javno naročanje na področju obrambe in varnosti.
1.8. Izjeme, za katere se zakon ne uporablja
27. člen
(izjeme)
(1) Ta zakon se ne uporablja za:
1.     
javna naročila in projektne natečaje, ki naročnikom, ki delujejo na
področju javnih komunikacijskih omrežij, omogočajo, da nudijo ali izkoriščajo
javna komunikacijska omrežja ali nudijo izvajanje ene ali več javnih
komunikacijskih storitev;
2.     
javna naročila in projektne natečaje, ki jih mora naročnik oddati ali organizirati
v skladu s postopki javnega naročanja, ki se razlikujejo od postopkov iz tega
zakona in ki jih določa:
a)   
pravni instrument, ki ustvarja obveznosti na podlagi mednarodnega prava,
kot je mednarodni sporazum, sklenjen v skladu s PDEU in PEU med Republiko
Slovenijo in morebitno drugo državo članico ter eno ali več tretjimi državami
ali njihovimi enotami, ter zajema gradnje, blago ali storitve, namenjene
skupnemu izvajanju ali uporabi projekta s strani podpisnic tega mednarodnega
sporazuma, ali
b)   
mednarodna organizacija;
3.     
javna naročila in projektne natečaje, ki jih odda ali organizira naročnik
v skladu s pravili javnega naročanja, ki jih določi mednarodna organizacija ali
mednarodna finančna institucija, kadar javna naročila in projektne natečaje ta
organizacija ali institucija v celoti financira; pri javnih naročilih in
projektnih natečajih, ki jih večinoma sofinancira mednarodna organizacija ali
mednarodna finančna institucija, se stranki dogovorita o veljavnih postopkih
javnega naročanja;
4.     
javna naročila storitev za:
a)   
pridobitev ali najem zemljišč, obstoječih stavb ali drugih nepremičnin
ali z njimi povezanih pravic s kakršnimi koli finančnimi sredstvi;
b)   
pridobitev, razvoj, produkcijo ali koprodukcijo programskega gradiva za
avdiovizualne ali radijske medijske storitve, ki jih oddajo ponudniki
avdiovizualnih ali radijskih medijskih storitev, ali javna naročila za oddajni
čas ali zagotavljanje programov, ki se oddajo ponudnikom avdiovizualnih ali
radijskih medijskih storitev;
c)   
storitve na področju arbitraže in spravnih postopkov;
č)    naslednje
pravne storitve:
-  pravno zastopanje stranke po
odvetniku v arbitraži ali spravnem postopku v Republiki Sloveniji, državi
članici, tretji državi ali pred mednarodno instanco za arbitražo ali spravni
postopek ali v sodnih postopkih pred sodišči ali javnimi organi Republike
Slovenije, države članice ali tretje države ali pred mednarodnimi sodišči ali
institucijami;
-  pravno svetovanje, ki se
izvaja med pripravami na postopek iz prejšnje alineje te točke ali če obstajajo
konkretni indici in velika verjetnost, da bo zadeva, o kateri se svetuje,
postala predmet takega postopka, pod pogojem, da svetuje odvetnik;
-  storitve overitev in
avtentikacije dokumentov, ki jih morajo izvajati notarji;
-  pravne storitve, ki jih
opravljajo skrbniki ali zakoniti zastopniki, ali druge pravne storitve, katerih
izvajalce določi sodišče v Republiki Sloveniji ali določeni državi članici ali
ki so z zakonodajo določeni za opravljanje posebnih nalog pod nadzorom takih
sodišč;
-  druge pravne storitve, ki so
v Republiki Sloveniji ali drugi državi članici povezane z izvajanjem javne
oblasti, tudi če le priložnostno;
d)   
finančne storitve v zvezi z izdajo, prodajo, nakupom ali prenosom
vrednostnih papirjev ali drugih finančnih instrumentov, storitve centralne
banke in za posle, izvedene z Evropskim instrumentom za finančno stabilnost in
Evropskim mehanizmom za stabilnost;
e)   
posojila, ne glede na to, ali so povezana z izdajo, prodajo, nakupom ali
prenosom vrednostnih papirjev ali drugih finančnih instrumentov;
f)    
pogodbe o zaposlitvi;
g)   
storitve civilne obrambe, civilne zaščite in preprečevanja nevarnosti,
ki jih izvajajo neprofitne organizacije ali združenja in ki jih zajemajo kode
CPV: 75250000-3, 75251000-0, 75251100-1, 75251110-4, 75251120-7, 75252000-7,
75222000-8; 98113100-9 in 85143000-3, razen storitev prevoza bolnikov z
reševalnimi avtomobili;
h)   
storitve javnega potniškega prevoza z železnico ali podzemno železnico;
i)     
storitve političnih kampanj, ki jih zajemajo kode CPV 79341400-0,
92111230-3 in 92111240-6, če jih odda politična stranka v okviru predvolilne
kampanje;
5.     
javna naročila storitev, ki jih naročnik odda drugemu naročniku ali
združenju naročnikov na podlagi izključne pravice, ki jo imajo v skladu z
zakonom ali drugim objavljenim predpisom, skladnim s PDEU;
6.     
javna naročila raziskovalnih in razvojnih storitev, ki jih zajemajo kode
CPV 73000000-2 do 73120000-9, 73300000-5, 73420000-2 in 73430000-5, razen, če
sta izpolnjena oba naslednja pogoja:
- 
koristi od njih ima izključno naročnik za potrebe pri izvajanju lastne
dejavnosti in
- 
izvedeno storitev v celoti plača naročnik;
7.     
javna naročila in projektne natečaje, če jih odda naročnik, ki opravlja
poštne storitve v smislu b) točke drugega odstavka 18. člena tega zakona,
za javna naročila, ki se oddajo za opravljanje naslednjih dejavnosti:
a)   
storitve z dodano vrednostjo, povezane z elektronskimi sredstvi in ki se
v celoti opravljajo z elektronskimi sredstvi (vključno z varnim prenosom
šifriranih dokumentov z elektronskimi sredstvi, storitvami upravljanja naslovov
in prenosom priporočene elektronske pošte);
b)   
finančne storitve, ki jih zajemajo kode CPV od 66100000-1 do 66720000-3
in 4.d) točka tega odstavka, predvsem poštne nakaznice in poštno brezgotovinsko
poslovanje;
c)   
filatelistične storitve ali
č)   logistične
storitve, zlasti storitve, ki združujejo fizično dostavo ali skladiščenje z
drugimi nepoštnimi funkcijami;
8.     
javna naročila opreme, tehnike ter druga javna naročila za zagotovitev
osnovnih pogojev za preživetje oziroma življenje ali takojšnjo preprečitev
nastanka neposredno grozeče škode ob naravni ali drugi nesreči, skladno s
predpisi o varstvu pred naravnimi in drugimi nesrečami, kadar je vrednost
naročila nižja od vrednosti, od katerih dalje je potrebna objava v Uradnem
listu Evropske unije;
9.     
javna naročila na infrastrukturnem področju, ki so oddana zaradi
nadaljnje prodaje ali dajanja v najem tretjim osebam, pod pogojem, da naročnik
ne uživa nobenih posebnih ali izključnih pravic v zvezi s prodajo ali dajanjem
predmeta takih javnih naročil v najem, drugi subjekti pa ga lahko prosto prodajo
ali dajo v najem pod enakimi pogoji kot naročnik;
10.  
javna naročila in projektne natečaje na infrastrukturnem področju, ki
jih naročniki oddajo za druge namene, kot je opravljanje dejavnosti, ki so
določene v 13. do 19. členu tega zakona, ali za opravljanje takšnih
dejavnosti v tretji državi in v razmerah, ki ne vključujejo fizične uporabe
omrežja ali geografskega območja znotraj Evropske unije;
11.  
javna naročila na infrastrukturnem področju za nabavo vode, če jih
oddajo naročniki, ki opravljajo eno ali obe dejavnosti v zvezi s pitno vodo iz
prvega odstavka 15. člena tega zakona;
12.  
javna naročila na infrastrukturnem področju, ki jih oddajo naročniki, ki
so dejavni v energetskem sektorju, in sicer opravljajo dejavnost iz prvega
odstavka 13. člena, prvega odstavka 14. člena ali 19. člena tega
zakona za dobavo:
- 
energije,
- 
goriva za proizvodnjo energije;
13.  
javna naročila, ki jih naročnik odda pravni osebi zasebnega ali javnega
prava, če so izpolnjeni pogoji iz 28. člena tega zakona;
14.  
javna naročila, oddana povezanemu podjetju ali skupnemu podjetju ali
naročniku, ki je del skupnega podjetja, če so izpolnjeni pogoji iz 29. člena
tega zakona;
15.  
javna naročila na splošnem področju, ki so oddana zaradi nadaljnje
prodaje ali dajanja v najem tretjim osebam, pod pogojem, da naročnik ne uživa
nobenih posebnih ali izključnih pravic v zvezi s prodajo ali dajanjem predmeta
takih javnih naročil v najem, drugi subjekti pa ga lahko prosto prodajo ali
dajo v najem pod enakimi pogoji kot naročnik, če vrednost javnega naročila ne
presega vrednosti, od katerih dalje je potrebna objava v Uradnem listu Evropske
unije;
16.  
javna naročila blaga, ki so namenjena za protokolarna darila ali druge
oblike izvajanja promocije Republike Slovenije, če vrednost javnega naročila ne
presega vrednosti, od katerih dalje je potrebna objava v Uradnem listu Evropske
unije;
17.  
javna naročila živil, če vrednost javnega naročila ne presega vrednosti,
od katerih dalje je potrebna objava v Uradnem listu Evropske unije;
18.  
javna naročila storitev revidiranja obveznih revizij, kot so opredeljene
v zakonu, ki ureja revidiranje, če vrednost javnega naročila ne presega
vrednosti, od katerih dalje je potrebna objava v Uradnem listu Evropske unije.
(2) Ne glede na prejšnji odstavek mora naročnik v primerih iz
17. točke prejšnjega odstavka upoštevati cilje, kot jih za javno naročanje
živil določa predpis iz prvega odstavka 71. člena tega zakona.
28. člen
(javna naročila med osebami v javnem sektorju)
(1) Ta zakon se ne uporablja za javno naročilo, ki ga
naročnik iz a), b) ali c) točke prvega odstavka 9. člena tega zakona odda
pravni osebi javnega ali zasebnega prava, če so izpolnjeni naslednji pogoji:
a)    
ta naročnik obvladuje določeno pravno osebo podobno kot svoje službe;
b)    
odvisna pravna oseba izvaja več kot 80 odstotkov svojih dejavnosti za
izpolnitev nalog, ki ji jih je dal ta naročnik, ki jo obvladuje, ali ki so ji
jih dale druge pravne osebe, ki jih obvladuje ta naročnik;
c)    
v odvisni pravni osebi neposreden zasebni kapital ni udeležen in
č)    vrednost predmeta naročanja je enaka ali nižja od cen za ta
predmet na trgu.
(2) Šteje se, da naročnik iz a), b) ali c) točke prvega
odstavka 9. člena tega zakona obvladuje pravno osebo podobno kot svoje
službe, če odločilno vpliva na strateške cilje in pomembne odločitve odvisne
pravne osebe. Tako obvladovanje lahko izvaja tudi druga pravna oseba, ki jo na
enak način obvladuje ta naročnik.
(3) Prvi odstavek tega člena se uporablja tudi, če odvisna pravna
oseba, ki je naročnik iz a), b) ali c) točke prvega odstavka 9. člena tega
zakona, odda javno naročilo naročniku iz a), b) ali c) točke prvega odstavka
9. člena tega zakona, ki odvisno osebo obvladuje, ali drugi pravni osebi,
ki jo obvladuje isti naročnik, če v pravni osebi, ki ji je oddano javno
naročilo, neposredni zasebni kapital ni udeležen.
(4) Naročnik iz a), b) ali c) točke prvega odstavka
9. člena tega zakona, ki ne obvladuje pravne osebe javnega prava, kot je
določeno v prvem odstavku tega člena, lahko tej pravni osebi vseeno odda javno
naročilo, ne da bi pri tem uporabil ta zakon, če so izpolnjeni naslednji
pogoji:
a)    
ta naročnik skupaj z drugimi naročniki iz a), b) ali c) točke prvega
odstavka 9. člena tega zakona obvladuje pravno osebo podobno kot svoje
službe,
b)    
pravna oseba izvaja več kot 80 odstotkov svojih dejavnosti za
izpolnitev nalog, ki so ji jih ti naročniki, ki jo obvladujejo, ali ki so ji
jih dale druge pravne osebe, ki jih obvladujejo ti naročniki,
c)    
v odvisni pravni osebi neposreden zasebni kapital ni udeležen, in
č)    vrednost predmeta naročanja je
enaka ali nižja od cen za ta predmet na trgu.
(5) Šteje se, da naročniki iz a), b) ali c) točke prvega
odstavka 9. člena tega zakona skupaj obvladujejo pravno osebo, če so
izpolnjeni naslednji pogoji:
a)    
organe odločanja odvisne pravne osebe sestavljajo predstavniki vseh
udeleženih naročnikov iz a), b) ali c) točke prvega odstavka 9. člena tega
zakona. Posamezni predstavniki lahko zastopajo več sodelujočih naročnikov ali
vse te sodelujoče naročnike;
b)    
ti naročniki lahko skupaj odločilno vplivajo na strateške cilje in
pomembne odločitve odvisne pravne osebe in
c)    
odvisna pravna oseba nima interesov, ki so v nasprotju z interesi teh
naročnikov, ki jo obvladujejo.
(6) Za sklenitev pogodbe o izvedbi javnega naročila ali
okvirnega sporazuma, izključno med dvema ali več naročniki iz a), b) ali c)
točke prvega odstavka 9. člena tega zakona se ne uporablja tega zakona, če
so izpolnjeni naslednji pogoji:
a)    
pogodba o izvedbi javnega naročila določa ali vzpostavlja sodelovanje
med sodelujočimi naročniki iz a), b) ali c) točke prvega odstavka 9. člena
tega zakona, z namenom zagotoviti, da se javne storitve, ki jih morajo
opraviti, izvajajo ob uresničevanju ciljev, ki so jim skupni,
b)    
pri tem sodelovanju se upoštevajo le vidiki javnega interesa,
c)    
sodelujoči naročniki na trgu izvajajo manj kot 20 odstotkov dejavnosti,
ki jih zajema sodelovanje, in
č)    vrednost predmeta naročanja je enaka ali nižja od cene za ta
predmet na trgu.
(7) Pri določanju odstotka dejavnosti iz b) točke prvega
odstavka, b) točke četrtega odstavka in c) točke šestega odstavka tega člena se
upošteva skupni povprečni promet ali drug ustrezen dejavnik, ki temelji na
dejavnosti, kot so stroški pravne osebe ali naročnika iz a), b) ali c) točke
prvega odstavka 9. člena tega zakona v zvezi s storitvami, blagom in
gradnjami v treh letih pred oddajo javnega naročila.
(8) Če zaradi datuma, na katerega je bila določena pravna
oseba ali naročnik iz a), b) ali c) točke prvega odstavka 9. člena tega
zakona ustanovljen ali je začel opravljati dejavnosti, ali zaradi
reorganizacije njegovih dejavnosti podatki o prometu ali drugem ustreznem
dejavniku, temelječem na dejavnosti, kot so stroški, za predhodna tri leta niso
na voljo ali niso več relevantni, zadostuje, da pravna oseba zlasti v poslovnem
načrtu prikaže, da je meritev dejavnosti verodostojna.
(9) V vseh primerih, pri katerih se javno naročilo odda na
podlagi tega člena, oseba, ki ji je to naročilo oddano, naroča to blago,
storitve ali gradnje, upoštevaje določbe tega zakona tudi, če sama ni naročnik.
29. člen
(javna naročila, oddana povezanemu podjetju ali skupnemu
podjetju ali naročniku, ki je del skupnega podjetja)
(1) Ne glede na prejšnji člen se ob izpolnjevanju pogojev iz
drugega odstavka tega člena ta zakon ne uporablja za javna naročila na
infrastrukturnem področju, ki jih:
a)    
naročnik odda povezanemu podjetju ali
b)    
skupno podjetje, ki ga je ustanovilo več naročnikov izključno za
opravljanje dejavnosti, kot so določene v 13. do 19. členu tega zakona,
odda podjetju, ki je povezano z enim od teh naročnikov.
(2) Izjema iz prejšnjega odstavka velja za javna naročila
storitev, blaga in gradenj, pod pogojem, da je povezano podjetje ob upoštevanju
vseh njegovih izvedenih storitev in gradenj ter dobav blaga v predhodnih treh
letih vsaj 80 odstotkov skupnega povprečnega prometa ustvarilo z
opravljanjem storitev ali gradenj oziroma z dobavami blaga za naročnika ali
druga podjetja, s katerimi je podjetje povezano.
(3) Za namene tega člena povezano podjetje pomeni vsako
podjetje, katerega letni računovodski izkazi so konsolidirani z izkazi
naročnika v skladu z zahtevami iz Direktive Evropskega parlamenta in Sveta z
dne 26. junija 2013 o letnih računovodskih izkazih, konsolidiranih
računovodskih izkazih in povezanih poročilih nekaterih vrst podjetij, spremembi
Direktive 2006/43/ES Evropskega parlamenta in Sveta ter razveljavitvi direktiv
Sveta 78/660/EGS in 83/349/EGS (UL L št. 182 z dne 29. 6. 2013, str.
19; v nadaljnjem besedilu: Direktiva 2013/34/EU), nazadnje spremenjene z
Direktivo Sveta 2014/102/EU z dne 7. novembra 2014 o prilagoditvi
Direktive 2013/34/EU Evropskega parlamenta in Sveta o letnih računovodskih izkazih,
konsolidiranih računovodskih izkazih in povezanih poročilih nekaterih vrst
podjetij zaradi pristopa Republike Hrvaške (UL L št. 334 z dne
21. 11. 2014, str. 86).
(4) Pri naročnikih, za katere se ne uporablja Direktiva
2013/34/EU, povezano podjetje pomeni vsako podjetje:
a)    
v katerem ima lahko naročnik posredno ali neposredno prevladujoč vpliv;
b)    
ki ima lahko prevladujoč vpliv na naročnika ali
c)    
nad katerim ima, tako kot nad naročnikom, prevladujoč vpliv drugo
podjetje na podlagi lastništva, finančne udeležbe ali pravil, ki to povezano
podjetje urejajo.
(5) Če zaradi datuma ustanovitve ali začetka opravljanja
dejavnosti povezanega podjetja podatki o prometu za predhodna tri leta niso na
voljo, zadostuje, da to podjetje zlasti v poslovnem načrtu prikaže, da je
promet iz drugega odstavka tega člena verjeten.
(6) Če iste ali podobne storitve, blago ali gradnje
zagotavlja več kot eno podjetje, ki je povezano z naročnikom, s katerim sestavlja
gospodarsko skupino, se zgornji deleži izračunajo ob upoštevanju skupnega
prometa, ki ga ta povezana podjetja ustvarijo z zagotavljanjem storitev, blaga
ali gradenj.
(7) Ne glede na prejšnji člen in pod pogojem, da je bilo
skupno podjetje ustanovljeno za opravljanje dejavnosti v obdobju najmanj treh
let in da listina o ustanovitvi skupnega podjetja določa, da bodo naročniki, ki
ga sestavljajo, ostali del tega skupnega podjetja najmanj za enako obdobje, se
ta zakon ne uporablja za javna naročila na infrastrukturnem področju, ki jih:
a)    
skupno podjetje, ki ga je ustanovilo več naročnikov izključno za
opravljanje dejavnosti iz 13. do 19. člena tega zakona, odda enemu od teh
naročnikov, ali
b)    
ki jih naročnik odda skupnemu podjetju, katerega del je.
(8) V vseh primerih, pri katerih se javno naročilo odda na podlagi
tega člena, oseba, ki ji je to naročilo oddano, naroča to blago, storitve ali
gradnje, upošteva določbe tega zakona tudi, če sama ni naročnik.
(9) V kolikor Evropska komisija to zahteva, ji naročnik
pošlje naslednje podatke:
a)    
imena povezanih podjetij ali skupnih podjetij,
b)    
vrsto in vrednost naročil,
c)    
dokazila o tem, da razmerje med podjetjem ali skupnim podjetjem, ki so
mu javna naročila oddana, in naročnikom izpolnjuje zahteve v skladu s tem
členom.
1.9. Posebni primeri
30. člen
(dejavnosti na infrastrukturnem področju, ki so neposredno
izpostavljene konkurenci, in z njimi povezana pravila)
(1) Ta zakon se ne uporablja za javna naročila na
infrastrukturnem področju, katerih namen je omogočiti opravljanje dejavnosti iz
13. do 19. člena tega zakona, če lahko Republika Slovenija ali naročniki,
ki vložijo zahtevek v skladu s tem členom, izkažejo, da je v Republiki
Sloveniji dejavnost neposredno izpostavljena konkurenci na trgih, do katerih
dostop ni omejen. Ta zakon se prav tako ne uporablja za projektne natečaje, ki
so organizirani za izvajanje take dejavnosti na določenem geografskem območju.
Določena dejavnost je lahko del širšega sektorja, lahko se tudi izvaja le na
nekaterih območjih Republike Slovenije. Ocena konkurence se opravi ob
upoštevanju informacij, ki so na voljo Evropski komisiji, in za namene tega
zakona, ne posega v uporabo konkurenčnega prava. Navedena ocena se izvede ob
upoštevanju trga za določene dejavnosti in referenčnega geografskega trga v
smislu tretjega odstavka tega člena.
(2) Za namene prejšnjega odstavka se odločitev, ali je
dejavnost neposredno izpostavljena konkurenci, sprejme na podlagi meril, ki so
v skladu z določbami PDEU o konkurenci. Ta lahko vključujejo značilnosti
določenega blaga ali storitev, obstoj alternativnega blaga ali storitev, ki so
zamenljivi z vidika ponudbe ali povpraševanja, cene in dejansko ali potencialno
prisotnost več kot enega dobavitelja določenega blaga ali ponudnika določenih
storitev.
(3) Referenčni geografski trg, za katerega se opravi ocena
izpostavljenosti konkurenci, zajema območje, na katerem se določena podjetja
ukvarjajo s ponudbo proizvodov ali storitev in povpraševanjem po njih, na
katerem so pogoji konkurence dovolj homogeni in ki se lahko loči od sosednjih
območij, zlasti zato, ker so tam pogoji konkurence precej drugačni. Pri tej
oceni je treba upoštevati predvsem vrsto in značilnosti določenih proizvodov
ali storitev, obstoj ovir za vstop na trg ali preferenc potrošnikov, znatne
razlike tržnih deležev podjetij med določenim območjem in sosednjimi območji
ali precejšnje razlike v ceni.
(4) Za namene prvega odstavka tega člena se šteje, da dostop
do trga ni omejen, če država članica uvede in uporablja zakonodajo s Seznama
pravnih aktov unije, ki je Priloga III Direktive 2014/25/EU.
(5) Če ni mogoče predpostavljati prostega dostopa do danega
trga, je treba dokazati, da je dostop do danega trga dejansko in pravno prost.
(6) Naročnik, ki izvaja katero od dejavnosti iz 13. do
19. člena tega zakona in meni, da je ta dejavnost neposredno izpostavljena
konkurenci na trgu, lahko Evropski komisiji predloži zahtevek za ugotovitev, da
se ta zakon ne uporablja za oddajo javnih naročil ali organizacijo projektnih
natečajev za opravljanje navedene dejavnosti. Zahtevku naročnik priloži
predhodno pridobljeno mnenje organa, pristojnega za varstvo konkurence.
Zahtevek lahko vloži tudi ministrstvo, pristojno za javna naročila.
(7) Zahtevek iz prejšnjega odstavka mora vsebovati:
-       
navedbo dejavnosti, za katero naročnik ali ministrstvo meni, da je
neposredno izpostavljena konkurenci,
-       
dejstva in dokaze, ki utemeljujejo navedeno trditev,
-       
navedbo določb zakonov, podzakonskih aktov in drugih predpisov ali
sporazumov glede izpolnjevanja pogojev iz tega odstavka.
(8) Organ, pristojen za varstvo konkurence, poda mnenje v
roku 30 dni od prejema pisnega poziva k podaji mnenja.
(9) Ta zakon se preneha uporabljati za javna naročila in
projektne natečaje, katerih namen je omogočiti opravljanje določene dejavnosti,
če Evropska komisija:
-       
sprejme odločbo o uporabi prvega odstavka tega člena v roku iz Priloge
IV Direktive 2014/25/EU ali
-       
ne odloči o taki uporabi v navedenem roku.
(10) Če za dejavnost v Republiki Sloveniji že poteka postopek
po tem členu, se nadaljnji zahtevki v zvezi z isto dejavnostjo v Republiki
Sloveniji pred iztekom roka v zvezi s prvim zahtevkom ne štejejo za nove
postopke in se obravnavajo v okviru prvega zahtevka.
31. člen
(pridržana javna naročila)
(1) Naročnik lahko v postopku javnega naročanja povabi k
sodelovanju le invalidska podjetja in zaposlitvene centre, kot jih določa
zakon, ki ureja zaposlitveno rehabilitacijo in zaposlovanje invalidov, ter
socialna podjetja in podjetja s socialno vsebino, kot jih določa zakon, ki
ureja socialno podjetništvo. V primeru pridržanega javnega naročila v skladu s
tem členom lahko gospodarski subjekt odda del javnega naročila v podizvajanje le
invalidskim podjetjem in zaposlitvenim centrom, kot jih določa zakon, ki ureja
zaposlitveno rehabilitacijo in zaposlovanje invalidov, ter socialnim podjetjem
ter podjetjem s socialno vsebino, kot jih določa zakon, ki ureja socialno
podjetništvo.
(2) Naročnik, ki namerava javno naročilo pridržati za
podjetja iz prejšnjega odstavka, mora to navesti v dokumentaciji v zvezi z
oddajo javnega naročila.
32. člen
(skupno javno naročanje vlade in centralizirane nabavne
dejavnosti)
(1) Naročnik lahko pridobi blago ali storitve od osrednjega
nabavnega organa.
(2) Naročnik lahko naroči gradnje, blago ali storitve tudi na
podlagi javnih naročil, ki jih odda osrednji nabavni organ, na podlagi
dinamičnih nabavnih sistemov ali kvalifikacijskih sistemov, ki jih upravlja
osrednji nabavni organ ali na podlagi okvirnega sporazuma, ki ga je sklenil
osrednji nabavni organ, v obsegu, določenem v četrtem odstavku 48. člena
tega zakona. Če lahko dinamični nabavni sistem, ki ga upravlja osrednji nabavni
organ, uporabljajo drugi naročniki, mora biti to navedeno v povabilu k
sodelovanju, s katerim se vzpostavi ta dinamični nabavni sistem.
(3) Šteje se, da je naročnik izpolnil svoje obveznosti v
skladu s tem zakonom, če blago, storitve ali gradnje naroči na podlagi javnih
naročil, ki jih odda osrednji nabavni organ na podlagi dinamičnega nabavnega
sistema ali kvalifikacijskega sistema, ki ga upravlja osrednji nabavni organ,
ali na podlagi okvirnega sporazuma, ki ga je sklenil osrednji nabavni organ. Ne
glede na to pa je naročnik odgovoren za izpolnitev obveznosti v skladu s tem
zakonom v zvezi z deli, ki jih izvaja sam, kot so:
a)    
oddaja javnih naročil v okviru dinamičnega nabavnega sistema, ki ga
upravlja osrednji nabavni organ;
b)    
ponovno odpiranje konkurence na podlagi okvirnega sporazuma, ki ga je
sklenil osrednji nabavni organ;
c)    
določanje v skladu s točko a) ali b) sedmega odstavka 48. člena
tega zakona, kateri gospodarski subjekti, podpisniki okvirnega sporazuma,
izvajajo posamezno naročilo iz okvirnega sporazuma, ki ga je sklenil osrednji
nabavni organ.
(4) Vsi postopki javnega naročanja, ki jih izvaja osrednji
nabavni organ, se morajo izvajati z elektronskimi komunikacijskimi sredstvi v
skladu z zahtevami iz 37. člena tega zakona.
(5) Naročnik lahko osrednjemu nabavnemu organu odda javno
naročilo storitev za zagotavljanje centraliziranih nabavnih dejavnosti brez
uporabe postopkov iz tega zakona. Taka javna naročila storitev lahko
vključujejo tudi zagotavljanje pomožnih nabavnih dejavnosti.
(6) Vlada lahko odloči, da se za posamezne predmete javnega
naročanja izvede skupno javno naročanje ministrstev, organov v sestavi
ministrstev, vladnih služb in upravnih enot, če skupno naročanje povečuje
gospodarnost in učinkovitost porabe proračunskih sredstev in ne zmanjšuje
konkurence na trgu. Vlada, v primerih, ko je to potrebno, odloči tudi, da se
izvede skupno javno naročanje v javnih zavodih, katerih ustanoviteljica je
Republika Slovenija, zlasti za naročanje predmetov s področij, na katerih ti
zavodi opravljajo dejavnost. Skupno javno naročanje vlade izvaja osrednji
nabavni organ.
(7) (prenehal
veljati)
(8) Vlada v sklepu, s katerim določi skupno javno naročilo,
določi vsaj vrsto blaga ali storitev, časovno obdobje, za katero se oddaja
skupno javno naročilo, ter okvirni časovni načrt izvedbe skupnega javnega
naročila.
(9) Vlada z uredbo določi predmete, za katere se praviloma izvaja
skupno javno naročanje, osrednji nabavni organ, ki izvaja skupno javno
naročanje, podrobneje določi postopek izvedbe skupnega javnega naročanja in
podrobneje uredi izjeme od skupnega javnega naročanja ter druga pravila v zvezi
s skupnim javnim naročanjem.
33. člen
(priložnostno skupno javno naročanje)
(1) Najmanj dva naročnika se lahko dogovorita za skupno izvedbo
oddaje določenih javnih naročil. Določeno javno naročilo se lahko odda kot
skupno na podlagi pooblastil enega ali več naročnikov.
(2) Če se postopek javnega naročanja v celoti izvaja skupaj v
imenu in za račun vseh v skupno javno naročanje vključenih naročnikov, so ti
skupaj odgovorni za izpolnitev svojih obveznosti v skladu s tem zakonom. To
velja tudi v primeru, v katerem en naročnik vodi postopek, pri čemer deluje za
svoj račun in za račun drugih naročnikov.
(3) Če se celotni postopek javnega naročanja ne izvaja v
imenu in za račun v skupno javno naročanje vključenih naročnikov, so ti skupaj
odgovorni le za tiste dele, ki jih izvajajo skupaj. Vsak naročnik je izključno
odgovoren za izpolnitev svojih obveznosti v skladu s tem zakonom v zvezi s
tistimi deli, ki jih izvaja v svojem imenu in za svoj račun.
34. člen
(javno naročanje, pri katerem sodelujejo naročniki iz
različnih držav članic)
(1) Naročniki iz različnih držav članic lahko ne glede na
28. člen tega zakona sodelujejo pri oddaji javnih naročil z uporabo enega
od načinov iz tega člena. Določb tega člena pa naročnik ne sme uporabiti, da bi
se s tem izognil uporabi obveznih določb javnega prava v skladu s pravom
Evropske unije, ki veljajo zanje v Republiki Sloveniji.
(2) Naročniki lahko sodelujejo pri oddaji javnih naročil, ki
jih zagotavlja osrednji nabavni organ iz druge države članice, le kadar naroča
tudi centralizirane nabavne dejavnosti.
(3) Osrednji nabavni organ iz druge države članice zagotavlja
centralizirane nabavne dejavnosti v skladu z nacionalnimi predpisi države
članice, v kateri ima sedež. Ta pravila veljajo tudi v naslednjih primerih:
a)    
oddaja javnih naročil v okviru dinamičnega nabavnega sistema;
b)    
ponovno odpiranje konkurence v skladu z okvirnim sporazumom;
c)    
določanje v skladu z a) ali b) točko sedmega odstavka 48. člena
tega zakona, kateri gospodarski subjekti, podpisniki okvirnega sporazuma,
opravljajo določeno naročilo.
(4) Naročnik lahko skupaj z naročniki iz drugih držav članic odda
javno naročilo, sklene okvirni sporazum ali upravlja dinamični nabavni sistem.
Prav tako lahko na podlagi okvirnega sporazuma ali dinamičnega nabavnega
sistema oddajajo posamezna naročila. Če posamezni elementi niso urejeni z
mednarodnim sporazumom, sklenjenim med določenimi državami članicami, morajo
sodelujoči naročniki skleniti dogovor, v katerem določijo:
a)    
odgovornost pogodbenih strank in ustrezne nacionalne določbe, ki se
uporabljajo;
b)    
notranjo organizacijo postopka javnega naročanja, vključno z vodenjem
postopka, razdelitvijo gradenj, blaga ali storitev, ki se naročajo, ter
sklenitvijo pogodb.
(5) V primerih iz prejšnjih odstavkov za pravilnost izvedbe
odgovarja sodelujoči naročnik. Šteje se, da naročnik izpolni svoje obveznosti v
skladu s tem zakonom, če gradnje, blago ali storitve nabavi pri naročniku, ki
je odgovoren za postopek javnega naročanja. Sodelujoči naročniki lahko pri
opredelitvi odgovornosti in veljavnega nacionalnega prava iz a) točke
prejšnjega odstavka posebne odgovornosti dodelijo enemu ali več izmed njih in
kot veljavne določijo predpise nacionalnega prava katere koli njihove države
članice. Dodelitev odgovornosti in veljavno nacionalno pravo morata biti
navedena v dokumentaciji v zvezi s skupno oddajo javnega naročila.
(6) Če naročnik skupaj z naročniki iz drugih držav članic
ustanovi skupen subjekt, vključno z evropskimi združenji za teritorialno
sodelovanje iz Uredbe (ES) št. 1082/2006 Evropskega parlamenta in Sveta z
dne 5. julija 2006 o ustanovitvi evropskega združenja za teritorialno
sodelovanje (UL L št. 210 z dne 31. 7. 2006, str. 19), nazadnje
spremenjene z Uredbo (EU) št. 1302/2013 Evropskega parlamenta in Sveta z
dne 17. decembra 2013 o spremembi Uredbe (ES) št. 1082/2006 o
ustanovitvi evropskega združenja za teritorialno sodelovanje (EZTS), kar zadeva
razjasnitev, poenostavitev in izboljšanje ustanavljanja in delovanja takih
združenj (UL L št. 347 z dne 20. 12. 2013, str. 303), ali drugimi
subjekti, ustanovljenimi v skladu s pravom Evropske unije, se sodelujoči
naročniki s sklepom pristojnega organa skupnega subjekta dogovorijo o
nacionalnih predpisih, ki se uporabljajo za javno naročilo, ene od naslednjih
držav članic:
a)    
nacionalne predpise države članice, v kateri ima skupni subjekt svoj registrirani
sedež;
b)    
nacionalne predpise države članice, v kateri skupni subjekt izvaja svoje
dejavnosti.
(7) Dogovor iz prejšnjega odstavka se lahko uporablja za
nedoločen čas, če je to določeno v ustanovitvenem aktu skupnega subjekta ali pa
je lahko omejen na določeno časovno obdobje, določene vrste javnih naročil ali
eno ali več oddaj posameznih javnih naročil.
35. člen
(zaupnost)
(1) Naročnik ne sme razkriti informacij, ki mu jih
gospodarski subjekt predloži in označi kot poslovno skrivnost, kot to določa zakon,
ki ureja gospodarske družbe, če ta ali drug zakon ne določa drugače. Naročnik
pa mora zagotoviti varovanje podatkov, ki se glede na določbe zakona, ki ureja
varstvo osebnih podatkov in varstvo tajnih podatkov, štejejo za osebne ali
tajne podatke.
(2) Ne glede na prejšnji odstavek so javni podatki
specifikacije ponujenega blaga, storitve ali gradnje in količina iz te
specifikacije, cena na enoto, vrednost posamezne postavke in skupna vrednost iz
ponudbe ter vsi tisti podatki, ki so vplivali na razvrstitev ponudbe v okviru
drugih meril.
(3) Naročnik mora imena ponudnikov in predložene ponudbe varovati
kot poslovno skrivnost do roka, določenega za odpiranje ponudb.
(4) Vsi dokumenti v zvezi z oddajo javnega naročila so po
pravnomočnosti odločitve o oddaji javnega naročila javni, če ne vsebujejo
poslovnih skrivnosti, tajnih in osebnih podatkov. Pred tem datumom se določbe
zakona, ki ureja dostop do informacij javnega značaja, ne uporabljajo.
(5) Če je naročnik izvedel popoln pregled vseh ponudb, mora
po objavi odločitve o oddaji javnega naročila omogočiti vpogled v ponudbo
izbranega ponudnika le tistim ponudnikom, ki so oddali dopustno ponudbo. Če
naročnik ni opravil popolnega pregleda ponudb, pa mora omogočiti vpogled vsem
ponudnikom. Naročnik ponudniku, ki je v roku treh delovnih dni po objavi
odločitve zahteval vpogled, dovoli vpogled v ponudbo izbranega ponudnika
najkasneje v treh delovnih dneh od prejema zahteve, razen v tiste dele, ki
upoštevaje določbe tega člena predstavljajo poslovno skrivnost ali gre za tajne
podatke v skladu z zakonom, ki ureja dostop do tajnih podatkov ali za osebne
podatke, ki se varujejo v skladu z zakonom, ki ureja varstvo osebnih podatkov.
V postopku oddaje naročila male vrednosti lahko ponudnik zahteva vpogled v dveh
delovnih dnevih od objave odločitve, naročnik pa dovoli vpogled v ponudbo izbranega
ponudnika najpozneje v dveh delovnih dnevih od prejema zahteve. Vpogled je
brezplačen. Za posredovanje prepisa, fotokopije ali elektronskega zapisa
zahtevane informacije lahko naročnik ponudniku zaračuna materialne stroške.
(6) Naročnik lahko določi zahteve za gospodarske subjekte, katerih
namen je varovanje zaupnosti informacij, ki jih naročnik da na voljo med
postopkom javnega naročanja.
36. člen
(jezik v postopku javnega naročanja)
(1) Postopek javnega naročanja poteka v slovenskem jeziku.
Naročnik lahko v dokumentaciji v zvezi z oddajo javnega naročila določi, da
smejo ponudniki svoje ponudbe predložiti delno ali v celoti v tujem jeziku,
zlasti v delu, ki se nanaša na tehnične značilnosti, kakovost in tehnično
dokumentacijo, kot so na primer prospekti, propagandni ter tehnični material in
drugo. V izjemnih primerih, kadar ne obstaja dovolj ustrezno slovensko
izrazoslovje na specifičnem tehničnem področju ali kadar to zahteva predmet
javnega naročila, lahko naročnik pripravi dokumentacijo ali del dokumentacije v
tujem jeziku. Če naročnik dovoli, da ponudnik predloži del ponudbene
dokumentacije v enem od uradnih jezikov Evropske unije ali drugem tujem jeziku,
mora naročnik navesti, v katerem jeziku in za kateri del ponudbe gre.
(2) Če naročnik ob pregledu in ocenjevanju ponudb meni, da je
treba del ponudbe, ki ni predložen v slovenskem jeziku, uradno prevesti v
slovenski jezik, lahko to zahteva in ponudniku določi ustrezni rok. Stroške
prevoda nosi ponudnik.
(3) Za presojo spornih vprašanj se vedno uporablja ponudba oziroma
njen uradni prevod v slovenskem jeziku, če pa je bila dokumentacija ali del
dokumentacije podan v tujem jeziku, pa tuji jezik.
(4) Določbe tega člena, ki veljajo za slovenski jezik,
veljajo na dvojezičnih območjih, v okviru izvajanja posebnih pravic pripadnikov
italijanske in madžarske skupnosti, smiselno tudi za italijanski oziroma
madžarski jezik.
37. člen
(pravila za sporočanje)
(1) Za vsakršno sporočanje in izmenjavo informacij na podlagi
tega zakona, zlasti elektronsko oddajo ponudb, se v skladu z zahtevami tega
člena uporabljajo elektronska komunikacijska sredstva. Orodja in naprave, ki se
uporabijo za elektronsko komuniciranje, in njihove tehnične lastnosti, morajo
biti nediskriminatorni, splošno dostopni in interoperabilni z izdelki informacijsko-komunikacijske
tehnologije v splošni rabi ter gospodarskim subjektom ne smejo omejevati
dostopa do postopka javnega naročanja.
(2) Ne glede na prejšnji odstavek naročnik ni dolžan
zahtevati uporabe elektronskih komunikacijskih sredstev pri oddaji ponudb v
naslednjih primerih:
a)    
če bi bili zaradi specializirane vrste javnega naročila za uporabo
elektronskih komunikacijskih sredstev potrebni točno določeni orodja, naprave
ali oblika datotek, ki niso splošno razpoložljivi ali podprti s splošno
razpoložljivimi programi;
b)    
če se pri programih, ki podpirajo oblike datotek, ustrezne za opis
ponudb, uporabljajo oblike datotek, ki jih ni mogoče obdelovati z nobenim
drugim odprtim ali splošno dostopnim programom, ali če so zaščitene z licenco
in jih naročnik ne more zagotoviti za prenos podatkov s spleta ali uporabo na
daljavo;
c)    
če bi bila za uporabo elektronskih komunikacijskih sredstev potrebna
specializirana pisarniška oprema, ki naročnikom ni splošno dostopna;
č)    če dokumentacija v zvezi z oddajo javnega naročila zahteva
predložitev fizičnih modelov ali maket, ki jih ni mogoče predložiti z
elektronskimi sredstvi.
(3) Za sporočanje, pri katerem se v skladu s prejšnjim
odstavkom ne uporabljajo elektronska komunikacijska sredstva, se uporabi pošta
ali druga primerna kurirska služba ali kombinacija pošte ali druge primerne
kurirske službe ter elektronskih sredstev.
(4) Ne glede na prvi odstavek tega člena naročnik ni dolžan zahtevati
uporabe elektronskih komunikacijskih sredstev pri oddaji ponudb, če je uporaba
neelektronskih komunikacijskih sredstev nujna bodisi zato, ker elektronska
komunikacijska sredstva pomenijo kršitev varnosti, bodisi zato, da se zaščitijo
posebno občutljive informacije, ki zahtevajo tako visoko raven zaščite, da je
ni mogoče ustrezno zagotoviti z uporabo elektronskih sredstev in naprav, ki so
gospodarskim subjektom splošno dostopne ali do katerih se jim lahko omogočijo
alternativni načini dostopa v skladu z devetim odstavkom tega člena.
(5) Naročnik, ki v skladu z drugim odstavkom tega člena
zahteva, da se za oddajo ponudb uporabijo neelektronska komunikacijska
sredstva, mora v posameznem poročilu iz 105. člena tega zakona navesti
razloge za to zahtevo. Naročnik, kjer je to možno, v posameznem poročilu navede
razloge, zaradi katerih je uporaba neelektronskih komunikacijskih sredstev nujna
za izvajanje prejšnjega odstavka.
(6) Ne glede na prejšnje odstavke tega člena se za
sporočanje, ki ne zadeva bistvenih elementov postopka javnega naročanja, lahko
uporablja ustna komunikacija, če je vsebina ustne komunikacije zadostno
dokumentirana. Bistveni elementi postopka javnega naročanja vključujejo
dokumentacijo v zvezi z oddajo javnega naročila, prijave za sodelovanje, potrditev
interesa in ponudbe. V zadostni meri in z ustreznimi sredstvi, na primer
pisnimi ali zvočnimi zapisi ali povzetki glavnih delov sporočil se dokumentira
zlasti ustna komunikacija s ponudniki, ki bi lahko bistveno vplivala na vsebino
in oceno ponudb.
(7) Naročnik pri vsem sporočanju, izmenjavi in shranjevanju informacij
zagotovi varovanje celovitosti podatkov ter zaupnosti ponudb in prijav za
sodelovanje. Vsebino ponudb in prijav za sodelovanje lahko pregleda šele po
izteku roka za njihovo oddajo in po odpiranju ponudb in prijav.
(8) Naročnik lahko po potrebi za javno naročilo gradenj in
projektni natečaj zahteva uporabo določenega elektronskega orodja. Če naročnik
zahteva takšno uporabo orodja in to ni splošno dostopno, sam ponudi
alternativni način dostopa.
(9) Šteje se, da naročnik zagotavlja ustrezne alternativne
načine dostopa, če:
a)    
z elektronskimi sredstvi omogoča neomejen, popoln, neposreden in
brezplačen dostop do teh orodij in naprav od datuma, ko je objavljeno obvestilo
v skladu s Prilogo VII Direktive 2014/24/EU ali poslano povabilo k potrditvi
interesa. V besedilu obvestila ali povabila k potrditvi interesa se navede
spletni naslov, na katerem so ta orodja in naprave na voljo;
b)    
zagotovi, da ponudniki, ki nimajo dostopa do določenih orodij in naprav ali
možnosti, da bi jih v ustreznih rokih pridobili, ter jim za pomanjkanje dostopa
ni mogoče pripisati odgovornosti, lahko sodelujejo v postopku javnega naročanja
z uporabo začasnih žetonov, brezplačno zagotovljenih prek spleta, ali
c)    
podpira alternativen kanal za elektronsko oddajo ponudb.
(10) Naročnik za elektronsko sprejemanje ponudb, prijav za
sodelovanje ter načrtov in projektov v projektnih natečajih zagotovi orodja in
opremo, ki s tehničnimi sredstvi in ustreznimi postopki zagotavljajo, da:
a)    
se lahko natančno določita čas in datum prejetja ponudb in prijav za
sodelovanje ter predložitve načrtov in projektov;
b)    
se lahko ustrezno zagotovi, da pred določenimi roki nihče nima dostopa
do podatkov, poslanih v skladu s temi zahtevami;
c)    
lahko samo pooblaščene osebe določijo ali spremenijo datum odpiranja
prejetih dokumentov;
č)    se med različnimi stopnjami postopka javnega naročanja ali
projektnega natečaja omogoči dostop do vseh predloženih podatkov ali dela teh
podatkov le pooblaščenim osebam;
d)    
lahko le pooblaščene osebe omogočijo dostop do poslanih podatkov, in
sicer šele po predpisanem datumu;
e)    
so dokumenti, prejeti in odprti v skladu s temi zahtevami, še naprej
dostopni samo osebam, pooblaščenim za seznanitev z njimi;
f)     
se lahko, če so kršene prepovedi dostopa ali pogoji iz b), c), č), d) in
e) točke tega odstavka ali če obstajajo poskusi kršitve, ustrezno zagotovi, da
se kršitve ali poskusi kršitve zlahka zaznajo.
(11) Naročnik sprejme napredne elektronske podpise, podprte s
kvalificiranim potrdilom, če je potrdilo dano s strani ponudnika storitev
potrdil, ki je uvrščen na seznam zanesljivih overiteljev, in pri tem ne sme
postavljati nobenih dodatnih zahtev, ki bi ponudnike lahko ovirale pri uporabi
teh podpisov.
38. člen
(nomenklature)
Pri oddaji javnih naročil se vsa nomenklatura navaja z
uporabo enotnega besednjaka javnih naročil (v besedilu tega zakona: CPV), ki ga
določa Uredba (ES) št. 2195/2002 Evropskega parlamenta in Sveta z dne
5. novembra 2002 o enotnem besednjaku javnih naročil (UL L
št. 340 z dne 16. 12. 2002, str. 1), nazadnje spremenjena z
Uredbo (ES) št. 596/2009 Evropskega parlamenta in Sveta z dne
18. junija 2009 o prilagoditvi nekaterih aktov, za katere se uporabljata
postopek iz člena 251 Pogodbe, Sklepu Sveta 1999/468/ES glede regulativnega
postopka s pregledom – Prilagoditev regulativnemu postopku s pregledom – Četrti
del (UL L št. 188 z dne 18. 7. 2009, str. 14).
Drugo poglavje
PRAVILA, KI SE UPORABLJAJO 
ZA ODDAJO JAVNIH NAROČIL
2.1. Postopki
39. člen
(izbira postopkov)
(1) Naročnik lahko na način in pod pogoji, določenimi v tem
zakonu, za oddajo javnega naročila uporabi naslednje postopke:
a)    
odprti postopek;
b)    
omejeni postopek;
c)    
konkurenčni dialog;
č)    partnerstvo za inovacije;
d)    
konkurenčni postopek s pogajanji;
e)    
postopek s pogajanji z objavo;
f)     
postopek s pogajanji brez predhodne objave;
g)    
postopek naročila male vrednosti.
(2) V postopkih iz prejšnjega odstavka, razen v postopku iz
f) točke prejšnjega odstavka, naročnik za objavo povabila k sodelovanju uporabi
obvestilo o javnem naročilu v skladu s 56. členom tega zakona.
(3) Za objavo povabila k sodelovanju za javno naročilo na
infrastrukturnem področju se lahko uporabi tudi:
a)    
periodično informativno obvestilo v skladu s 54. členom tega
zakona, če se javno naročilo oddaja v omejenem postopku ali postopku s pogajanji
z objavo;
b)    
obvestilo o vzpostavitvi kvalifikacijskega sistema v skladu s
55. členom tega zakona, če se javno naročilo oddaja v omejenem postopku,
postopku s pogajanji z objavo, s konkurenčnim dialogom ali partnerstvom za
inovacije.
(4) V primeru iz a) točke prejšnjega odstavka naročnik
gospodarske subjekte, ki so svoj interes za sodelovanje pri javnem naročilu
izrazili po objavi periodičnega informativnega obvestila, s povabilom k
potrditvi interesa v skladu z 62. členom tega zakona povabi, da svoj interes
pisno potrdijo.
(5) Če je vrednost najugodnejše dopustne ponudbe enaka mejni
vrednosti ali višja od mejne vrednosti, od katere dalje je treba javno naročilo
objaviti na portalu javnih naročil ali na portalu javnih naročil in v Uradnem
listu Evropske unije, ter v postopku ni bila zagotovljena ustrezna objava
povabila k sodelovanju, pa bi morala biti, naročnik ne sme oddati javnega
naročila po tem postopku, temveč mora, če je to primerno, začeti nov postopek
skladno z določbami tega zakona.
40. člen
(odprti postopek)
(1) V odprtem postopku lahko vsak zainteresirani gospodarski subjekt
odda ponudbo na podlagi objavljenega povabila k sodelovanju. Ponudbi se
priložijo informacije za ugotavljanje sposobnosti, ki jih zahteva naročnik.
(2) Minimalni rok za prejem ponudb je 35 dni od datuma, ko je
bilo poslano v objavo obvestilo o javnem naročilu.
(3) Če naročnik objavi predhodno informativno obvestilo, pri
javnem naročanju na infrastrukturnem področju pa periodično informativno
obvestilo, in to obvestilo ni uporabljeno kot sredstvo za objavo povabila k
sodelovanju, se lahko minimalni rok za prejem ponudb iz prejšnjega odstavka
skrajša na 15 dni, če sta izpolnjena naslednja pogoja:
a)    
če so bile informacije ob objavi na voljo, so bile v predhodnem
informativnem obvestilu oziroma periodičnem informativnem obvestilu navedene
vse informacije, zahtevane za obvestilo o javnem naročilu in
b)    
predhodno informativno obvestilo oziroma periodično informativno
obvestilo je bilo v objavo poslano najmanj 35 dni in največ 12 mesecev pred
datumom, ko je bilo v objavo poslano obvestilo o javnem naročilu.
(4) Če v nujnem primeru, ki ga naročnik ustrezno utemelji, ni
mogoče upoštevati roka iz drugega odstavka tega člena, lahko naročnik določi
rok, ki ni krajši od 15 dni od datuma, ko je bilo v objavo poslano obvestilo o
javnem naročilu.
(5) Naročnik lahko za pet dni skrajša rok za prejem ponudb iz
drugega odstavka tega člena, če se ponudbe lahko oddajo z elektronskimi
sredstvi v skladu s prvim, osmim, devetim in desetim odstavkom 37. člena
tega zakona.
(6) Ne glede na drugi odstavek tega člena lahko naročnik za
javno naročilo, katerega ocenjena vrednost je nižja od vrednosti iz drugega
odstavka 22. člena tega zakona, določi krajši rok za prejem ponudb.
41. člen
(omejeni postopek)
(1) V omejenem postopku lahko vsak zainteresirani gospodarski
subjekt odda prijavo za sodelovanje na podlagi objavljenega povabila k
sodelovanju. Prijavi za sodelovanje priloži informacije za ugotavljanje
sposobnosti, ki jih zahteva naročnik.
(2) Minimalni rok za prejem prijav za sodelovanje je 30 dni
od datuma, ko je bilo poslano v objavo obvestilo o javnem naročilu.
(3) Ne glede na prejšnji odstavek je za javno naročilo na
infrastrukturnem področju minimalni rok za prejem prijav za sodelovanje
praviloma najmanj 30 dni od datuma, ko je bilo poslano v objavo obvestilo o
javnem naročilu, če se kot sredstvo za objavo povabila k sodelovanju uporabi
periodično informativno obvestilo, pa praviloma najmanj 30 dni od datuma, ko je
bilo kandidatom poslano povabilo k potrditvi interesa. Rok v nobenem primeru ne
sme biti krajši od 15 dni.
(4) Ponudbo lahko oddajo le gospodarski subjekti, ki jih na
podlagi ocene v prijavi predloženih informacij k temu povabi naročnik. Naročnik
lahko omeji število ustreznih kandidatov, ki bodo povabljeni k oddaji ponudbe.
(5) Minimalni rok za prejem ponudb je 30 dni od datuma, ko je
bilo poslano povabilo k predložitvi ponudb.
(6) Ne glede na prejšnji odstavek se lahko za javno naročilo na
infrastrukturnem področju rok za prejem ponudb določi na podlagi medsebojnega
dogovora med naročnikom in izbranimi kandidati, pri čemer morajo imeti ti na
voljo enako časa za pripravo in predložitev ponudb. Če dogovora glede roka za
prejem ponudb ni, je rok najmanj deset dni od datuma, ko je bilo poslano
povabilo k predložitvi ponudb.
(7) Če naročnik objavi predhodno informativno obvestilo in to
obvestilo ni uporabljeno kot sredstvo za objavo povabila k sodelovanju, se
lahko minimalni rok za prejem ponudb iz petega odstavka tega člena skrajša na
deset dni, če sta izpolnjena naslednja pogoja:
a)    
če so bile informacije ob objavi na voljo in so bile v predhodnem
informativnem obvestilu navedene vse informacije, zahtevane za obvestilo o
javnem naročilu in
b)    
predhodno informativno obvestilo je bilo v objavo poslano najmanj 35 dni
in največ 12 mesecev pred datumom, ko je bilo v objavo poslano obvestilo o
javnem naročilu.
(8) Naročnik lahko za pet dni skrajša rok za prejem ponudb iz
petega odstavka tega člena, če se ponudbe lahko oddajo z elektronskimi sredstvi
v skladu s prvim, osmim, devetim in desetim odstavkom 37. člena tega
zakona.
(9) Če v nujnem primeru, ki ga naročnik ustrezno utemelji, ni
mogoče upoštevati rokov iz tega člena, lahko naročnik določi:
a)    
rok za prejem prijav za sodelovanje, ki ni krajši od 15 dni od
datuma, ko je bilo v objavo poslano obvestilo o javnem naročilu;
b)    
rok za prejem ponudb, ki ni krajši od deset dni od datuma, ko je bilo
izbranim kandidatom poslano povabilo k predložitvi ponudb.
(10) Ne glede na prejšnje odstavke tega člena lahko naročnik
za javno naročilo, katerega ocenjena vrednost je nižja od vrednosti iz drugega
odstavka 22. člena tega zakona, določi krajši rok za prejem prijav za
sodelovanje in krajši rok za prejem ponudb.
42. člen
(konkurenčni dialog)
(1) Naročnik lahko uporabi konkurenčni dialog v naslednjih primerih:
a)    
za gradnje, blago ali storitve, pri katerih je izpolnjen eden ali več
naslednjih pogojev:
- 
potreb naročnika ni mogoče zadovoljiti brez prilagoditve zlahka
dostopnih rešitev;
- 
vključujejo zasnovne ali inovativne rešitve;
- 
zaradi posebnih okoliščin, povezanih z vrsto, kompleksnostjo ali pravno
in finančno strukturo ali zaradi z njimi povezanih tveganj, javnega naročila ni
mogoče oddati brez predhodnih pogajanj;
- 
naročnik ne more dovolj natančno določiti tehničnih specifikacij s
sklicevanjem na standard, evropsko tehnično oceno, skupno tehnično
specifikacijo ali tehnično referenco v smislu 24. do 27. točke prvega odstavka
2. člena tega zakona;
b)    
za gradnje, blago ali storitve, pri katerih so bile v odprtem ali
omejenem postopku ali postopku naročila male vrednosti predložene le ponudbe,
ki niso skladne z dokumentacijo v zvezi z oddajo javnega naročila ali ki so
prispele prepozno ali za katere je naročnik ugotovil, da so neobičajno nizke,
ali ponudbe ponudnikov, ki niso ustrezno usposobljeni, ali ponudbe, katerih
cena presega naročnikova zagotovljena sredstva. V primerih iz te točke
naročniku v konkurenčnem dialogu ni treba objaviti obvestila o javnem naročilu,
če v postopek vključi vse ponudnike, ki izpolnjujejo pogoje za sodelovanje in
zanje ne obstajajo razlogi za izključitev in so v predhodno izvedenem odprtem
ali omejenem postopku ali postopku naročila male vrednosti predložili ponudbe v
skladu s formalnimi zahtevami za postopek javnega naročanja.
(2) Za javna naročila na infrastrukturnem področju se lahko
konkurenčni dialog uporabi ne glede na izpolnjevanje pogojev iz a) ali b) točke
prejšnjega odstavka.
(3) Za sodelovanje v konkurenčnem dialogu se lahko na podlagi
objavljenega obvestila o javnem naročilu, pri javnem naročanju na infrastrukturnem
področju pa tudi na podlagi objavljenega obvestila o vzpostavitvi
kvalifikacijskega sistema, prijavi vsak gospodarski subjekt, tako da k prijavi
priloži informacije za ugotavljanje sposobnosti, ki jih zahteva naročnik.
(4) Minimalni rok za prejem prijav za sodelovanje je
30 dni od datuma, ko je bilo v objavo poslano obvestilo o javnem naročilu.
(5) Ne glede na prejšnji odstavek je za javno naročilo na
infrastrukturnem področju minimalni rok za prejem prijav za sodelovanje
praviloma najmanj 30 dni od datuma, ko je bilo poslano v objavo obvestilo o
naročilu, če se kot sredstvo za objavo povabila k sodelovanju uporabi
periodično informativno obvestilo pa praviloma najmanj 30 dni od datuma, ko je
bilo kandidatom poslano povabilo k potrditvi interesa. Rok v nobenem primeru ne
sme biti krajši od 15 dni.
(6) V dialogu lahko sodelujejo le gospodarski subjekti, ki
jih na podlagi ocene predloženih informacij k temu povabi naročnik. Naročnik
lahko omeji število ustreznih kandidatov, ki bodo povabljeni k dialogu. V
konkurenčnem dialogu se javno naročilo odda izključno na podlagi merila
najboljšega razmerja med ceno in kakovostjo.
(7) Naročnik v obvestilu o javnem naročilu navede svoje
potrebe in zahteve, ki jih v tem obvestilu ali v opisnem dokumentu tudi
podrobneje opredeli. Hkrati v istih dokumentih določi in podrobneje opredeli
merila za oddajo javnega naročila ter določi okvirni časovni razpored.
(8) Naročnik z udeleženci, izbranimi v skladu z določbami od
75. do 81. člena tega zakona in 89. člena tega zakona, začne dialog s
ciljem ugotoviti in opredeliti najustreznejše načine za izpolnitev svojih
potreb. V okviru tega dialoga lahko z izbranimi udeleženci razpravlja o vseh
vidikih javnega naročila.
(9) Naročnik mora v okviru dialoga zagotoviti enako obravnavo
vseh udeležencev in informacij ne sme nuditi diskriminatorno, zaradi česar bi
lahko nekateri udeleženci imeli prednost pred drugimi. Naročnik v skladu s
35. členom tega zakona brez soglasja v dialogu sodelujočega kandidata
drugim udeležencem ne sme razkriti predlaganih rešitev ali drugih zaupnih informacij,
ki mu jih je sporočil kandidat. To soglasje ne sme biti splošno, temveč se mora
nanašati na informacije, ki jih namerava naročnik posredovati ostalim
kandidatom.
(10) Konkurenčni dialog se lahko izvaja v zaporednih
stopnjah, da se na podlagi meril za oddajo javnega naročila, določenih v
obvestilu o javnem naročilu ali opisnem dokumentu, zmanjša število rešitev, o
katerih se razpravlja med posamezno stopnjo dialoga. Naročnik v obvestilu o
javnem naročilu ali opisnem dokumentu navede, ali bo uporabil to možnost.
(11) Naročnik nadaljuje dialog, dokler ne najde ene ali več
rešitev, ki lahko izpolnijo njegove potrebe. Ko naročnik zaključi dialog in o
tem obvesti udeležence, ki so sodelovali v zadnji stopnji dialoga, vsakega od
njih povabi, da predloži končno ponudbo na podlagi sprejete rešitve ali
rešitev, ki so bile predstavljene in podrobneje opredeljene med dialogom.
Končna ponudba mora vsebovati vse elemente, ki se zahtevajo in so potrebni za
izvedbo projekta. Na zahtevo naročnika lahko ponudnik to ponudbo pojasni,
podrobno opredeli in optimizira. Ta pojasnila, podrobne opredelitve,
optimizacija ali dodatne informacije ne smejo zajemati sprememb bistvenih
vidikov ponudbe ali javnega naročila, vključno s potrebami in zahtevami iz
obvestila o javnem naročilu ali opisnega dokumenta, če bi odstopanje od teh
vidikov, potreb in zahtev lahko izkrivljalo konkurenco ali imelo
diskriminatorni učinek.
(12) Naročnik oceni prejete ponudbe na podlagi meril za
oddajo javnega naročila iz obvestila o javnem naročilu ali opisnega dokumenta.
(13) Na zahtevo naročnika se lahko s ponudnikom, za katerega
je naročnik ugotovil, da je oddal ponudbo, ki predstavlja najboljše razmerje
med ceno in kakovostjo, izvedejo pogajanja, da se z dokončno določitvijo
pogojev javnega naročila potrdijo finančne obveznosti ali drugi pogoji iz
ponudbe. To ne sme spremeniti bistvenih vidikov ponudbe ali javnega naročila,
vključno s potrebami in zahtevami iz obvestila o javnem naročilu ali opisnega
dokumenta, ter predstavljati nevarnosti za izkrivljanje konkurence ali
diskriminacijo.
(14) Naročnik lahko določi nagrade ali plačila za udeležence v
dialogu.
43. člen
(partnerstvo za inovacije)
(1) Za sodelovanje v partnerstvih za inovacije se lahko na
podlagi objavljenega obvestila o javnem naročilu, pri javnem naročanju na
infrastrukturnem področju pa tudi na podlagi objavljenega obvestila o
vzpostavitvi kvalifikacijskega sistema, prijavi vsak gospodarski subjekt, tako
da k prijavi priloži informacije za ugotavljanje sposobnosti, ki jih zahteva
naročnik.
(2) Naročnik v dokumentaciji v zvezi z oddajo javnega
naročila opredeli potrebo po inovativnem blagu, storitvah ali gradnjah, ki je
ne more zadovoljiti z nakupom blaga, storitev ali gradenj, že dostopnih na
trgu. Navede tudi, kateri elementi opisa določajo minimalne zahteve, ki jih
morajo izpolnjevati vse ponudbe. Navedene informacije morajo biti dovolj
natančne, da lahko gospodarski subjekti prepoznajo vrsto in obseg zahtevane rešitve
ter se odločijo, ali se bodo prijavili za sodelovanje v postopku.
(3) Naročnik se lahko odloči, da bo vzpostavil partnerstvo za
inovacije z enim ali več partnerji, ki bodo izvajali ločene raziskovalne in
razvojne dejavnosti.
(4) Minimalni rok za prejem prijav za sodelovanje je
30 dni od datuma, ko je poslano v objavo obvestilo o javnem naročilu.
(5) Ne glede na prejšnji odstavek je za javno naročilo na
infrastrukturnem področju minimalni rok za prejem prijav za sodelovanje
praviloma najmanj 30 dni od datuma, ko je bilo poslano v objavo obvestilo o
javnem naročilu. Rok v nobenem primeru ne sme biti krajši od 15 dni.
(6) V postopku lahko sodelujejo le gospodarski subjekti, ki
jih na podlagi ocene predloženih informacij k temu povabi naročnik. Naročnik
lahko omeji število ustreznih kandidatov, ki bodo povabljeni v partnerstvo za
inovacije.
(7) Javna naročila ob uporabi partnerstva za inovacije se
oddajo izključno na podlagi merila najboljšega razmerja med ceno in kakovostjo.
(8) Cilj partnerstva za inovacije je razvoj inovativnega
proizvoda, storitve ali gradenj ter poznejša nabava blaga, storitev ali
gradenj, ki so rezultat inovativnega razvoja, pod pogojem, da ustrezajo
kakovosti izvedbe in najvišjim stroškom, dogovorjenim med naročniki in
udeleženci.
(9) Partnerstvo za inovacije se izvaja v zaporednih stopnjah,
ki upoštevajo zaporedje korakov v postopku raziskav in inovacij, ter lahko
vključuje proizvodnjo blaga, izvajanje storitev ali dokončanje gradenj. Pri
partnerstvu za inovacije se določijo vmesni cilji, ki jih morajo doseči
partnerji, in zagotovi plačilo v ustreznih obrokih.
(10) Na podlagi teh ciljev se lahko naročnik po vsaki stopnji
odloči za prekinitev partnerstva za inovacije, v primeru partnerstva za
inovacije z več partnerji pa za zmanjšanje števila partnerjev s prekinitvijo posameznih
pogodb. V tem primeru mora v dokumentaciji v zvezi z oddajo javnega naročila
navesti možnost prekinitve partnerstva in pogoje, pod katerimi lahko to stori.
(11) Če ta člen ne določa drugače, se naročniki s ponudniki pogajajo
o prvih in vseh nadaljnjih ponudbah, ki jih slednji predložijo, za izboljšanje
njihove vsebine, razen o končnih ponudbah. Minimalne zahteve in merila za
oddajo javnega naročila ne morejo biti predmet pogajanj.
(12) Naročnik mora med pogajanji zagotoviti enako obravnavo vseh
ponudnikov in informacij ne sme nuditi diskriminatorno, zaradi česar bi lahko
nekateri ponudniki imeli prednost pred drugimi. Vse ponudnike, vključene v
naslednjo stopnjo, naročnik pisno obvesti o vseh spremembah tehničnih
specifikacij ali druge dokumentacije v zvezi z oddajo javnega naročila, razen o
tistih, ki določajo minimalne zahteve glede javnega naročila. Naročnik
zagotovi, da ima ponudnik po teh spremembah na voljo dovolj časa, da po potrebi
spremeni ali ponovno predloži ponudbo.
(13) V postopku partnerstva za inovacije se lahko pogajanja izvajajo
v zaporednih stopnjah, da se na podlagi meril za oddajo javnega naročila,
opredeljenih v obvestilu o javnem naročilu, povabilu k potrditvi interesa ali
dokumentaciji v zvezi z oddajo javnega naročila zmanjša število ponudb, o
katerih se je treba pogajati. Naročnik v obvestilu o javnem naročilu, povabilu
k potrditvi interesa ali dokumentaciji v zvezi z oddajo javnega naročila
navede, ali bo uporabil to možnost.
(14) Pri izbiri kandidatov uporabi naročnik zlasti pogoje
glede sposobnosti kandidatov na področju raziskav in razvoja ter pri razvijanju
in uvajanju inovativnih rešitev.
(15) Raziskovalne in inovativne projekte, katerih cilj je
izpolniti potrebe, ki jih je določil naročnik in jih ni mogoče izpolniti z obstoječimi
rešitvami, lahko predložijo le gospodarski subjekti, ki jih na podlagi ocene
zahtevanih informacij k temu povabi naročnik.
(16) Naročnik v dokumentaciji v zvezi z oddajo javnega
naročila opredeli, kako se uredijo pravice intelektualne lastnine. Naročnik v
skladu s 35. členom tega zakona brez soglasja partnerja drugim partnerjem
ne sme razkriti predlaganih rešitev ali drugih zaupnih informacij, ki mu jih je
sporočil partner. To soglasje ne sme biti splošno, temveč se mora nanašati na
informacije, ki jih namerava naročnik posredovati ostalim partnerjem.
(17) Naročnik zagotovi, da se struktura partnerstva ter
zlasti trajanje in vrednost posameznih stopenj določijo ob upoštevanju stopnje
inovativnosti predlagane rešitve ter zaporedja raziskovalnih in inovativnih
dejavnosti, potrebnih za razvoj inovativne rešitve, ki na trgu še ni na voljo.
Ocenjena vrednost blaga, storitev ali gradenj ne sme biti nesorazmerna glede na
naložbe, ki so potrebne za njihov razvoj.
44. člen
(konkurenčni postopek s pogajanji)
(1) Naročnik lahko uporabi konkurenčni postopek s pogajanji le
za javno naročanje na splošnem področju, in sicer zgolj za naslednja javna
naročila:
a)    
za gradnje, blago ali storitve, pri katerih je izpolnjen eden ali več
naslednjih pogojev:
- 
potreb naročnika ni mogoče zadovoljiti brez prilagoditve zlahka
dostopnih rešitev;
- 
vključujejo zasnovne ali inovativne rešitve;
- 
zaradi posebnih okoliščin, povezanih z vrsto, kompleksnostjo ali pravno
in finančno strukturo ali zaradi z njimi povezanih tveganj, javnega naročila ni
mogoče oddati brez predhodnih pogajanj;
- 
naročnik ne more dovolj natančno določiti tehničnih specifikacij s
sklicevanjem na standard, evropsko tehnično oceno, skupno tehnično
specifikacijo ali tehnično referenco v smislu 24. do 27. točke prvega odstavka
2. člena tega zakona;
b)    
za gradnje, blago ali storitve, pri katerih so bile v odprtem ali
omejenem postopku ali postopku naročila male vrednosti predložene le ponudbe,
ki niso skladne z dokumentacijo v zvezi z oddajo javnega naročila ali ki so
prispele prepozno ali za katere je naročnik ugotovil, da so neobičajno nizke,
ali ponudbe ponudnikov, ki niso ustrezno usposobljeni, ali ponudbe, katerih
cena presega naročnikova zagotovljena sredstva. V primeru iz te točke naročniku
v konkurenčnem postopku s pogajanji ni treba objaviti obvestila o javnem
naročilu, če v postopek vključi vse ponudnike, ki izpolnjujejo pogoje za
sodelovanje in zanje ne obstajajo razlogi za izključitev in so v predhodno
izvedenem odprtem ali omejenem postopku ali postopku naročila male vrednosti
predložili ponudbe v skladu s formalnimi zahtevami za postopek javnega
naročanja;
c)    
za gradnje, blago in storitve, katerih vrednost je nižja od mejnih
vrednosti iz drugega odstavka 22. člena tega zakona.
(2) Za sodelovanje v konkurenčnem postopku s pogajanji se
lahko na podlagi objavljenega obvestila o javnem naročilu prijavi vsak
gospodarski subjekt. Prijavi za sodelovanje priloži informacije za ugotavljanje
sposobnosti, ki jih zahteva naročnik.
(3) Naročnik v dokumentaciji v zvezi z oddajo javnega naročila
opredeli vsebino javnega naročila z opisom svojih potreb in zahtevanih
značilnosti blaga, gradenj ali storitev, ki so predmet naročanja, ter določi
merila za oddajo javnega naročila. Navede tudi, kateri elementi opisa določajo
minimalne zahteve, ki jih morajo izpolnjevati vse ponudbe. Navedene informacije
morajo biti dovolj natančne, da lahko gospodarski subjekti prepoznajo vrsto in
obseg javnega naročila ter se odločijo, ali se bodo prijavili za sodelovanje v
postopku.
(4) Minimalni rok za prejem prijav za sodelovanje je
30 dni od datuma, ko je bilo poslano v objavo obvestilo o javnem naročilu.
Minimalni rok za sprejemanje prvih ponudb je 30 dni od datuma, ko je bilo
kandidatom poslano povabilo k predložitvi ponudb.
(5) Če naročnik objavi predhodno informativno obvestilo in to
obvestilo ni bilo uporabljeno kot sredstvo za objavo povabila k sodelovanju, se
lahko minimalni rok za prejem ponudb iz prejšnjega odstavka skrajša na deset
dni, če sta izpolnjena naslednja pogoja:
a)    
če so bile vse informacije, zahtevane za obvestilo o javnem naročilu ob
objavi na voljo in so bile v predhodnem informativnem obvestilu navedene in
b)    
predhodno informativno obvestilo je bilo v objavo poslano najmanj 35 dni
in največ 12 mesecev pred datumom, ko je bilo v objavo poslano obvestilo o
javnem naročilu.
(6) Naročnik lahko za pet dni skrajša rok za prejem ponudb iz
četrtega odstavka tega člena, če se ponudbe lahko oddajo z elektronskimi
sredstvi v skladu s prvim, osmim, devetim in desetim odstavkom 37. člena
tega zakona.
(7) Če v nujnem primeru, ki ga naročnik ustrezno utemelji, ni
mogoče upoštevati rokov iz tega člena, lahko naročnik določi:
a)    
rok za prejem prijav za sodelovanje, ki ni krajši od 15 dni od datuma,
ko je bilo v objavo poslano obvestilo o javnem naročilu;
b)    
rok za prejem ponudb, ki ni krajši od deset dni od datuma, ko je bilo
izbranim kandidatom poslano povabilo k predložitvi ponudb.
(8) Ne glede na prejšnje odstavke tega člena lahko naročnik za
javno naročilo, katerega ocenjena vrednost je nižja od vrednosti iz drugega
odstavka 22. člena tega zakona, določi krajši rok za prejem prijav za
sodelovanje in krajši rok za prejem ponudb.
(9) Prvo ponudbo lahko oddajo le gospodarski subjekti, ki jih
na podlagi ocene predloženih informacij k temu povabi naročnik. Ta ponudba je podlaga
za nadaljnja pogajanja. Naročnik lahko omeji število ustreznih kandidatov, ki
bodo povabljeni k oddaji ponudbe.
(10) Za izboljšanje vsebine ponudb se naročnik s ponudniki pogaja
o prvih in vseh nadaljnjih ponudbah, ki jih slednji predložijo, razen v primeru
končnih ponudb iz petnajstega odstavka tega člena in v primeru oddaje javnega
naročila na podlagi prvih ponudb. Minimalne zahteve in merila za oddajo javnega
naročila ne morejo biti predmet pogajanj.
(11) Naročnik lahko na podlagi prvih ponudb odda javno
naročilo brez pogajanj, če si je v obvestilu o javnem naročilu ali v povabilu k
oddaji ponudb v primeru iz b) točke prvega odstavka tega člena, če ni treba
objaviti obvestila o javnem naročilu, pridržal to možnost.
(12) Naročnik med pogajanji zagotovi enako obravnavo vseh
ponudnikov in informacij ne nudi diskriminatorno, zaradi česar bi lahko
nekateri ponudniki imeli prednost pred drugimi. Vse ponudnike, ki jih naročnik
vključi v naslednji krog pogajanj, pisno obvesti o vseh spremembah tehničnih specifikacij
ali druge dokumentacije v zvezi z oddajo javnega naročila, razen o tistih, ki
določajo minimalne zahteve glede javnega naročila. Naročnik zagotovi, da ima
ponudnik po teh spremembah na voljo dovolj časa, da po potrebi spremeni ali
ponovno predloži ponudbo.
(13) Naročnik v skladu s 35. členom tega zakona brez
soglasja v pogajanjih sodelujočega kandidata ali ponudnika drugim udeležencem
ne sme razkriti zaupnih informacij, ki mu jih je sporočil kandidat ali
ponudnik. To soglasje ne sme biti splošno, temveč se mora nanašati na
informacije, ki jih namerava naročnik poslati ostalim kandidatom ali
ponudnikom.
(14) Konkurenčni postopek s pogajanji se lahko izvaja v
zaporednih stopnjah, da se na podlagi meril za oddajo javnega naročila,
določenih v obvestilu o javnem naročilu ali drugem dokumentu v zvezi z oddajo
javnega naročila, zmanjša število ponudb, o katerih se pogaja. Naročnik v
obvestilu o javnem naročilu ali drugem dokumentu v zvezi z oddajo javnega
naročila navede, ali bo uporabil to možnost.
(15) Ko namerava naročnik zaključiti pogajanja, obvesti
preostale ponudnike o zadnjem krogu pogajanj in določi skupni rok za
predložitev morebitnih novih ali spremenjenih ponudb, razen če je število
krogov napovedal v obvestilu o naročilu ali dokumentaciji v zvezi z oddajo
javnega naročila ali če se pogaja le z enim kandidatom.
(16) Po prejemu končnih ponudb naročnik v skladu z določbami
od 75. do 81. člena tega zakona in 89. člena tega zakona preveri, ali
so skladne z minimalnimi zahtevami ter nato odda javno naročilo na podlagi
meril za oddajo.
45. člen
(postopek s pogajanji z objavo)
(1) Naročnik lahko uporabi postopek s pogajanji z objavo le
za javno naročanje na infrastrukturnem področju.
(2) V postopku s pogajanji z objavo lahko vsak zainteresirani
gospodarski subjekt odda prijavo za sodelovanje na podlagi objavljenega
povabila k sodelovanju. Prijavi priloži informacije za ugotavljanje
sposobnosti, ki jih zahteva naročnik.
(3) Minimalni rok za prejem prijav za sodelovanje je
praviloma najmanj 30 dni od datuma, ko je bilo poslano v objavo obvestilo o
javnem naročilu, če se kot sredstvo za objavo povabila k sodelovanju uporabi
periodično informativno obvestilo, pa praviloma najmanj 30 dni od datuma, ko je
bilo kandidatom poslano potrdilo k potrditvi interesa. Rok v nobenem primeru ne
sme biti krajši od 15 dni.
(4) Prvo ponudbo lahko oddajo le gospodarski subjekti, ki jih
na podlagi ocene predloženih informacij k temu povabi naročnik. Naročnik lahko
omeji število ustreznih kandidatov, ki bodo povabljeni k oddaji ponudbe.
(5) Rok za prejem ponudb se lahko določi na podlagi
medsebojnega dogovora med naročnikom in izbranimi kandidati, pri čemer morajo
imeti ti na voljo enako časa za pripravo in predložitev ponudb. Če dogovora
glede roka za prejem ponudb ni, je rok najmanj deset dni od datuma, ko je bilo
poslano povabilo k predložitvi ponudb.
46. člen
(postopek s pogajanji brez predhodne objave)
(1) Naročnik lahko uporabi postopek s pogajanji brez
predhodne objave za javno naročilo gradenj, blaga ali storitev v naslednjih
primerih:
a)    
če za javno naročilo na splošnem področju v odprtem, omejenem ali
postopku naročila male vrednosti, za javno naročilo na infrastrukturnem
področju pa v predhodno izvedenem postopku, v katerem je naročnik objavil
povabilo k sodelovanju, ni oddana nobena ponudba ali prijava za sodelovanje ali
nobena ustrezna ponudba ali prijava za sodelovanje, pod pogojem, da se prvotni
pogoji javnega naročila bistveno ne spremenijo in da naročnik Evropski komisiji
pošlje poročilo, če komisija to zahteva. Pri tem se ponudba šteje za
neustrezno, če ni relevantna za javno naročilo, ker brez bistvenih sprememb
očitno ne ustreza potrebam in zahtevam naročnika, ki so določene v
dokumentaciji v zvezi z oddajo javnega naročila. Prijava za sodelovanje pa se
šteje za neustrezno, če je treba gospodarski subjekt izključiti, ker obstajajo
razlogi za izključitev ali subjekt ne izpolnjuje pogojev za sodelovanje v
postopku. Skupna cena iz končne ponudbe, predložene v postopku s pogajanji, ne
sme presegati cene iz ponudbe istega ponudnika, predložene v neuspešnem prej
izvedenem postopku javnega naročanja;
b)    
če ima javno naročilo na infrastrukturnem področju le raziskovalni,
eksperimentalni, študijski ali razvojni namen, nima pa namena ustvariti dobička
ali povrniti stroškov raziskav in razvoja, pod pogojem, da oddaja takšnega
naročila ne vpliva na konkurenčnost pri oddaji poznejših javnih naročil s temi
nameni;
c)    
če lahko gradnje, blago ali storitev zagotovi le določen gospodarski
subjekt iz naslednjih razlogov:
- 
cilj javnega naročila je ustvariti ali pridobiti unikatno umetniško delo
ali umetniško uprizoritev;
- 
iz tehničnih razlogov konkurence za predmet naročanja ni;
- 
za zaščito izključnih pravic, vključno s pravicami intelektualne lastnine.
Naročnik ne sme uporabiti postopka s pogajanji brez predhodne objave na podlagi
te točke, če je predmet javnega naročanja izvedba projekta, ki ga je projektant
projektiral v predhodnem postopku javnega naročanja, in namerava v pogajanja
vključiti le tega projektanta;
č)    če zaradi skrajne nujnosti, nastale
kot posledica dogodkov, ki jih naročnik ni mogel predvideti, rokov za odprti
ali omejeni postopek ali konkurenčni postopek s pogajanji ni mogoče upoštevati in
pod pogojem, da naročnik, kadar je to objektivno mogoče, gradnje, blago ali
storitve po tem postopku odda le za čas do sklenitve pogodbe o izvedbi javnega
naročila po izvedenem transparentnem postopku, ki ga mora za gradnje začeti
najpozneje v 90 dneh od pravnomočnosti odločitve o oddaji naročila, za blago in
storitve pa najpozneje v 30 dneh od pravnomočnosti odločitve o oddaji naročila.
Okoliščine, s katerimi se utemelji skrajna nujnost, nikakor ne smejo biti take,
da bi jih lahko pripisali naročniku;
d)    
če vrednost javnega naročila ne presega vrednosti, od katere dalje je
treba objaviti povabilo k sodelovanju v Uradnem listu Evropske unije, če lahko
naročilo izpolni vnaprej znano končno število sposobnih ponudnikov in pod
pogojem, da enakopravno obravnava vse ponudnike.
(2) Izjemo iz druge in tretje alineje c) točke prejšnjega
odstavka lahko naročnik uporabi le, če ni ustrezne alternative ali nadomestila
in če odsotnost konkurence ni posledica neupravičenega omejevanja elementov
javnega naročila.
(3) Postopek s pogajanji brez predhodne objave se lahko
uporabi tudi za naslednja javna naročila blaga:
a)    
če se določen izdelek izdeluje izključno za raziskovalne, eksperimentalne,
študijske ali razvojne namene, pod pogojem, da javno naročilo, oddano na
podlagi te točke, ne vključuje masovne proizvodnje zaradi preživetja na trgu
ali se izvaja zaradi povrnitve stroškov raziskav in razvoja;
b)    
za dodatne dobave blaga prvotnega dobavitelja, ki so namenjene za delno
nadomestilo blaga ali inštalacij ali za povečanje obsega obstoječega blaga ali
inštalacij, če bi moral naročnik zaradi zamenjave dobavitelja nabaviti blago,
ki ima drugačne tehnične lastnosti, kar bi povzročilo neskladnost ali
nesorazmerne tehnične težave med obratovanjem in vzdrževanjem. Za javna
naročila na splošnem področju trajanje teh in ponavljajočih se naročil
praviloma ne sme biti daljše od treh let;
c)    
za blago, ponujeno in kupljeno na blagovnih borzah;
č)    za nakup blaga po posebno ugodnih pogojih od dobavitelja, ki gre
v likvidacijo, ali likvidacijskega upravitelja v postopku zaradi
insolventnosti, po dogovoru z upniki ali po podobnem postopku v skladu z
nacionalnimi zakoni ali predpisi;
d)    
za ugodne nakupe, ko je javno naročilo blaga na infrastrukturnem področju
mogoče oddati tako, da se izkoristi posebno ugodna priložnost, ki je na voljo
zelo kratek čas in je cena bistveno nižja od običajnih tržnih cen.
(4) Postopek s pogajanji brez predhodne objave se lahko
uporabi za naslednja javna naročila storitev:
a)    
za storitve po posebno ugodnih pogojih od dobavitelja, ki gre v
likvidacijo, ali likvidacijskega upravitelja v postopku zaradi insolventnosti,
po dogovoru z upniki ali po podobnem postopku v skladu z nacionalnimi zakoni
ali predpisi;
b)    
za storitve, ki se na podlagi predhodno izvedenega projektnega natečaja,
organiziranega v skladu s tem zakonom in v skladu s pravili, določenimi v
projektnem natečaju, oddajo zmagovalcu ali enemu od zmagovalcev projektnega
natečaja. Če je zmagovalcev v projektnem natečaju več, morajo biti k
sodelovanju v postopku s pogajanji brez predhodne objave povabljeni vsi.
(5) Postopek s pogajanji brez predhodne objave se lahko
uporabi za javno naročilo novih gradenj ali storitev, ki pomenijo ponovitev
podobnih gradenj ali storitev in se oddajo gospodarskemu subjektu, ki mu je
naročnik oddal prvotno naročilo, pod pogojem, da so nove gradnje ali storitve v
skladu z osnovnim projektom in da je bilo prvotno naročilo oddano v postopku, v
katerem je naročnik objavil povabilo k sodelovanju. V osnovnem javnem naročilu
morajo biti navedeni obseg mogočih dodatnih gradenj ali storitev in pogoji za
njihovo oddajo. Naročnik mora v povabilu k sodelovanju za prvotno javno
naročilo navesti morebitno uporabo tega postopka in pri izračunu ocenjene
vrednosti osnovnega javnega naročila upoštevati tudi skupne ocenjene stroške
poznejših gradenj ali storitev. Za javna naročila na splošnem področju se ta
postopek lahko uporablja le tri leta po oddaji prvotnega javnega naročila.
(6) Naročnik v svoji dokumentaciji navede in obrazloži
razloge za izbiro postopka s pogajanji brez predhodne objave, namero o izvedbi
in obrazložitev pa pred začetkom postopka posreduje zagovornikom javnega
interesa, kot jih določa zakon, ki ureja pravno varstvo na področju javnega
naročanja, pri tem pa obvestilo o nameravani izvedbi postopka ne pomeni
seznanitve zagovornika javnega interesa s kršitvijo in ne vpliva na tek rokov,
kot jih zagovornikom javnega interesa določa zakon, ki ureja pravno varstvo v
postopkih javnega naročanja.
(7) Naročnik med pogajanji vnaprej pisno napove zadnji krog
pogajanj, razen če je število krogov napovedal v dokumentaciji v zvezi z oddajo
javnega naročila ali če se pogaja le z enim kandidatom.
(8) V postopku s pogajanji brez predhodne objave lahko odda
prijavo za sodelovanje gospodarski subjekt, ki ga je k sodelovanju povabil
naročnik. Prijavi priloži informacije za ugotavljanje sposobnosti, ki jih
zahteva naročnik. Rok za oddajo prijave in ponudbe mora biti sorazmeren
zahtevam javnega naročila, določi pa ga naročnik.
(9) V primeru č) točke prvega odstavka tega člena lahko naročnik
zahteva, da ponudnik izkaže izpolnjevanje vseh zahtev naročnika z enotnim
evropskim dokumentom v zvezi z oddajo javnega naročila (v nadaljnjem besedilu:
ESPD) ali drugo lastno izjavo. Ne glede na 89. člen tega zakona naročniku v
primeru č) točke prvega odstavka tega člena ni treba preveriti obstoja in
vsebine navedb v ponudbi, razen če dvomi o resničnosti ponudnikovih izjav v
ESPD. Ne glede na četrti odstavek 61. člena in tretji odstavek
74. člena tega zakona naročniku v primeru iz č) točke prvega odstavka tega
člena ni treba upoštevati roka za pošiljanje dodatnih informacij v zvezi s specifikacijami
in vseh dodatnih dokumentov ter podaljšati roka za prejem ponudb. Ne glede na
prvi odstavek 58. člena in deseti odstavek 90. člena tega zakona
naročniku v primeru iz č) točke prvega odstavka tega člena ni treba objaviti
odločitve na portalu javnih naročil in pred tem poslati obvestila iz
57. člena tega zakona v objavo pred objavo odločitve, temveč lahko
odločitev vroči v skladu z zakonom, ki ureja upravni postopek, če isti dan, ko
se ponudnikom pošlje odločitev, v objavo pošlje tudi obvestilo iz
57. člena tega zakona. Ne glede na šesti odstavek tega člena naročniku v
primeru iz č) točke prvega odstavka tega člena namere in obrazložitve ni treba
posredovati zagovornikom javnega interesa, kot jih določa zakon, ki ureja
pravno varstvo v postopkih javnega naročanja.
47. člen
(postopek naročila male vrednosti)
(1) Naročnik lahko uporabi postopek naročila male vrednosti,
za katerega obvestil v zvezi z njim ni treba poslati v objavo Uradu za
publikacije Evropske unije. V postopku naročila male vrednosti lahko vsak
gospodarski subjekt odda ponudbo na podlagi objavljenega povabila k
sodelovanju.
(2) Naročnik lahko v postopek naročila male vrednosti vključi
pogajanja. Če jih vključi, mora to navesti v obvestilu o javnem naročilu in jih
tudi izvesti. Za izvedbo pogajanj se smiselno uporablja 44. člen tega
zakona.
(3) Naročnik lahko v postopku naročila male vrednosti
zahteva, da ponudnik izkaže izpolnjevanje vseh zahtev naročnika z ESPD ali
drugo lastno izjavo. Ne glede na drugi odstavek 89. člena tega zakona
naročniku v postopku naročila male vrednosti ni treba preveriti obstoja in
vsebine navedb v ponudbi, razen če dvomi o resničnosti ponudnikovih izjav v
ESPD. Ne glede na četrti odstavek 61. člena in tretji odstavek
74. člena tega zakona naročniku v postopku naročila male vrednosti ni
treba upoštevati roka za pošiljanje dodatnih informacij v zvezi s
specifikacijami in vseh dodatnih dokumentov ter podaljšati roka za prejem
ponudb.
47.a člen
(prenehal
veljati)
2.2. Tehnike in instrumenti za elektronsko
in skupno javno naročanje
48. člen
(okvirni sporazumi)
(1) Naročnik lahko sklene okvirni sporazum, če uporabi enega
od postopkov iz tega zakona.
(2) Okvirni sporazum pomeni sporazum med enim ali več
naročniki in enim ali več gospodarskimi subjekti, katerega predmet je določitev
pogojev, s katerimi se uredijo naročila, ki se oddajo v posameznem obdobju,
zlasti v zvezi s ceno in, če je ustrezno, predvideno količino.
(3) Veljavnost okvirnega sporazuma za javna naročila na
splošnem področju ne sme biti daljša od štirih let, za naročila na
infrastrukturnem področju pa ne daljša od osmih let, razen v izjemnih primerih,
upravičenih zlasti s predmetom okvirnega sporazuma.
(4) Na podlagi okvirnega sporazuma se posamezna javna
naročila oddajo v skladu s postopki iz tega člena, ki se lahko uporabljajo le
med naročniki, ki so za ta namen jasno navedeni v povabilu k sodelovanju ali
povabilu k potrditvi interesa, in gospodarskimi subjekti, ki so podpisniki
sklenjenega okvirnega sporazuma.
(5) Z naročili, oddanimi na podlagi okvirnega sporazuma, se
nikakor ne smejo bistveno spremeniti pogoji iz navedenega okvirnega sporazuma,
zlasti ne v primeru iz sedmega odstavka tega člena.
(6) Če se okvirni sporazum sklene z enim samim gospodarskim subjektom,
se naročila na podlagi sporazuma oddajo v skladu s pogoji iz okvirnega
sporazuma. Pri oddaji naročil se naročnik lahko pisno posvetuje z gospodarskim
subjektom, podpisnikom okvirnega sporazuma, in zahteva, da po potrebi dopolni
svojo ponudbo.
(7) Okvirni sporazum, ki se sklene z več gospodarskimi
subjekti, se izvaja na enega od naslednjih načinov:
a)    
na podlagi pogojev iz okvirnega sporazuma in brez ponovnega odpiranja
konkurence, če sporazum določa vse pogoje glede zagotavljanja gradenj, storitev
in blaga ter objektivne pogoje za izbiro gospodarskega subjekta, podpisnika
okvirnega sporazuma, ki bo izvedel posamezno javno naročilo. Pogoje za izbiro
gospodarskega subjekta navede naročnik v dokumentaciji v zvezi z oddajo javnega
naročila v postopku za sklenitev okvirnega sporazuma;
b)    
s ponovnim odpiranjem konkurence med gospodarskimi subjekti, ki so
podpisniki okvirnega sporazuma, če okvirni sporazum ne vključuje vseh pogojev,
ki urejajo zagotavljanje gradenj, storitev in blaga;
c)    
deloma brez ponovnega odpiranja konkurence v skladu z a) točko tega
odstavka in deloma s ponovnim odpiranjem konkurence med gospodarskimi subjekti,
podpisniki okvirnega sporazuma, v skladu z b) točko tega odstavka, če okvirni
sporazum določa vse pogoje glede zagotavljanja gradenj, storitev in blaga in če
je naročnik to možnost določili v dokumentaciji v zvezi z oddajo javnega
naročila v postopku za sklenitev okvirnega sporazuma. Odločitev, ali se
naročilo posameznih gradenj, blaga ali storitev odda s ponovnim odpiranjem
konkurence ali neposredno pod pogoji, določenimi v okvirnem sporazumu, sprejme
naročnik na podlagi objektivnih meril, določenih v dokumentaciji v zvezi z
oddajo javnega naročila v postopku za sklenitev okvirnega sporazuma. V tej
dokumentaciji naročnik prav tako določi, glede katerih pogojev je mogoče
ponovno odpreti konkurenco.
(8) Možnosti iz c) točke prejšnjega odstavka se uporabljata tudi
za vsak sklop okvirnega sporazuma, za katerega so v sporazumu določeni vsi
pogoji, ki urejajo zagotavljanje določenih gradenj, storitev in blaga, ne glede
na to, ali so bili za druge sklope določeni vsi pogoji, ki urejajo
zagotavljanje določenih gradenj, storitev in blaga.
(9) Odpiranje konkurence iz b) in c) točke sedmega odstavka tega
člena temelji na enakih pogojih, kot so bili uporabljeni za sklenitev okvirnega
sporazuma, ter po potrebi na natančneje opredeljenih pogojih in, če je to
ustrezno, na drugih pogojih iz dokumentacije v zvezi z oddajo javnega naročila
v postopku za sklenitev okvirnega sporazuma v skladu z naslednjim postopkom:
a)    
za vsako naročilo, ki se oddaja, se naročnik pisno posvetuje z
gospodarskimi subjekti, podpisniki okvirnega sporazuma, ki so sposobni izvesti
naročilo;
b)    
naročnik ob upoštevanju dejavnikov, kot sta kompleksnost predmeta
javnega naročila in čas, potreben za pošiljanje ponudb, določi rok, ki je
dovolj dolg, da ponudnikom omogoča predložitev ponudb za vsako posamezno
naročilo;
c)    
ponudbe se predložijo v pisni obliki in se ne odprejo do izteka roka,
določenega za odgovor ponudnikom;
č)    naročnik odda posamezna naročila ponudnikom, ki so predložili
najboljšo ponudbo na podlagi meril za oddajo javnega naročila, navedenih v
dokumentaciji v zvezi z oddajo javnega naročila v postopku za sklenitev
okvirnega sporazuma.
49. člen
(dinamični nabavni sistem)
(1) Naročnik lahko uporabi dinamični nabavni sistem za
običajne nabave z značilnostmi, ki takšne, kot so splošno dostopne na trgu,
izpolnjujejo njegove zahteve. Dinamični nabavni sistem je popolnoma elektronski
način naročanja, ki je med celotnim obdobjem veljavnosti nabavnega sistema na
voljo gospodarskim subjektom, ki izpolnjujejo pogoje za sodelovanje. Lahko se
razdeli na kategorije proizvodov, gradenj ali storitev, ki jih naročnik
objektivno opredeli na podlagi značilnosti javnega naročanja, ki bo potekalo v
okviru ustrezne kategorije. Te značilnosti lahko vključujejo opredelitev
največjega dovoljenega obsega posameznih naročil ali geografskega območja, na
katerem se bodo izvajala posamezna javna naročila.
(2) Pri javnem naročanju v okviru dinamičnega nabavnega sistema
naročnik upošteva pravila omejenega postopka, razen pravil glede dolžine roka
za prejem prijav za sodelovanje in roka za prejem ponudb. Vsi kandidati, ki
izpolnjujejo pogoje za sodelovanje, dobijo dostop do sistema, pri čemer število
kandidatov, ki dobijo dostop, ne sme biti omejeno. Če naročnik v skladu s
prejšnjim odstavkom sistem razdeli na kategorije blaga, gradenj ali storitev,
mora za vsako kategorijo podrobno določiti veljavne pogoje za sodelovanje.
(3) Pri naročanju v okviru dinamičnega nabavnega sistema se
uporabljajo naslednji roki:
a)    
minimalni rok za prejem prijav za sodelovanje je 30 dni od datuma, ko je
bilo poslano obvestilo o javnem naročilu. Če se kot sredstvo za objavo povabila
k sodelovanju za javno naročanje na infrastrukturnem področju uporabi
periodično informativno obvestilo, je rok za prejem prijav za sodelovanje 30
dni od datuma, ko je bilo poslano povabilo k potrditvi interesa. Po
posredovanju povabila k predložitvi ponudb za prvo posamezno javno naročilo v
okviru dinamičnega nabavnega sistema se rok za prejem prijav ne uporablja več;
b)    
minimalni rok za prejem ponudb je najmanj deset dni od datuma, ko je
bilo v sistem vključenim gospodarskim subjektom poslano povabilo k predložitvi
ponudb;
c)    
ne glede na prejšnjo točko lahko naročniki iz b) in c) točke prvega
odstavka 9. člena tega zakona določijo rok za prejem ponudb na podlagi
medsebojnega dogovora med naročnikom in izbranimi kandidati, če imajo vsi
izbrani kandidati na voljo enako časa za pripravo in oddajo ponudb. Če dogovora
ni, je rok za prejem ponudb najmanj deset dni od datuma, ko je bilo poslano
povabilo k predložitvi ponudb.
(4) Vse sporočanje v okviru dinamičnega nabavnega sistema poteka
izključno z elektronskimi sredstvi.
(5) Za namene oddajanja javnih naročil v okviru dinamičnega nabavnega
sistema naročnik:
a)    
objavi povabilo k sodelovanju, v katerem jasno navede, da se uporablja
dinamični nabavni sistem;
b)    
v dokumentaciji v zvezi z oddajo javnega naročila navede vsaj vrsto in
ocenjeno količino predvidenih nabav ter vse potrebne informacije v zvezi z
dinamičnim nabavnim sistemom, vključno s tem, kako ta sistem deluje, katera
elektronska oprema se uporablja ter tehničnimi ureditvami in specifikacijami za
povezavo;
c)    
navede morebitno razdelitev na kategorije blaga, gradenj ali storitev in
njihove značilnosti;
č)    v času veljavnosti sistema zagotovi neomejen, popoln in
neposreden dostop do dokumentacije v zvezi z oddajo javnega naročila v skladu z
61. členom tega zakona.
(6) Naročnik v celotnem obdobju veljavnosti dinamičnega
nabavnega sistema vsem gospodarskim subjektom omogoča, da se prijavijo za
sodelovanje v sistemu pod pogoji iz drugega in tretjega odstavka tega člena. Po
posredovanju povabila k predložitvi ponudb za prvo posamezno javno naročilo
naročnik v skladu s pogoji za sodelovanje prijave za sodelovanje obravnava v
roku deset delovnih dni od njihovega prejema. V posameznih upravičenih primerih
se lahko ta rok podaljša na 15 delovnih dni, zlasti zaradi potrebe po preučitvi
dodatne dokumentacije ali preverjanja, ali gospodarski subjekt izpolnjuje
pogoje za sodelovanje. Dokler povabilo k predložitvi ponudb za prvo posamezno
javno naročilo v okviru dinamičnega nabavnega sistema ni bilo poslano, lahko
naročnik podaljša obdobje za obravnavo prijav, če v tem času ne objavi nobenega
povabila k predložitvi ponudb. V tem primeru naročnik v dokumentaciji v zvezi z
oddajo javnega naročila navede, za koliko namerava podaljšati to obdobje.
(7) Naročnik gospodarski subjekt čim prej obvesti, ali mu je
bil odobren dostop do dinamičnega nabavnega sistema ali ne.
(8) Naročnik vse udeležence, ki so dobili dostop do
dinamičnega nabavnega sistema, v skladu z 62. členom tega zakona povabi k
predložitvi ponudb za vsako posamezno javno naročilo v okviru dinamičnega nabavnega
sistema. Če je dinamični nabavni sistem razdeljen na kategorije gradenj,
proizvodov ali storitev, povabi naročnik k predložitvi ponudb vse udeležence,
ki so dobili dostop do dinamičnega nabavnega sistema za kategorijo, ki ustreza
posameznemu javnemu naročilu.
(9) Naročnik odda javno naročilo ponudniku, ki je predložil
najboljšo ponudbo glede na merila za oddajo javnega naročila, določena v
obvestilu o javnem naročilu za vzpostavitev dinamičnega nabavnega sistema, če
se kot sredstvo za objavo povabila k sodelovanju uporabi periodično
informativno obvestilo, glede na merila za oddajo javnega naročila, določena v
povabilu k potrditvi interesa; če se kot sredstvo za objavo povabila k
sodelovanju uporabi obvestilo o vzpostavitvi kvalifikacijskega sistema, pa
glede na merila za oddajo javnega naročila, določena v povabilu k predložitvi
ponudb. Če je to ustrezno, lahko naročnik merila za oddajo javnega naročila
natančneje opredeli v povabilu k predložitvi ponudb.
(10) Naročnik lahko kadar koli v obdobju veljavnosti
dinamičnega nabavnega sistema od udeležencev, ki so dobili dostop do njega,
zahteva, da v petih delovnih dneh od datuma, ko jim je posredovana zahteva,
predložijo prenovljen in posodobljen ESPD.
(11) Obdobje veljavnosti dinamičnega nabavnega sistema navede
naročnik v povabilu k sodelovanju. O vsaki spremembi obdobja veljavnosti
naročnik na portalu javnih naročil, če je treba glede na vrednost, pa tudi v
Uradnem listu Evropske unije, objavi:
a)    
obvestilo, ki je bilo za vzpostavitev dinamičnega nabavnega sistema
prvotno uporabljeno kot sredstvo za objavo povabila k sodelovanju, če se
obdobje veljavnosti spremeni, vendar se sistem ne ukine;
b)    
obvestilo o oddaji javnega naročila, če se sistem ukine.
(12) Pred začetkom obdobja veljavnosti dinamičnega nabavnega sistema
ali med njim naročnik gospodarskim subjektom, ki se zanimajo za vključitev v
dinamični nabavni sistem ali so do njega dobili dostop, ne sme zaračunavati
nobenih stroškov.
50. člen
(elektronska dražba)
(1) Naročnik lahko uporablja elektronsko dražbo, na kateri pridobi
nove cene, popravljene navzdol, oziroma nove vrednosti za nekatere elemente
ponudb. V ta namen naročnik elektronsko dražbo strukturira kot ponavljajoči se
elektronski postopek, ki sledi popolni začetni oceni ponudb in omogoča
razvrščanje ponudb z metodami samodejnega ocenjevanja.
(2) Javna naročila blaga, storitev in gradenj, katerih
predmet so intelektualne storitve, kakršna je projektiranje gradenj, pri
katerih so merila za oddajo določena na način, da ponudb ni mogoče razvrstiti z
metodami samodejnega ocenjevanja, ne morejo biti oddana na elektronski dražbi.
(3) Naročnik lahko v odprtem postopku, omejenem postopku, konkurenčnem
postopku s pogajanji, postopku s pogajanji z objavo in postopku naročila male
vrednosti določi, da se pred oddajo javnega naročila izvede elektronska dražba,
če je mogoče natančno določiti vsebino dokumentacije v zvezi z oddajo javnega
naročila, zlasti tehnične specifikacije. V enakih okoliščinah se lahko
elektronska dražba izvede pri ponovnem odpiranju konkurence med podpisniki
okvirnega sporazuma v skladu z b) ali c) točko sedmega odstavka 48. člena
tega zakona in pri odpiranju konkurence za naročila, ki se v skladu s prejšnjim
členom oddajo v okviru dinamičnega nabavnega sistema.
(4) Elektronska dražba temelji na enem od naslednjih
elementov ponudb:
a)    
izključno na cenah, če se javno naročilo odda le na podlagi cene;
b)    
na cenah oziroma novih vrednostih elementov ponudb, ki so določeni v
dokumentaciji v zvezi z oddajo javnega naročila, če se javno naročilo odda na
podlagi najboljšega razmerja med ceno in kakovostjo ali če se ponudba z
najnižjo ceno izbere na podlagi pristopa stroškovne učinkovitosti.
(5) Naročnik, ki se odloči izvesti elektronsko dražbo, to
navede v obvestilu o javnem naročilu; če se kot sredstvo za objavo povabila k
sodelovanju uporabi periodično informativno obvestilo, to navede v povabilu k
potrditvi interesa; če se kot sredstvo za objavo povabila k sodelovanju uporabi
obvestilo o vzpostavitvi kvalifikacijskega sistema, to navede v povabilu k predložitvi
ponudb. Če se javno naročilo odda na elektronski dražbi, vključuje
dokumentacija v zvezi z oddajo javnega naročila najmanj naslednje informacije:
-       
elemente, katerih vrednosti bodo predmet elektronske dražbe, če so ti
elementi merljivi in se lahko izrazijo v številkah ali odstotkih;
-       
morebitne omejitve vrednosti, ki jih je mogoče predložiti, kot izhajajo
iz specifikacij predmeta javnega naročila;
-       
informacije, ki bodo na voljo ponudnikom med elektronsko dražbo in, po
potrebi, kdaj jim bodo na voljo;
-       
ustrezne informacije v zvezi z načinom izvedbe elektronske dražbe;
-       
pogoje, pod katerimi bodo ponudniki lahko dražili, zlasti minimalne
razlike, ki se po potrebi zahtevajo pri dražitvi;
-       
ustrezne informacije v zvezi z uporabljeno elektronsko opremo ter
modalitetami in tehničnimi specifikacijami za povezavo.
(6) Pred začetkom elektronske dražbe naročnik izvede popolno
začetno oceno ponudb v skladu z merilom ali merili za oddajo javnih naročil in
utežmi, ki so jim določene. Nato vse ponudnike, ki so predložili dopustne
ponudbe, hkrati elektronsko povabi k sodelovanju na elektronski dražbi tako, da
od navedenega datuma in ure uporabljajo povezave v skladu z navodili s
povabila. Ne glede na prejšnji stavek naročnik k sodelovanju povabi tudi
ponudnike, katerih ponudba ni dopustna le iz razloga, ker ponudba presega
naročnikova zagotovljena sredstva. Elektronska dražba se lahko izvede v več
zaporednih stopnjah. Elektronska dražba se ne sme začeti prej kakor dva delovna
dneva po datumu pošiljanja povabila.
(7) Naročnik povabilu priloži rezultat popolne ocene določene
ponudbe, opravljene v skladu merili in utežmi v skladu s osmim odstavkom
84. člena tega zakona. V povabilu navede tudi matematično formulo, ki se
uporablja pri elektronski dražbi za določitev samodejnih sprememb uvrstitev na
podlagi ponujenih novih cen in vrednosti. Formula mora vključevati uteži za vsa
merila, ki so bila za izbiro ekonomsko najugodnejše ponudbe določena v
obvestilu, ki je bilo uporabljeno kot sredstvo za objavo povabila k
sodelovanju, ali drugi dokumentaciji v zvezi z oddajo javnega naročila, razen
če se ekonomsko najugodnejša ponudba določi zgolj na podlagi cene. Naročnik
mora na določeno vrednost predhodno znižati tudi morebitne razpone. Če so
dovoljene variantne ponudbe, naročnik določi ločeno formulo za vsako variantno
ponudbo.
(8) Naročnik na vsaki stopnji elektronske dražbe vsem
ponudnikom takoj sporoči vsaj informacije, ki jim omogočijo, da kadar koli
preverijo svojo uvrstitev. Če je bilo to predhodno navedeno, jim lahko sporoča
tudi druge informacije v zvezi z drugimi ponujenimi cenami ali vrednostmi.
Naročnik lahko prav tako objavlja število udeležencev na določeni stopnji
dražbe. Na nobeni stopnji elektronske dražbe ne sme razkriti identitete
ponudnikov.
(9) Naročnik zaključi elektronsko dražbo na enega ali več
naslednjih načinov:
a)    
na predhodno določen datum in ob predhodno določenem času;
b)    
ko ne prejme več novih cen ali novih vrednosti, ki izpolnjujejo zahteve
v zvezi z minimalnimi razlikami, če je predhodno določil čas, ki mora preteči
od prejema zadnje ponudbe, preden zaključi elektronsko dražbo;
c)    
ko se izvede prvotno določeno število stopenj v dražbi.
(10) Če morebiti namerava naročnik zaključiti elektronsko
dražbo v skladu s c) točko prejšnjega odstavka v kombinaciji z ureditvijo iz b)
točke prejšnjega odstavka, v povabilu k sodelovanju v dražbi navede časovni
razpored za vsako stopnjo dražbe.
(11) Naročnik po zaključitvi elektronske dražbe odda javno naročilo
na podlagi rezultatov elektronske dražbe v skladu z merili za oddajo javnega
naročila.
(12) Vlada, v primerih ko je to potrebno, za posamezne
predmete javnega naročanja in kategorije naročnikov predpiše, da morajo
naročniki javna naročila oddati na elektronski dražbi.
51. člen
(elektronski katalogi)
(1) Če se za oddajo javnega naročila zahteva uporaba
elektronskih komunikacijskih sredstev, lahko naročnik zahteva predložitev
ponudb v obliki elektronskega kataloga ali da ponudba vključuje elektronski
katalog.
(2) Ponudbam, predloženim v obliki elektronskega kataloga, se
lahko priložijo drugi dokumenti, ki dopolnjujejo ponudbo.
(3) Kandidat ali ponudnik sestavi elektronski katalog za
sodelovanje v določenem postopku javnega naročanja v skladu s tehničnimi
specifikacijami in formatom, ki jih določi naročnik.
(4) Elektronski katalog mora biti skladen z zahtevami za
elektronska komunikacijska orodja in vsemi dodatnimi zahtevami, ki jih določi
naročnik v skladu s 37. členom tega zakona.
(5) Če se dovoli ali zahteva predložitev ponudb v obliki
elektronskih katalogov, naročnik:
a)    
to navede v obvestilu o javnem naročilu, če se kot sredstvo za objavo
povabila k sodelovanju uporabi periodično informativno obvestilo, to navede v
povabilu k potrditvi interesa; če se kot sredstvo za objavo povabila k
sodelovanju uporabi obvestilo o vzpostavitvi kvalifikacijskega sistema, to
navede v povabilu k predložitvi ponudb ali povabilu k pogajanjem; 
b)    
v dokumentaciji v zvezi z oddajo javnega naročila navede vse potrebne
informacije v zvezi s formatom, uporabljeno elektronsko opremo ter tehničnimi
ureditvami in specifikacijami za povezavo s katalogom.
(6) Če je bil okvirni sporazum sklenjen z več kot enim
gospodarskim subjektom na podlagi ponudb v obliki elektronskih katalogov, lahko
naročnik določi, da se določena naročila ponovno odprejo konkurenci na podlagi
posodobljenih katalogov. Naročnik v tem primeru uporabi eno od naslednjih
metod:
a)    
ponudnike povabi k ponovni predložitvi elektronskih katalogov,
prilagojenih zahtevam za določeno naročilo, ali
b)    
ponudnike obvesti, da namerava iz že predloženih elektronskih katalogov zbrati
informacije, potrebne za sestavo ponudb, prilagojenih zahtevam za določeno
naročilo, če je bila uporaba te metode določena v objavljeni dokumentaciji v
zvezi z oddajo javnega naročila v postopku za sklenitev okvirnega sporazuma.
(7) Če naročnik javno naročilo ponovno odpre konkurenci v
skladu z b) točko prejšnjega odstavka, ponudnike obvesti o datumu in uri, ko
namerava zbrati informacije, potrebne za sestavo ponudb, prilagojenih zahtevam
določenega naročila, in ponudnikom omogoči, da odklonijo takšen način zbiranja
informacij. Naročnik zagotovi, da je med obvestilom in dejanskim zbiranjem
informacij na voljo dovolj časa.
(8) Pred oddajo javnega naročila naročnik ponudniku predstavi
zbrane informacije, da mu omogoči izpodbijanje ali potrditev, da tako
sestavljena ponudba nima nobenih vsebinskih napak.
(9) Naročnik lahko javna naročila v okviru dinamičnega
nabavnega sistema odda z zahtevo, da se ponudbe za posamezno javno naročilo
predložijo v obliki elektronskega kataloga. V okviru dinamičnega nabavnega
sistema lahko naročnik javna naročila odda tudi v skladu z b) točko šestega
odstavka in sedmim odstavkom tega člena, če je prijavi za sodelovanje v
dinamičnem nabavnem sistemu priložen elektronski katalog v skladu s tehničnimi
specifikacijami in formatom, ki jih določi naročnik. Kandidat navedeni katalog
dopolni, potem ko je obveščen o nameri naročnika, da sestavi ponudbo po
postopku iz b) točke šestega odstavka tega člena.
2.3. Objavljanje in transparentnost
52. člen
(vrste, oblika in način objave obvestil)
(1) Vrste obvestil so:
1.     
predhodno ali periodično informativno obvestilo,
2.     
obvestilo o vzpostavitvi kvalifikacijskega sistema,
3.     
obvestilo o javnem naročilu ali projektnem natečaju,
4.     
prostovoljno obvestilo za predhodno transparentnost,
5.     
obvestilo o oddaji javnega naročila ali organiziranem projektnem
natečaju,
6.     
obvestilo o dodatnih informacijah ali popravku,
7.     
obvestilo o spremembi pogodbe o izvedbi javnega naročila v času njegove
veljavnosti.
(2) Naročnik obvestilo v zvezi z javnim naročilom pripravi in
pošlje v objavo portalu javnih naročil. Objava obvestila v Uradnem listu
Evropske unije se zagotovi z elektronskimi sredstvi prek portala javnih
naročil, če naročnik v obvestilu označi, da je treba obvestilo objaviti tudi v
Uradnem listu Evropske unije. Potrdilo o prejemu obvestila, poslanega v objavo,
in potrdilo o njegovi objavi z navedbo datuma objave, ki ga izdata Portal
javnih naročil in Urad za publikacije Evropske unije šteje kot dokazilo in ga
mora naročnik hraniti ter po potrebi predložiti kot dokaz.
(3) Obvestilo iz prvega odstavka tega člena se objavi v
celoti v slovenskem jeziku. V drugih uradnih jezikih Evropske unije se objavi
povzetek pomembnih elementov obvestila. Imeti mora obliko standardnih obrazcev,
ki jih Evropska komisija določi na podlagi prvega odstavka 51. člena
Direktive 2014/24/EU in prvega odstavka 71. člena Direktive 2014/25/EU, za
postopek naročila male vrednosti pa obliko standardnega obrazca, ki ga z uredbo
določi vlada. Nabor podatkov, ki jih morajo vsebovati obvestila iz prvega odstavka
tega člena, je določen v Prilogi V Direktive 2014/24/EU in v Prilogah VI, X,
XI, XII, XVI, XVIII, XIX in XX Direktive 2014/25/EU; nabor podatkov, ki jih
morajo vsebovati obvestila za postopek naročila male vrednosti, določi vlada z
uredbo.
(4) Stroški objavljanja obvestil na portalu javnih naročil se
krijejo iz proračuna Republike Slovenije, stroški objavljanja obvestil v
Uradnem listu Evropske unije pa se krijejo iz proračuna Evropske unije.
(5) Naročnik lahko objavi tudi obvestila o javnih naročilih, ki
jih ni dolžan objaviti po tem zakonu.
53. člen
(pravilo zaporednosti in enakosti objav)
(1) Obvestilo iz prvega odstavka prejšnjega člena se objavi najpozneje
pet dni po tem, ko ga je naročnik poslal v objavo. Obvestilo, ki ga je treba
objaviti v Uradnem listu Evropske unije, mora biti najprej objavljeno v Uradnem
listu Evropske unije. Če naročnik v 48 urah po potrditvi prejema obvestila iz
prvega odstavka prejšnjega člena ne prejme potrdila o objavi v Uradnem listu
Evropske unije, se obvestilo lahko objavi na portalu javnih naročil, preden se
objavi v Uradnem listu Evropske unije. Pred objavo v Uradnem listu Evropske
unije se na portalu javnih naročil lahko objavi tudi predhodno informativno
obvestilo in periodično informativno obvestilo, vendar po tem, ko je bilo
poslano v objavo Uradu za publikacije Evropske unije.
(2) Vsebina obvestila, objavljenega na portalu javnih
naročil, mora biti enaka vsebini obvestila, objavljenega v Uradnem listu
Evropske unije. V obvestilu mora biti naveden datum, ko je bilo obvestilo
poslano v objavo Uradu za publikacije Evropske unije.
54. člen
(predhodno ali periodično informativno obvestilo)
(1) Naročnik lahko svojo namero v zvezi z načrtovanim javnim
naročilom na splošnem področju sporoči z objavo predhodnega informativnega
obvestila, namero v zvezi z načrtovanim javnim naročilom na infrastrukturnem
področju pa z objavo periodičnega informativnega obvestila.
(2) Obdobje, na katero se nanašata predhodno ali periodično informativno
obvestilo, traja največ 12 mesecev od datuma, ko je bilo obvestilo poslano v
objavo, razen v primeru socialnih in drugih posebnih storitev, ko je to obdobje
lahko daljše.
(3) Za oddajo javnega naročila na infrastrukturnem področju lahko
v omejenem postopku in postopku s pogajanji z objavo kateri koli naročnik kot
sredstvo za objavo povabila k sodelovanju uporabi periodično informativno
obvestilo.
(4) Kadar se periodično informativno obvestilo uporabi kot
sredstvo za objavo povabila k sodelovanju, se mora to obvestilo izrecno
nanašati na blago, gradnje ali storitve, ki bodo predmet javnega naročila, ki
se oddaja. V njem mora biti navedeno, da bo javno naročilo oddano po omejenem
postopku ali postopku s pogajanji z objavo in da obvestilo o naročilu ne bo
objavljeno, zaradi česar naročnik vabi zainteresirane gospodarske subjekte, da
izrazijo svoj interes za sodelovanje pri javnem naročanju na podlagi tega
obvestila. V tem primeru mora biti periodično informativno obvestilo poslano v
objavo najmanj 35 dni in največ 12 mesecev pred datumom, na katerega naročnik
ustreznim kandidatom pošlje povabilo k potrditvi interesa.
55. člen
(obvestilo o vzpostavitvi kvalifikacijskega sistema)
(1) Če se naročnik odloči vzpostaviti kvalifikacijski sistem
v skladu s 63. členom tega zakona, objavi obvestilo o njegovi vzpostavitvi,
v katerem navede namen kvalifikacijskega sistema in kako se je mogoče seznaniti
s pravili v zvezi z njegovim delovanjem.
(2) Naročnik v obvestilu o vzpostavitvi kvalifikacijskega
sistema navede obdobje veljavnosti tega sistema. O vsaki spremembi obdobja
veljavnosti sistema naročnik na portalu javnih naročil, če je to glede na
vrednost potrebno, pa tudi v Uradnem listu Evropske unije, objavi:
a)    
obvestilo o vzpostavitvi kvalifikacijskega sistema, če se obdobje
veljavnosti spremeni, vendar se sistem ne ukine;
b)    
obvestilo o oddaji javnega naročila, če se kvalifikacijski sistem ukine.
56. člen
(obvestilo o javnem naročilu)
Obvestilo o javnem naročilu se uporablja kot sredstvo za
objavo povabila k sodelovanju pri vseh postopkih, razen pri postopku s
poganjanji brez predhodne objave. Za javna naročila na infrastrukturnem
področju lahko naročnik kot sredstvo za objavo povabila k sodelovanju uporabi
tudi drugo obvestilo, na način in pod pogoji, določenimi s tem zakonom.
57. člen
(prostovoljno obvestilo za predhodno transparentnost)
(1) Naročnik objavi prostovoljno obvestilo za predhodno
transparentnost, kadar oddaja javno naročilo po postopku s pogajanji brez
predhodne objave ali po konkurenčnem dialogu in konkurenčnem postopku s
pogajanji, če na portalu javnih naročil in, če je to glede na vrednost
primerno, v Uradnem listu Evropske unije ni objavil obvestila o naročilu.
Prostovoljno obvestilo za predhodno transparentnost se posreduje v objavo pred
objavo odločitve iz drugega odstavka 90. člena tega zakona.
(2) Naročnik lahko v roku iz prejšnjega odstavka
prostovoljno obvestilo za predhodno transparentnost objavi tudi v drugih
postopkih javnega naročanja. Obvestilo se objavi na portalu javnih naročil in,
če je to glede na vrednost ali predhodne objave primerno, v Uradnem listu
Evropske unije.
58. člen
(obvestilo o oddaji javnega naročila)
(1) Naročnik najpozneje 30 dni po sklenitvi pogodbe o izvedbi
javnega naročila ali okvirnega sporazuma, ki sledi odločitvi o oddaji javnega
naročila ali sklenitvi okvirnega sporazuma oziroma od pravnomočnosti odločitve
iz prvega ali petega odstavka 90. člena tega zakona ali iz drugega
odstavka 90. člena tega zakona, če naročilo ni oddano, pošlje v objavo
obvestilo o oddaji javnega naročila z rezultati postopka javnega naročila.
(2) Če naročnik za javno naročilo na infrastrukturnem
področju kot sredstvo za objavo povabila k sodelovanju uporabi periodično
informativno obvestilo in se odloči, da v obdobju, na katerega se nanaša to
obvestilo, ne bo oddal drugih javnih naročil, mora to posebej navesti v
obvestilu o oddaji javnega naročila.
(3) Naročnik pošlje v objavo obvestilo o oddaji posameznega javnega
naročila na podlagi dinamičnega nabavnega sistema v 30 dneh po oddaji vsakega
posameznega javnega naročila ali po četrtletjih tako, da rezultate javnega
naročanja na podlagi dinamičnega nabavnega sistema združi in jih zbrane pošlje
v objavo v 30 dneh po koncu vsakega četrtletja.
(4) Nekaterih informacij o oddaji javnega naročila ali
sklenitvi okvirnega sporazuma naročniku ni treba objaviti, če bi njihovo
razkritje oviralo izvajanje zakona ali bi bilo sicer v nasprotju z javnim
interesom, če bi škodilo upravičenim poslovnim interesom posameznega javnega
ali zasebnega gospodarskega subjekta ali če bi lahko vplivalo na pošteno
konkurenco med gospodarskimi subjekti.
59. člen
(obvestilo o spremembi pogodbe o izvedbi javnega naročila
v času njegove veljavnosti)
Obvestilo o spremembi pogodbe o izvedbi javnega naročila v
času njegove veljavnosti mora naročnik objaviti v 30 dneh po spremembi pogodbe ali
okvirnega sporazuma v skladu s 95. členom tega zakona.
60. člen
(obvestilo o dodatnih informacijah ali popravku)
(1) Naročnik objavi obvestilo o dodatnih informacijah ali
popravku, kadar izvaja postopek javnega naročanja, v katerem objavi obvestilo o
naročilu iz 3. točke prvega odstavka 52. člena tega zakona, in spreminja
ali dopolnjuje dokumentacijo v zvezi z oddajo javnega naročila.
(2) Naročnik objavi obvestilo o dodatnih informacijah ali
popravku, tudi kadar spreminja ali dopolnjuje navedbe v predhodno objavljenem
obvestilu iz prvega odstavka 52. člena tega zakona.
61. člen
(dostopnost dokumentacije v zvezi z oddajo javnega naročila
v elektronski obliki)
(1) Naročnik omogoči od datuma objave obvestila v skladu z
52. členom tega zakona ali datuma, ko je bilo kandidatom poslano povabilo
k potrditvi interesa, z elektronskimi sredstvi neomejen, popoln, neposreden in
brezplačen dostop do dokumentacije v zvezi z oddajo javnega naročila. V
obvestilu ali povabilu k potrditvi interesa naročnik navede spletni naslov, na
katerem je dostopna dokumentacija v zvezi z oddajo javnega naročila. Kadar se
za javna naročila na infrastrukturnem področju kot sredstvo za objavo povabila
k sodelovanju uporabi obvestilo o vzpostavitvi kvalifikacijskega sistema, mora
biti takšen dostop na voljo takoj, ko je mogoče in najpozneje ob pošiljanju
povabila k predložitvi ponudb ali k pogajanjem.
(2) Če iz enega od razlogov iz 37. člena tega zakona do
dokumentacije v zvezi z oddajo javnega naročila ali njenega dela ni mogoče
zagotoviti neomejenega, popolnega, neposrednega in brezplačnega dostopa z
elektronskimi sredstvi, lahko naročnik v obvestilu ali povabilu k potrditvi
interesa navede, da bo dokumentacija v zvezi z oddajo javnega naročila ali njen
del poslan na drug način v skladu s četrtim odstavkom tega člena. V tem primeru
naročnik rok za oddajo ponudb podaljša za pet dni, razen v ustrezno utemeljenih
nujnih primerih v skladu s četrtim odstavkom 40. člena, devetim odstavkom
41. člena ali sedmim odstavkom 44. člena tega zakona ali v primeru,
da je rok v skladu z zakonom določen na podlagi medsebojnega dogovora.
(3) Če do dokumentacije v zvezi z oddajo javnega naročila ali
njenega dela ni mogoče zagotoviti neomejenega, popolnega, neposrednega in
brezplačnega dostopa z elektronskimi sredstvi, ker namerava naročnik ravnati v
skladu s 35. členom tega zakona, naročnik v obvestilu ali povabilu k
potrditvi interesa, kadar se kot sredstvo za objavo povabila k sodelovanju
uporabi obvestilo o vzpostavitvi kvalifikacijskega sistema, pa v dokumentaciji
v zvezi z oddajo naročila, navede ukrepe, ki jih zahteva za varovanje zaupnosti
informacij, ter način, na katerega je mogoče dostopati do dokumentacije ali
njenega dela. V tem primeru naročnik rok za oddajo ponudb podaljša za pet dni,
razen v ustrezno utemeljenih nujnih primerih v skladu s četrtim odstavkom
40. člena, devetim odstavkom 41. člena ali sedmim odstavkom
44. člena tega zakona ali v primeru, da je rok v skladu z zakonom določen
na podlagi medsebojnega dogovora.
(4) Če naročnik pravočasno prejme zahtevo, mora vsem
gospodarskim subjektom, ki sodelujejo v postopku javnega naročanja, najpozneje
šest dni pred iztekom roka za oddajo ponudb zagotoviti dodatne informacije v
zvezi s specifikacijami in vse dodatne dokumente. Če naročnik v odprtem postopku,
za javna naročila na splošnem področju pa tudi v omejenem postopku, skrajša rok
za oddajo ponudb iz razloga nujnosti, je ta rok štiri dni pred iztekom roka za
oddajo ponudb.
62. člen
(povabilo kandidatom)
(1) V omejenem postopku, postopku partnerstva za inovacije, konkurenčnem
postopku s pogajanji in postopku s pogajanji z objavo naročnik sočasno in v
pisni obliki povabi izbrane kandidate k predložitvi ponudb, v konkurenčnem
dialogu pa k sodelovanju v dialogu.
(2) Če naročnik za javno naročilo na infrastrukturnem
področju kot sredstvo za objavo povabila k sodelovanju uporabi periodično
informativno obvestilo, sočasno in v pisni obliki povabi gospodarske subjekte,
ki so izrazili svoj interes, da potrdijo interes.
(3) Povabilo iz prvega in drugega odstavka tega člena vsebuje
najmanj naslednje informacije:
a)    
elektronski naslov, na katerem je z elektronskimi sredstvi neposredno
dostopna dokumentacija v zvezi z oddajo javnega naročila; če iz razlogov iz
61. člena tega zakona ni zagotovljen neomejen, popoln, neposreden in
brezplačen dostop do dokumentacije v zvezi z oddajo javnega naročila ali če
dokumentacija še ni na voljo na drug način, pa mora naročnik dokumentacijo
priložiti k povabilu;
b)    
sklic na objavljeno povabilo k sodelovanju;
c)    
rok za prejem ponudb in naslov, na katerega morajo biti poslane, ter
jezik ali jezike, v katerih morajo biti sestavljene;
č)    v konkurenčnem dialogu datum in naslov, ki sta določena za
začetek posvetovanja, ter jezik ali jezike, ki se uporabljajo v dialogu;
d)    
napotilo na vse morebitne spremne dokumente, ki jih je treba predložiti
bodisi v podporo preverljivim izjavam ponudnika bodisi kot dodatek
informacijam;
e)    
merila za oddajo javnega naročila;
f)     
relativne uteži meril za oddajo javnega naročila ali po potrebi njihovo
zaporedje glede na pomembnost, če to ni navedeno v obvestilu o javnem naročilu,
povabilu k potrditvi interesa, tehničnih specifikacijah, opisnem dokumentu ali
obvestilu o vzpostavitvi kvalifikacijskega sistema.
(4) Pri javnih naročilih, ki se oddajo s konkurenčnim
dialogom ali v okviru partnerstva za inovacije, se informacije iz c) točke
prejšnjega odstavka namesto v povabilu k sodelovanju v dialogu ali na pogajanja
navedejo v povabilu k predložitvi ponudb.
(5) Če naročnik za javno naročilo na infrastrukturnem
področju kot sredstvo za objavo povabila k sodelovanju uporabi periodično
informativno obvestilo, povabi vse izbrane kandidate, da na podlagi natančnih
informacij o določenem javnem naročilu svoj interes potrdijo pred začetkom
izbire ponudnikov ali udeležencev v pogajanjih.
(6) V primeru iz prejšnjega odstavka mora povabilo vsebovati najmanj
naslednje informacije:
a)    
vrsto naročila in količino, vključno z vsemi opcijami glede dodatnih
naročil, če je to možno, pa tudi predvideno obdobje za izrabo teh opcij, pri
ponovitvi javnih naročil pa vrsto naročila in količino ter, če je to mogoče,
predvidene datume objave prihodnjih obvestil s povabilom k sodelovanju;
b)    
vrsto postopka: omejeni postopek ali postopek s pogajanji z objavo;
c)    
po potrebi datum, na katerega se začne ali konča dobava blaga ali
izvajanje gradenj ali opravljanje storitev;
č)    če ni mogoče zagotoviti elektronskega dostopa do dokumentacije v
zvezi z oddajo javnega naročila, naslov in rok za predložitev zahteve za to
dokumentacijo in jezik ali jezike, v katerih mora biti sestavljena;
d)    
naslov naročnika;
e)    
obliko javnega naročila, ki je predmet povabila k sodelovanju: nabava,
zakup, najem ali nakup s pridržanim lastništvom ali kakršna koli njihova
kombinacija;
f)     
ekonomske in tehnične pogoje, finančna zavarovanja in informacije, ki se
zahtevajo od gospodarskih subjektov;
g)    
merila za oddajo javnega naročila in njihove uteži ali po potrebi
njihovo zaporedje glede na pomembnost, če to ni navedeno v periodičnem
informativnem obvestilu, tehničnih specifikacijah ali povabilu k predložitvi
ponudb oziroma na pogajanja.
63. člen
(kvalifikacijski sistemi)
(1) Naročnik lahko za oddajo javnih naročil na
infrastrukturnem področju vzpostavi in uporablja sistem za kvalifikacijo
gospodarskih subjektov. Naročnik, ki vzpostavi ali uporablja ta sistem, mora
zagotoviti, da lahko gospodarski subjekti kadar koli zaprosijo za priznanje
usposobljenosti in vključitev v sistem.
(2) Kvalifikacijski sistem lahko obsega različne stopnje
ugotavljanja kvalifikacij. Naročnik mora določiti objektivna pravila in pogoje
za izključitev in vključitev gospodarskih subjektov, ki zaprosijo za priznanje
usposobljenosti, ter objektivne pogoje in pravila za delovanje
kvalifikacijskega sistema, ki zajemajo vpis v sistem, morebitno redno
posodabljanje podatkov o usposobljenosti in trajanje sistema.
(3) Če vključujejo pogoji in pravila iz prejšnjega odstavka
tehnične specifikacije, upošteva naročnik 68. do 70. člen tega zakona.
Pogoji in pravila se po potrebi lahko posodobijo.
(4) Dostop do pogojev in pravil iz prejšnjega odstavka se gospodarskim
subjektom zagotovi na njihovo zahtevo. Morebitne posodobitve pogojev in pravil
sporoči naročnik zainteresiranim gospodarskim subjektom.
(5) Če naročnik meni, da kvalifikacijski sistem drugega
naročnika vključuje iste zahteve kot njegov, zainteresiranim gospodarskim
subjektom sporoči imena teh drugih naročnikov.
(6) Naročnik mora voditi pisno evidenco kvalificiranih
gospodarskih subjektov, ki jih lahko razdeli na kategorije glede na vrsto
naročila, za katero velja kvalifikacija.
(7) Če se kot sredstvo za objavo povabila k sodelovanju
uporabi obvestilo o vzpostavitvi kvalifikacijskega sistema, naročnik posamezno
javno naročilo gradenj, blaga ali storitev, zajeto v kvalifikacijskem sistemu,
odda v omejenem postopku ali postopku s pogajanji, v katerem se vsi ponudniki
in udeleženci izberejo izmed kandidatov, ki so že kvalificirani v skladu s
takšnim sistemom.
(8) Morebitni stroški, ki jih naročnik zaračuna v zvezi z
zahtevami za priznanje usposobljenosti ali posodobitvijo ali ohranitvijo že
pridobljenega priznanja usposobljenosti v skladu s sistemom, morajo biti
sorazmerni z nastalimi stroški.
2.4. Izvedba postopka
2.4.1. Priprava
64. člen
(predhodno preverjanje trga)
(1) Naročnik lahko pred začetkom postopka javnega naročanja izvede
preverjanje trga, da bi pripravil oddajo javnega naročila in obvestil
gospodarske subjekte o svojih načrtih in zahtevah v zvezi z javnim naročanjem.
(2) Naročnik lahko v ta namen izvede strokovni dialog in v
okviru tega zaprosi ali upošteva nasvete, ki jih bo lahko uporabil pri pripravi
dokumentacije v zvezi z oddajo javnega naročila, pod pogojem, da taki nasveti
oziroma priporočila ne preprečujejo ali omejujejo konkurence ter ne pomenijo
kršenja načela enakopravne obravnave ponudnikov in načela transparentnosti
javnega naročanja.
(3) (prenehal
veljati)
65. člen
(predhodno sodelovanje kandidatov ali ponudnikov)
(1) Kadar je kandidat, ponudnik ali podjetje, povezano s
kandidatom ali ponudnikom, svetovalo naročniku v skladu s prejšnjim členom ali
pa je bilo kako drugače vključeno v pripravo postopka javnega naročanja,
naročnik sprejme ustrezne ukrepe za zagotovitev, da se zaradi sodelovanja
določenega kandidata ali ponudnika ne izkrivlja konkurenca.
(2) Ti ukrepi vključujejo sporočanje določenih informacij,
izmenjanih v okviru ali na podlagi sodelovanja kandidata ali ponudnika pri
pripravi postopka javnega naročanja, drugim kandidatom in ponudnikom ter
določitev ustreznih rokov za prejem ponudb. Naročnik iz postopka javnega
naročanja izloči določenega kandidata ali ponudnika le, če ni mogoče drugače zagotoviti,
da se spoštuje načelo enakopravne obravnave ponudnikov. Naročnik pred tako
izključitvijo kandidatu oziroma ponudniku omogoči dokazati, da njegovo
sodelovanje v pripravi postopka javnega naročanja ne more izkrivljati
konkurence.
(3) Sprejete ukrepe naročnik dokumentira v posameznem
poročilu iz 105. člena tega zakona.
66. člen
(začetek postopka)
(1) Naročnik lahko po izračunu ocenjene vrednosti javnega naročila
začne postopek oddaje javnega naročila. Naročnik lahko postopek začne s sklepom
o začetku postopka, v katerem navede vir in obseg sredstev, namenjen izvedbi
javnega naročila. Če naročnik ne sprejme sklepa o začetku postopka, mora pred objavo
povabila k sodelovanju ali pošiljanju povabila k potrditvi interesa ali
povabila na pogajanja vir in obseg sredstev, namenjen izvedbi javnega naročila,
dokumentirati na drug ustrezen način. Neposredni in posredni proračunski
uporabniki morajo v zvezi z začetkom in izvedbo postopka za oddajo javnega
naročila ter izvedbo javnega naročila upoštevati tudi pravila, ki urejajo javne
finance.
(2) Naročnik lahko za izvajanje celotnega ali dela postopka imenuje
strokovno komisijo.
(3) Naročnik lahko za izvedbo oziroma odločanje v postopku javnega
naročanja pooblasti drugega naročnika.
(4) Postopke za oddajo javnih naročil za potrebe ožjih delov občine,
kot jih določa zakon, ki ureja lokalno samoupravo, izvaja občina. Za namene
izračuna ocenjenih vrednosti javnih naročil se ne glede na tretji odstavek
24. člena tega zakona šteje, da občina in njeni ožji deli predstavljajo
eno organizacijsko enoto.
67. člen
(dokumentacija v zvezi z oddajo javnega naročila)
(1) Dokumentacijo v zvezi z oddajo javnega naročila, razen
tistih sestavnih delov dokumentacije, kjer zaradi oblike, velikosti ali
zagotavljanja zaščite datotek to ni mogoče, naročnik objavi na portalu javnih
naročil, razen če oddaja naročilo po postopku s pogajanji brez predhodne objave
ali konkurenčnem postopku s pogajanji, v katerem v skladu z b) točko prvega
odstavka 44. člena tega zakona uporabi izjemo pri objavi obvestila o
naročilu. Dokumentacija vsebuje najmanj tiste podatke, ki jih zahteva ta zakon,
ter osnutek pogodbe o izvedbi javnega naročila. Kot del te dokumentacije se
štejejo tudi informacije, ki jih posreduje naročnik gospodarskim subjektom,
sodelujočim v postopku javnega naročanja.
(2) Po izteku roka za prejem ponudb naročnik ne sme več
spreminjati ali dopolnjevati dokumentacije v zvezi z oddajo javnega naročila.
Informacije, ki jih posreduje naročnik gospodarskim subjektom na portalu javnih
naročil ali prek njega, se štejejo za spremembo, dopolnitev ali pojasnilo
dokumentacije v zvezi z oddajo javnega naročila, če iz vsebine informacij
izhaja, da se z njimi spreminja ali dopolnjuje ta dokumentacija ali če se s
pojasnilom odpravlja dvoumnost navedbe v tej dokumentaciji.
(3) Pogodba o izvedbi javnega naročila in okvirni sporazum, ki
ju podpišeta naročnik in izbrani ponudnik, v bistvenih delih ne smeta odstopati
od osnutka pogodbe iz dokumentacije v zvezi z oddajo javnega naročila, razen če
je bila v postopku oddaje javnega naročila posamezna določba osnutka pogodbe
predmet pogajanj med naročnikom in ponudnikom.
(4) Pogodba o izvedbi javnega naročila in okvirni
sporazum morata vsebovati:
-       
dejansko vrednost celotnega javnega naročila, v utemeljenih primerih,
pri katerih dejanske vrednosti ni mogoče določiti, pa ocenjeno vrednost javnega
naročila;
-       
rok veljavnosti pogodbe ali okvirnega sporazuma;
-       
v primerih javnih naročil, ki niso zajeti v prvem odstavku 67.a člena
tega zakona, razvezni pogoj, ki se uresniči, če je naročnik seznanjen, da je
sodišče s pravnomočno odločitvijo ugotovilo kršitev obveznosti iz drugega
odstavka 3. člena tega zakona s strani izvajalca pogodbe o izvedbi javnega
naročila ali njegovega podizvajalca ali če je naročnik seznanjen, da je
pristojni državni organ pri izvajalcu pogodbe ali njegovem podizvajalcu v času
izvajanja pogodbe ugotovil najmanj dve kršitvi v zvezi s plačilom za delo, delovnim
časom, počitki, opravljanjem dela na podlagi pogodb civilnega prava kljub
obstoju elementov delovnega razmerja ali v zvezi z zaposlovanjem na črno in za
kateri mu je bila s pravnomočno odločitvijo ali več pravnomočnimi odločitvami
izrečena globa za prekršek. V primeru seznanitve naročnika s kršitvijo mora ta
o tem obvestiti izvajalca v desetih dneh. Izvajalec lahko v roku, ki ga določi
naročnik, ki pa ne sme biti daljši kot 15 dni, predloži dokaze, da je sprejel
zadostne ukrepe, s katerimi lahko dokaže svojo zanesljivost kljub obstoju
kršitev. Če obstaja kršitev pri podizvajalcu, lahko izvajalec v istem roku
predloži dokaze, da je podizvajalec sprejel zadostne ukrepe, s katerimi lahko
dokaže svojo zanesljivost kljub obstoju kršitev. Če izvajalec ni predložil
dokazov za podizvajalca ali če jih je, pa naročnik oceni, da ti ukrepi ne
zadoščajo, lahko izvajalec zamenja podizvajalca v roku, ki ga določi naročnik
in ne sme biti daljši od 15 dni v skladu s 94. členom tega zakona, ali sam
prevzame del, ki ga je oddal v podizvajanje temu podizvajalcu, če ta zamenjava
ali prevzem ne pomeni bistvene spremembe pogodbe. Če izvajalec ni predložil
dokazov zase ali za podizvajalca ali če jih je, pa naročnik oceni, da ti ukrepi
ne zadoščajo, ali če izvajalec ne prevzame del sam ali predlaga novega
podizvajalca ali če naročnik v skladu s 94. členom tega zakona pravočasno
predlaganega novega podizvajalca zavrne, se razvezni pogoj uresniči pod
pogojem, da je od seznanitve naročnika s kršitvijo in do izteka veljavnosti pogodbe
še najmanj šest mesecev. Ne glede na prejšnji stavek se pogodba za izvedbo
javnega naročila gradnje ne razveže, če bi razveza pogodbe naročniku povzročila
nesorazmerne stroške ali bistvene težave pri nemoteni izvedbi gradnje ali
nesorazmerno časovno zamudo in pod pogojem, da naročnik izvajalca najkasneje v
20 dneh od seznanitve s kršitvijo obvesti, da se pogodba ne razveže. V primeru
izpolnitve razveznega pogoja se šteje, da je pogodba razvezana z dnem sklenitve
nove pogodbe o izvedbi javnega naročila, naročnik pa mora nov postopek oddaje
javnega naročila začeti nemudoma, vendar najkasneje v 60 dneh od
seznanitve s kršitvijo. Če naročnik v tem roku ne začne novega postopka javnega
naročila, se šteje, da je pogodba razvezana šestdeseti dan od seznanitve s
kršitvijo.
67.a člen
(posebna določba za javna naročila za izvajanje podpornih
aktivnosti naročnika)
(1) Naročnik določbe tega člena upošteva kadar gre za javno
naročilo storitve, ki jih zajemajo kode CPV: 50700000-2 do 50760000-0,
55300000-3 do 55400000-4, 55410000-7 do 55512000-2, 55520000-1 do 55524000-9,
60100000-9 do 60183000-4, 70330000-3, 79713000-5, 90600000-3 do 90690000-0 in
90900000-6 do 90919300-5, in je pogodba o izvedbi javnega naročila ali okvirni
sporazum sklenjen z veljavnostjo najmanj enega leta.
(2) Pri izvajanju pogodbe o izvedbi javnega naročila ali
okvirnega sporazuma v primerih iz prejšnjega odstavka naročnik periodično, po
izteku vsakih šest mesecev od sklenitve pogodbe ali okvirnega sporazuma
preveri, ali je na dan tega preverjanja izpolnjena ena ali več naslednjih
okoliščin:
a)    
izvajalcu ali podizvajalcu ali osebi, ki je članica upravnega,
vodstvenega ali nadzornega organa izvajalca ali podizvajalca, ali osebi, ki ima
pooblastila za njegovo zastopanje ali odločanje ali nadzor v njem, je bila
izrečena pravnomočna sodba zaradi kaznivega dejanja iz prvega odstavka
75. člena tega zakona,
b)    
izvajalec ali njegov podizvajalec ne izpolnjuje obveznih dajatev in
drugih denarnih nedavčnih obveznosti v skladu z zakonom, ki ureja finančno
upravo, ki jih pobira davčni organ v skladu s predpisi države, v kateri ima
sedež, ali predpisi države naročnika, če vrednost teh neplačanih zapadlih
obveznosti na dan preverjanja znaša 50 eurov ali več. Šteje se, da izvajalec
ali njegov podizvajalec ne izpolnjuje obveznosti iz prejšnjega stavka tudi, če
na dan preverjanja ni imel predloženih vseh obračunov davčnih odtegljajev za
dohodke iz delovnega razmerja za obdobje zadnjih petih let do dne preverjanja,
c)    
je izvajalec ali njegov podizvajalec izločen iz postopkov oddaje javnih
naročil zaradi uvrstitve v evidenco gospodarskih subjektov z izrečenimi
stranskimi sankcijami izločitve iz postopkov javnega naročanja,
č)    je v zadnjih treh letih pred
dnevom tega preverjanja pristojni organ Republike Slovenije ali druge države članice
ali tretje države pri izvajalcu ali njegovemu podizvajalcu ugotovil najmanj dve
kršitvi v zvezi s plačilom za delo, delovnim časom, počitki, opravljanjem dela
na podlagi pogodb civilnega prava kljub obstoju elementov delovnega razmerja
ali v zvezi z zaposlovanjem na črno, za kateri mu je bila s pravnomočno
odločitvijo ali več pravnomočnimi odločitvami izrečena globa za prekršek.
(3) Preverjanje iz prejšnjega odstavka naročnik izvede s
pridobitvijo podatkov iz uradnih evidenc. Kot zadosten dokaz, da ne obstajajo
okoliščine iz a) točke prejšnjega odstavka, naročnik sprejme izpis iz ustrezne
evidence, kakršna je kazenska evidenca, in izpis ni starejši od 4 mesecev od
dneva preverjanja ali je pridobljen najpozneje v 20 dneh od roka za
preverjanje; če te evidence ni, pa enakovreden dokument, ki ga izda pristojni
sodni ali upravni organ v Republiki Sloveniji, drugi državi članici ali matični
državi ali državi, v kateri ima sedež gospodarski subjekt, in iz katerega je
razvidno, da ne obstajajo okoliščine iz a) točke prejšnjega odstavka. Če je
izvajalec ali njegov podizvajalec pravna oseba, s sedežem v drugi državi
članici ali tretji državi je, ne glede na prvi stavek tega odstavka, izvajalec
dolžan zase in za svojega podizvajalca v roku petih dni po poteku vsakih šest
mesecev od sklenitve pogodbe ali okvirnega sporazuma kot dokazilo, da niso
izpolnjene okoliščine iz a), b) in č) točke prejšnjega odstavka, naročniku
posredovati potrdilo, ki ga izda pristojni organ v drugi državi članici ali
tretji državi. Če država članica ali tretja država teh potrdil ne izdaja ali če
ti ne zajemajo vseh primerov iz a), b) in č) točke prejšnjega odstavka, jih je
mogoče nadomestiti z zapriseženo izjavo, če ta v državi članici ali tretji
državi ni predvidena, pa z izjavo določene osebe, dano pred pristojnim sodnim
ali upravnim organom, notarjem ali pred pristojno poklicno ali trgovinsko
organizacijo v matični državi te osebe ali v državi, v kateri ima sedež
gospodarski subjekt. Če izvajalec s sedežem v drugi državi članici ali tretji
državi dokazila iz tega odstavka ne dostavi v roku petih dni po poteku vsakih
šest mesecev od sklenitve pogodbe ali okvirnega sporazuma, se šteje, da je
izvajalec ali podizvajalec v enakem položaju, kot če bi bile izpolnjene
okoliščine iz prejšnjega odstavka.
(4) Naročnik v primeru izpolnitve okoliščine iz drugega
odstavka tega člena o tem v desetih dneh obvesti izvajalca ali stranko
okvirnega sporazuma. Izvajalec ali stranka okvirnega sporazuma lahko v roku, ki
ga določi naročnik in ne sme biti daljši od 15 dni, predloži dokaze, da je
sprejel zadostne ukrepe, s katerimi lahko dokaže svojo zanesljivost kljub
obstoju okoliščin. Če je izpolnjena okoliščina iz drugega odstavka tega člena
pri izvajalcu in če izvajalec ni predložil dokazov ali če jih je, pa naročnik
oceni, da ti ukrepi ne zadoščajo, naročnik takoj, vendar najpozneje 60 dni od
poteka roka za preverjanje iz drugega odstavka tega člena, začne nov postopek
javnega naročanja, razen v primeru okvirnega sporazuma, sklenjenega z več
gospodarskimi subjekti. Če je izpolnjena okoliščina iz drugega odstavka tega
člena pri podizvajalcu, lahko izvajalec v roku, ki ga določi naročnik in ne sme
biti daljši od 15 dni, predloži dokaze, da je podizvajalec sprejel zadostne
ukrepe, s katerimi lahko dokaže svojo zanesljivost, kljub obstoju okoliščin. Če
izvajalec ni predložil dokazov za podizvajalca ali če jih je, pa naročnik
oceni, da ti ukrepi ne zadoščajo, lahko izvajalec v roku, ki ga določi naročnik
in ne sme biti daljši od 15 dni, zamenja podizvajalca v skladu s
94. členom tega zakona ali sam prevzame del, ki ga je oddal v podizvajanje
temu podizvajalcu, če ta zamenjava ali prevzem ne pomeni bistvene spremembe
pogodbe. Če izvajalec v prej navedenih rokih ne prevzame del sam ali ne
predlaga novega podizvajalca ali če naročnik v skladu s 94. členom tega
zakona pravočasno predlaganega novega podizvajalca zavrne, naročnik takoj,
vendar najpozneje 60 dni od poteka roka za preverjanje iz drugega odstavka tega
člena, začne nov postopek javnega naročila.
(5) Pogodba o izvedbi javnega naročila in okvirni sporazum za
izvedbo javnega naročila iz prvega odstavka tega člena mora vsebovati določilo,
da je pogodba ali okvirni sporazum sklenjen pod razveznim pogojem, ki se v
primeru izpolnitve okoliščin iz drugega odstavka tega člena ter ob upoštevanju
prejšnjega odstavka uresniči z dnem sklenitve nove pogodbe ali okvirnega
sporazuma o izvedbi javnega naročila za predmetno naročilo. Če je okvirni
sporazum sklenjen z več gospodarskimi subjekti, razvezni pogoj učinkuje le za
gospodarski subjekt, za katerega je izpolnjena okoliščina iz drugega odstavka
tega člena. V tem primeru se razvezni pogoj uresniči trideseti dan po izvedenem
preverjanju o izpolnitvi okoliščin iz drugega odstavka tega člena.
(6) Naročnik lahko ravna v skladu s tem členom tudi v primeru
javnih naročil, ki niso zajeta v prvem odstavku tega člena. V tem primeru
razvezni pogoj vključi v vzorec pogodbe o izvedbi javnega naročila ali
okvirnega sporazuma.
68. člen
(tehnične specifikacije)
(1) Tehnične specifikacije iz 23. točke prvega odstavka
2. člena tega zakona se navedejo v dokumentaciji v zvezi z oddajo javnega
naročila. Tehnične specifikacije določajo zahtevane značilnosti gradnje,
storitve ali blaga. Te značilnosti se lahko nanašajo tudi na točno določen postopek
ali način proizvodnje ali zagotavljanja zahtevanih gradenj, blaga ali storitev ali
na točno določen postopek za kakšno drugo stopnjo v njihovi življenjski dobi,
tudi če takšni dejavniki fizično niso del njih, a pod pogojem, da so
značilnosti povezane s predmetom javnega naročila ter sorazmerne z vrednostjo
in cilji naročila.
(2) Naročnik lahko v tehničnih specifikacijah določi tudi,
ali zahteva prenos pravic intelektualne lastnine.
(3) Pri vseh predmetih naročanja, ki jih bodo uporabljale
fizične osebe, bodisi splošna javnost bodisi uslužbenci naročnika, naročnik pri
pripravi tehničnih specifikacij upošteva merila dostopnosti za invalide ali
zahteve za oblikovanje, prilagojeno vsem uporabnikom, razen v ustrezno
utemeljenih izjemnih primerih. Kadar zahteve v zvezi z obvezno dostopnostjo
določa neposredno veljaven pravni akt Evropske unije, naročnik tehnične
specifikacije glede kriterijev dostopnosti za invalide ali zahtev za
oblikovanje, prilagojeno vsem uporabnikom, določi s sklicevanjem na ta akt.
(4) Tehnične specifikacije morajo vsem gospodarskim subjektom
zagotavljati enak dostop do postopka javnega naročanja in neupravičeno ne smejo
ovirati odpiranja javnih naročil konkurenci.
(5) Tehnične specifikacije se lahko določijo na enega od
naslednjih načinov:
a)    
v smislu zahtev glede delovanja ali funkcionalnosti, vključno z
okoljskimi značilnostmi, če so parametri dovolj natančni, da lahko ponudnik
opredeli predmet javnega naročila, naročnik pa odda javno naročilo;
b)    
s sklicevanjem na tehnične specifikacije in po prednostnem vrstnem redu
na nacionalne standarde, ki so prevzeti po evropskih standardih, evropske
tehnične ocene oziroma evropski ocenjevalni dokument, če se ta uporabi kot
podlaga za izdajo evropske tehnične ocene, skupne tehnične specifikacije,
mednarodne standarde, druge tehnične referenčne sisteme, ki jih določijo
evropski organi za standardizacijo, ali, če teh ni, na nacionalne standarde,
nacionalna tehnična soglasja ali nacionalne tehnične specifikacije, povezane s
projektiranjem, izračunom in izvedbo gradenj ter uporabo blaga, pri čemer se
pri vsakem sklicevanju navede tudi »ali enakovredni«;
c)    
v smislu zahtev glede delovanja ali funkcionalnosti iz a) točke tega
odstavka s sklicevanjem na tehnične specifikacije iz b) točke tega odstavka kot
podlago za domnevo skladnosti s temi zahtevami glede delovanja ali
funkcionalnosti;
č)    s sklicevanjem na tehnične specifikacije iz b) točke tega
odstavka za nekatere značilnosti ter s sklicevanjem na zahteve glede delovanja
ali funkcionalnosti iz a) točke tega odstavka za druge značilnosti.
(6) Če tega ne upravičuje predmet javnega naročila, v
tehničnih specifikacijah ne smejo biti navedeni določena izdelava ali izvor ali
določen postopek, značilen za proizvode ali storitve določenega gospodarskega
subjekta, ali blagovne znamke, patenti, tipi ali določeno poreklo ali
proizvodnja, ki dajejo prednost nekaterim podjetjem ali proizvodom ali jih
izločajo. Take navedbe so izjemoma dovoljene, če v skladu s prejšnjim odstavkom
ni mogoče dovolj natančno in razumljivo opisati predmeta naročila. Te navedbe
morajo vsebovati tudi besedi »ali enakovredni«.
(7) Kadar naročnik uporabi možnost sklicevanja na tehnične specifikacije
iz b) točke petega odstavka tega člena, ponudbe ne sme zavrniti z
obrazložitvijo, da ponujene gradnje, blago ali storitve niso skladne z
zahtevanimi tehničnimi specifikacijami, če ponudnik v svoji ponudbi na kakršen
koli ustrezen način, vključno z načini dokazovanja iz 70. člena tega
zakona, dokaže, da predlagane rešitve enako izpolnjujejo zahteve, določene v
tehničnih specifikacijah.
(8) Kadar naročnik uporabi možnost iz a) točke petega
odstavka tega člena, da določi tehnične specifikacije v smislu zahtev glede
delovanja ali funkcionalnosti, ne sme zavrniti ponudbe za gradnje, blago ali
storitve, skladne z nacionalnim standardom, ki prevzema evropski standard,
evropskim tehničnim soglasjem, skupno tehnično specifikacijo, mednarodnim
standardom ali tehničnim referenčnim sistemom, ki ga je določil Evropski organ
za standardizacijo, če se določene specifikacije v tem standardu, soglasju,
skupni tehnični specifikaciji ali tehničnem referenčnem sistemu nanašajo na
zahteve glede delovanja ali funkcionalnosti, ki jih je v postopku javnega
naročanja določil naročnik.
(9) Ponudnik mora v svoji ponudbi z vsemi ustreznimi sredstvi,
vključno s tistimi iz 70. člena tega zakona, dokazati, da gradnja, blago
ali storitev, ki je skladna s standardom, izpolnjuje zahteve glede delovanja
ali funkcionalnosti, ki jih je določil naročnik.
69. člen
(znaki)
(1) Kadar namerava naročnik naročiti gradnje, storitve ali
blago z določenimi okoljskimi, socialnimi ali drugimi značilnostmi, lahko v
tehničnih specifikacijah, merilih za oddajo javnega naročila ali pogojih za
izvedbo javnega naročila zahteva določen znak kot dokaz, da te gradnje,
storitve ali blago ustrezajo zahtevanim značilnostim, če so izpolnjeni vsi
naslednji pogoji:
a)    
zahteve za pridobitev znaka se nanašajo le ne kriterije, povezane s
predmetom javnega naročila, in so ustrezne za določitev značilnosti gradenj,
blaga ali storitev, ki so predmet javnega naročila;
b)    
zahteve za pridobitev znaka temeljijo na objektivno preverljivih in
nediskriminatornih kriterijih;
c)    
znak je oblikovan na podlagi odprtega in transparentnega postopka, v
katerem lahko sodelujejo vse zainteresirane strani, vključno z državnimi
organi, potrošniki, socialnimi partnerji, proizvajalci, distributerji in
nevladnimi organizacijami;
č)    znak lahko pridobi vsaka zainteresirana oseba;
d)    
zahteve za pridobitev znaka določi tretja oseba, na katero gospodarski
subjekt, ki zaprosi za dodelitev znaka, ne more odločilno vplivati.
(2) Če naročnik ne zahteva, da gradnje, blago ali storitve
izpolnjujejo vse zahteve za pridobitev znaka, navede, katere od njih morajo
izpolnjevati.
(3) Naročnik, ki zahteva določen znak, mora sprejeti vse
znake, ki potrjujejo, da gradnje, blago ali storitve izpolnjujejo enakovredne
zahteve za pridobitev znaka.
(4) Če iz razlogov, za katere mu ni mogoče pripisati
odgovornosti, gospodarski subjekt znaka, ki ga je navedel naročnik, ali
enakovrednega znaka očitno ni mogel pridobiti v ustreznem roku, mora naročnik
sprejeti druga ustrezna dokazila, ki lahko vključujejo tehnično dokumentacijo
proizvajalca, pod pogojem, da gospodarski subjekt dokaže, da gradnje, blago ali
storitve, ki naj bi jih zagotovil, izpolnjujejo naročnikove zahteve.
(5) Če znak izpolnjuje pogoje iz b), c), č) in d) točke
prvega odstavka tega člena, poleg tega pa predpisuje tudi zahteve, ki niso
povezane s predmetom javnega naročila, naročnik ne sme zahtevati znaka kot
takega, lahko pa določi tehnične specifikacije s sklicevanjem na podrobne
specifikacije določenega znaka ali po potrebi njihove dele, ki so povezani s
predmetom javnega naročila in so ustrezni za določitev značilnosti tega
predmeta.
70. člen
(poročila o preizkusih, potrdila in druga dokazila)
(1) Naročnik lahko zahteva, da gospodarski subjekti kot
dokazilo o skladnosti s tehničnimi specifikacijami, merili za oddajo javnega
naročila, pogoji o sodelovanju ali posebnimi pogoji za izvedbo javnega naročila
predložijo poročilo o preizkusu, ki ga pripravi organ za ugotavljanje
skladnosti, ali potrdilo, ki ga izda tak organ.
(2) Če naročnik zahteva predložitev potrdila, ki ga izdaja
določen organ za ugotavljanje skladnosti, sprejme tudi potrdilo, ki ga izda
drug enakovredni organ za ugotavljanje skladnosti. Organ za ugotavljanje
skladnosti je organ, ki izvaja dejavnosti ugotavljanja skladnosti, vključno s
kalibracijo, preskušanjem, potrjevanjem in pregledovanjem, in je pooblaščen v
skladu z Uredbo (ES) št. 765/2008 Evropskega parlamenta in Sveta z dne
9. julija 2008 o določitvi zahtev za akreditacijo in nadzor trga v zvezi s
trženjem proizvodov ter razveljavitvi Uredbe (EGS) št. 339/93 (UL L
št. 218 z dne 13. 8. 2008, str. 30).
(3) Naročnik mora sprejeti druga ustrezna dokazila, ki niso
navedena v prvem odstavku tega člena, na primer tehnično dokumentacijo
proizvajalca, kadar določen gospodarski subjekt nima dostopa do potrdil ali
poročil o preizkusih iz prvega odstavka tega člena ali jih ne more pridobiti v
ustreznih rokih, pod pogojem, da ni odgovoren za to, da nima dostopa, ter pod
pogojem, da gospodarski subjekt s tem dokaže, da gradnje, blago ali storitve,
ki jih zagotavlja, izpolnjujejo tehnične specifikacije, merila za oddajo
naročila ali pogoje za izvedbo naročila.
(4) Na zahtevo gospodarskega subjekta, ki se zanima za
pridobitev naročila, mu mora dati naročnik na voljo tehnične specifikacije, ki
jih redno navaja v svojih pogodbah o izvedbi javnega naročila na
infrastrukturnem področju, ali tehnične specifikacije, ki jih namerava
uporabiti za javna naročila na infrastrukturnem področju, za katera se kot
sredstvo za povabilo k sodelovanju uporabi periodično informativno obvestilo.
Te specifikacije se dajo na voljo prek elektronskih sredstev, dostop do njih pa
mora biti neomejen, popoln, neposreden in brezplačen. Če specifikacije
temeljijo na dokumentaciji, ki je zainteresiranim gospodarskim subjektom na
voljo prek elektronskih sredstev, dostop do njih pa je neomejen, popoln,
neposreden in brezplačen, zadostuje napotilo na to dokumentacijo.
(5) Če neomejenega, popolnega, neposrednega in brezplačnega dostopa
z elektronskimi sredstvi do dokumentacije v zvezi z oddajo javnega naročila iz
prejšnjega odstavka ni mogoče zagotoviti iz enega od razlogov v skladu
37. členom tega zakona ali zato, ker nameravajo naročniki uporabiti
35. člen tega zakona, naročnik tehnične specifikacije pošlje z drugimi
sredstvi.
71. člen
(pogoji, ki vključujejo socialne in okoljske vidike)
(1) Vlada v primerih, ko je to potrebno, za posamezne
predmete javnega naročanja predpiše, da naročniki v postopkih javnega naročanja
upoštevajo socialne in etične ali okoljske vidike ter način vključevanja teh
vidikov v predmet naročila, tehnične specifikacije, pogoje za sodelovanje,
merila za oddajo javnega naročila in posebne pogoje o izvedbi javnega naročila.
(2) Naročnik lahko določi tudi druge pogoje za izvedbo
naročila, ki se lahko nanašajo zlasti na socialne in okoljske vidike, če so ti
pogoji v skladu s predpisi Evropske unije in so navedeni v obvestilu o javnem
naročilu ali dokumentaciji v zvezi z oddajo javnega naročila.
72. člen
(variantne ponudbe)
(1) Naročnik lahko ponudnikom dovoli ali od njih zahteva, da
predložijo variantne ponudbe. V obvestilu o javnem naročilu, če se kot sredstvo
za objavo uporabi obvestilo o vzpostavitvi kvalifikacijskega sistema, pa v
povabilu k predložitvi ponudb ali k pogajanjem naročnik navede, ali dovoli ali
zahteva predložitev variantnih ponudb ali ne. Če variantne ponudbe niso
dovoljene ali zahtevane, jih ni dovoljeno predložiti. Variantne ponudbe morajo
biti povezane s predmetom javnega naročila.
(2) Naročnik, ki dovoli ali zahteva variantne ponudbe, v
dokumentaciji v zvezi z oddajo javnega naročila navede minimalne zahteve, ki
jih mora izpolniti variantna ponudba, ter vse posebne zahteve za njeno predložitev,
zlasti to, ali se lahko variantna ponudba predloži le, če je bila predložena
tudi ponudba, ki ni variantna. Poleg tega mora naročnik zagotoviti, da se lahko
merila za oddajo javnega naročila uporabijo za variantne ponudbe, ki
izpolnjujejo določene minimalne zahteve, in za skladne ponudbe, ki niso
variantne.
(3) Naročnik upošteva le variantno ponudbo, ki izpolnjuje
njegove minimalne zahteve.
(4) Naročnik, ki je v postopkih za oddajo javnega naročila blaga
ali storitev dovolil ali zahteval predložitev variantnih ponudb, variantne
ponudbe ne sme zavrniti le z obrazložitvijo, da bi ponudba, če bi bila uspešna,
spremenila javno naročilo nabave blaga v izvedbo storitve ali obratno.
73. člen
(razdelitev javnega naročila na sklope)
(1) Če predmet javnega naročila dopušča in če to prispeva k
večji gospodarnosti in učinkovitosti izvedbe javnega naročila, mora naročnik
javno naročilo oddati po ločenih sklopih ter določiti velikost in predmet
takšnih sklopov. Pri tem mora zagotoviti nediskriminatorno obravnavo in s tem
večjo dostopnost javnega naročila gospodarskim subjektom.
(2) Naročnik v obvestilu o javnem naročilu ali povabilu k
potrditvi interesa, če se kot sredstvo za objavo povabila k sodelovanju uporabi
periodično informativno obvestilo, v tem obvestilu, če se kot sredstvo za
objavo povabila k sodelovanju uporabi obvestilo o vzpostavitvi
kvalifikacijskega sistema, pa v povabilu k predložitvi ponudb ali k pogajanjem,
navede, ali se lahko ponudbe predložijo za en sklop, za več sklopov ali za vse
sklope.
(3) Tudi če se lahko ponudbe oddajo za več sklopov ali vse
sklope, lahko naročnik omeji število sklopov, ki se lahko oddajo enemu
ponudniku, če v obvestilu, ki ga uporabi za objavo povabila k sodelovanju,
povabilu k potrditvi interesa ali povabilu k predložitvi ponudb ali k
pogajanjem navede največje možno število sklopov na ponudnika. V tem primeru
mora v dokumentaciji v zvezi z oddajo javnega naročila navesti objektivna in
nediskriminatorna merila ali pravila, ki jih namerava uporabiti pri odločanju,
katere sklope bo oddal, če bi se ob uporabi meril za oddajo javnega naročila
enemu ponudniku oddalo več sklopov, kot je največje možno število.
(4) Kadar se lahko enemu ponudniku odda več kot en sklop,
lahko naročnik odda javno naročilo z združevanjem več ali vseh sklopov, če v
obvestilu, ki se uporabi kot sredstvo za objavo povabila k sodelovanju,
povabilu k potrditvi interesa ali povabilu k predložitvi ponudb ali k
pogajanjem navede, da si pridržuje to možnost in določi sklope ali skupine
sklopov, ki se lahko združijo.
(5) Ne glede na 21. člen tega zakona lahko naročnik odda
javna naročila za posamezne izločene sklope brez uporabe postopkov iz tega
zakona, če je ocenjena vrednost izločenih sklopov brez DDV nižja od 80.000
eurov za blago ali storitve, vendar skupna vrednost sklopov, oddanih brez
uporabe tega zakona, ne sme presegati 20 odstotkov skupne vrednosti vseh
sklopov, na katere je bila razdeljena predlagana pridobitev podobnega blaga ali
predlagana izvedba storitev.
74. člen
(določanje rokov)
(1) Naročnik pri določanju rokov za prejem ponudb in prijav za
sodelovanje upošteva kompleksnost javnega naročila in čas, potreben za pripravo
ponudb ali prijav, pri tem pa ne sme posegati v minimalne roke iz 40. do
45. člena tega zakona.
(2) Kadar je ponudbe mogoče sestaviti šele po ogledu lokacije
na kraju samem, če je ogled lokacije obvezen, ali po pregledu spremne
dokumentacije k dokumentaciji v zvezi z oddajo javnega naročila na kraju samem,
se določijo roki za prejem ponudb, ki so daljši od minimalnih rokov iz 40. do
45. člena tega zakona tako, da se lahko vsi gospodarski subjekti seznanijo
z vsemi informacijami, ki so potrebne za pripravo ponudb.
(3) Da se lahko vsi gospodarski subjekti seznanijo z vsemi
informacijami, ki so potrebne za pripravo ponudb, naročnik rok za prejem ponudb
podaljša v naslednjih primerih:
a)    
če iz kakršnega koli razloga dodatne informacije, čeprav jih je
gospodarski subjekt pravočasno zahteval, niso bile predložene najpozneje šest
dni pred iztekom roka za prejem ponudb, v odprtem postopku in omejenem postopku
s skrajšanimi roki iz razloga nujnosti pa najpozneje štiri dni pred iztekom
roka za prejem ponudb;
b)    
če je bila dokumentacija v zvezi z oddajo javnega naročila bistveno
spremenjena pozneje kot šest dni pred iztekom roka za prejem ponudb oziroma v
odprtem postopku in omejenem postopku s skrajšanimi roki iz razloga nujnosti pa
pozneje kot štiri dni pred iztekom roka za prejem ponudb.
(4) Podaljšanje roka mora biti sorazmerno s pomembnostjo informacij
ali sprememb.
(5) Če dodatne informacije niso bile pravočasno zahtevane ali
je njihov pomen pri pripravi ponudb zanemarljiv, podaljšanje roka ni potrebno.
2.4.2. Ugotavljanje sposobnosti
75. člen
(razlogi za izključitev)
(1) Naročnik mora iz sodelovanja v postopku javnega naročanja
izključiti gospodarski subjekt, če pri preverjanju v skladu s 77., 79. in
80. členom tega zakona ugotovi ali je drugače seznanjen, da je bila
gospodarskemu subjektu ali osebi, ki je članica upravnega, vodstvenega ali
nadzornega organa tega gospodarskega subjekta ali ki ima pooblastila za njegovo
zastopanje ali odločanje ali nadzor v njem, izrečena pravnomočna sodba za
kazniva dejanja iz Kazenskega zakonika (Uradni list RS, št. 50/12 – uradno
prečiščeno besedilo, 6/16 – popr., 54/15, 38/16, 27/17, 23/20, 91/20, 95/21,
186/21 in 105/22 – ZZNŠPP; v nadaljnjem besedilu: KZ-1) ali za primerljiva
kazniva dejanja, ki so jih izrekla tuja sodišča:
-       
terorizem (108. člen KZ-1),
-       
financiranje terorizma (109. člen KZ-1),
-       
ščuvanje in javno poveličevanje terorističnih dejanj (110. člen
KZ-1),
-       
novačenje in usposabljanje za terorizem (111. člen KZ-1),
-       
spravljanje v suženjsko razmerje (112. člen KZ-1),
-       
trgovina z ljudmi (113. člen KZ-1),
-       
sprejemanje podkupnine pri volitvah (157. člen KZ-1),
-       
kršitev temeljnih pravic delavcev (196. člen KZ-1),
-       
goljufija (211. člen KZ-1),
-       
protipravno omejevanje konkurence (225. člen KZ-1),
-       
povzročitev stečaja z goljufijo ali nevestnim poslovanjem (226. člen
KZ-1),
-       
oškodovanje upnikov (227. člen KZ-1),
-       
poslovna goljufija (228. člen KZ-1),
-       
goljufija na škodo Evropske unije (229. člen KZ-1),
-       
preslepitev pri pridobitvi in uporabi posojila ali ugodnosti
(230. člen KZ-1),
-       
preslepitev pri poslovanju z vrednostnimi papirji (231. člen KZ-1),
-       
preslepitev kupcev (232. člen KZ-1),
-       
neupravičena uporaba tuje oznake ali modela (233. člen KZ-1),
-       
neupravičena uporaba tujega izuma ali topografije (234. člen KZ-1),
-       
ponareditev ali uničenje poslovnih listin (235. člen KZ-1),
-       
izdaja in neupravičena pridobitev poslovne skrivnosti (236. člen
KZ-1),
-       
zloraba informacijskega sistema (237. člen KZ-1),
-       
zloraba notranje informacije (238. člen KZ-1),
-       
zloraba trga finančnih instrumentov (239. člen KZ-1),
-       
zloraba položaja ali zaupanja pri gospodarski dejavnosti (240. člen
KZ-1),
-       
nedovoljeno sprejemanje daril (241. člen KZ-1),
-       
nedovoljeno dajanje daril (242. člen KZ-1),
-       
ponarejanje denarja (243. člen KZ-1),
-       
ponarejanje in uporaba ponarejenih vrednotnic ali vrednostnih papirjev
(244. člen KZ-1),
-       
pranje denarja (245. člen KZ-1),
-       
zloraba negotovinskega plačilnega sredstva (246. člen KZ-1),
-       
uporaba ponarejenega negotovinskega plačilnega sredstva (247. člen
KZ-1),
-       
izdelava, pridobitev in odtujitev pripomočkov za ponarejanje (248. člen
KZ-1),
-       
davčna zatajitev (249. člen KZ-1),
-       
tihotapstvo (250. člen KZ-1),
-       
zloraba uradnega položaja ali uradnih pravic (257. člen KZ-1),
-       
oškodovanje javnih sredstev (257.a člen KZ-1),
-       
izdaja tajnih podatkov (260. člen KZ-1),
-       
jemanje podkupnine (261. člen KZ-1),
-       
dajanje podkupnine (262. člen KZ-1),
-       
sprejemanje koristi za nezakonito posredovanje (263. člen KZ-1),
-       
dajanje daril za nezakonito posredovanje (264. člen KZ-1),
-       
hudodelsko združevanje (294. člen KZ-1).
(2) Naročnik mora iz sodelovanja v postopku javnega naročanja
izključiti tudi gospodarski subjekt, če pri preverjanju v skladu s 77., 79. in
80. členom tega zakona ugotovi, da gospodarski subjekt ne izpolnjuje
obveznih dajatev in drugih denarnih nedavčnih obveznosti v skladu z zakonom, ki
ureja finančno upravo, ki jih pobira davčni organ v skladu s predpisi države, v
kateri ima sedež, ali predpisi države naročnika. Šteje se, da gospodarski
subjekt ne izpolnjuje obveznosti iz prejšnjega stavka tudi, če nima predloženih
vseh obračunov davčnih odtegljajev za dohodke iz delovnega razmerja za obdobje
zadnjih petih let do roka za oddajo ponudbe ali prijave. Gospodarskega subjekta
se ne izloči, če gospodarski subjekt do roka za oddajo prijav ali ponudb
poravna neplačane zapadle obveznosti, ki znašajo 50 eurov ali več in predloži
vse obračune davčnih odtegljajev za dohodke iz delovnega razmerja za obdobje
zadnjih pet let do roka za oddajo prijave ali ponudbe.
(3) Ne glede na prvi in drugi odstavek tega člena pa
naročniku izjemoma iz sodelovanja v postopku javnega naročanja ni treba
izključiti gospodarskega subjekta, če oddajo javnega naročila temu ponudniku
upravičujejo tako pomembni razlogi, povezani z javnim interesom, kot so javno
zdravje, življenje ljudi ali varstvo okolja.
(4) Naročnik mora iz posameznega postopka javnega naročanja
izključiti gospodarski subjekt:
a)    
če je ta na dan, ko poteče rok za oddajo ponudb ali prijav, izločen iz
postopkov oddaje javnih naročil zaradi uvrstitve v evidenco gospodarskih
subjektov z izrečenimi stranskimi sankcijami izločitve iz postopkov javnega
naročanja;
b)    
če je v zadnjih treh letih pred potekom roka za oddajo ponudb ali prijav
pristojni organ Republike Slovenije ali druge države članice ali tretje države
pri njem ugotovil najmanj dve kršitvi v zvezi s plačilom za delo, delovnim
časom, počitki, opravljanjem dela na podlagi pogodb civilnega prava kljub
obstoju elementov delovnega razmerja ali v zvezi z zaposlovanjem na črno, za
kateri mu je bila s pravnomočno odločitvijo ali več pravnomočnimi odločitvami
izrečena globa za prekršek.
(5) Ne glede na prvi, drugi in četrti odstavek tega člena
naročniku iz č) ali d) točke prvega odstavka 9. člena tega zakona v postopek
javnega naročanja ni treba vključiti razlogov za izključitev iz prvega, drugega
in četrtega odstavka tega člena. Če katerega od teh razlogov vključi, pa ga
mora navesti v dokumentaciji v zvezi z oddajo javnega naročila ali obvestilu,
ki se uporabi kot sredstvo za objavo povabila k sodelovanju.
(6) Naročnik lahko iz sodelovanja v postopku javnega
naročanja izključi gospodarski subjekt tudi v naslednjih primerih, pri čemer v
primerih iz č), d), g) in h) točke tega odstavka lahko izključi gospodarski subjekt
ne glede na to, ali je takšno izključitev predvidel v dokumentaciji v zvezi z
oddajo javnega naročila:
a)    
če lahko naročnik na kakršen koli način izkaže kršitev obveznosti iz
drugega odstavka 3. člena tega zakona;
b)    
če se je nad gospodarskim subjektom začel postopek zaradi insolventnosti
ali prisilnega prenehanja po zakonu, ki ureja postopek zaradi insolventnosti in
prisilnega prenehanja, ali postopek likvidacije po zakonu, ki ureja gospodarske
družbe, če njegova sredstva ali poslovanje upravlja upravitelj ali sodišče, ali
če so njegove poslovne dejavnosti začasno ustavljene, ali če se je v skladu s
predpisi druge države nad njim začel postopek ali pa je nastal položaj z
enakimi pravnimi posledicami;
c)    
če lahko naročnik z ustreznimi sredstvi izkaže, da je gospodarski subjekt
zagrešil hujšo kršitev poklicnih pravil, zaradi česar je omajana njegova
integriteta;
č)    če lahko naročnik upravičeno sklepa, da je gospodarski subjekt z
drugimi gospodarskimi subjekti sklenil dogovor, katerega cilj ali učinek je
preprečevati, omejevati ali izkrivljati konkurenco. Šteje se, da je sklepanje
naročnika iz prejšnjega stavka upravičeno tudi v primeru, če organ, pristojen
za varstvo konkurence, na podlagi prijave naročnika v 15 dneh naročniku
sporoči, da bo uvedel postopek ugotavljanja kršitve. Organ, pristojen za
varstvo konkurence, lahko ob upoštevanju zahtevnosti zadeve ali iz razlogov na
strani stranke, zoper katero je podana prijava, ta rok izjemoma podaljša za
največ 15 dni, o čemer mora naročnika obvestiti najpozneje zadnji dan izteka
roka;
d)    
če nasprotja interesov iz drugega odstavka 91. člena tega zakona ni
mogoče učinkovito odpraviti z drugimi, blažjimi ukrepi;
e)    
če izkrivljanja konkurence zaradi predhodnega sodelovanja gospodarskih
subjektov pri pripravi postopka javnega naročanja v skladu s 65. členom
tega zakona ni mogoče učinkovito odpraviti z drugimi, blažjimi ukrepi;
f)     
če so se pri gospodarskem subjektu pri prejšnji pogodbi o izvedbi
javnega naročila ali prejšnji koncesijski pogodbi, sklenjeni z naročnikom,
pokazale precejšnje ali stalne pomanjkljivosti pri izpolnjevanju ključne
obveznosti, zaradi česar je naročnik predčasno odstopil od prejšnjega naročila
oziroma pogodbe ali uveljavljal odškodnino ali so bile izvedene druge
primerljive sankcije;
g)    
če je gospodarski subjekt kriv dajanja resnih zavajajočih razlag pri
dajanju informacij, zahtevanih zaradi preverjanja obstoja razlogov za
izključitev ali izpolnjevanja pogojev za sodelovanje, ali če ni razkril teh
informacij ali če ne more predložiti dokazil, ki se zahtevajo v skladu z
79. členom tega zakona;
h)    
če je gospodarski subjekt poskusil neupravičeno vplivati na odločanje
naročnika ali pridobiti zaupne informacije, zaradi katerih bi lahko imel
neupravičeno prednost v postopku javnega naročanja, ali iz malomarnosti
predložiti zavajajoče informacije, ki bi lahko pomembno vplivale na odločitev o
izključitvi, izboru ali oddaji javnega naročila.
(7) Ne glede na določila b) točke prejšnjega odstavka se
naročnik lahko odloči, da iz postopka javnega naročanja ne izključi
gospodarskega subjekta, pri katerem je sodišče pravnomočno odločilo o potrditvi
prisilne poravnave.
(8) Naročnik iz postopka javnega naročanja kadar koli v
postopku izključi gospodarski subjekt, če se izkaže, da je pred ali med
postopkom javnega naročanja ta subjekt glede na storjena ali neizvedena dejanja
v enem od položajev iz prvega, drugega ali četrtega odstavka tega člena.
Naročnik pa lahko kadar koli v postopku izključi tudi gospodarski subjekt, če
se izkaže, da je pred ali med postopkom javnega naročanja ta subjekt glede na
storjena ali neizvedena dejanja v enem od položajev iz šestega odstavka tega
člena.
(9) Gospodarski subjekt, ki je v enem od položajev iz prvega,
b) točke četrtega ali šestega odstavka tega člena, lahko najkasneje do roka za
oddajo prijav ali ponudb naročniku predloži dokaze, da je sprejel zadostne
ukrepe, s katerimi lahko dokaže svojo zanesljivost kljub obstoju razlogov za
izključitev. Za zadostne ukrepe šteje plačilo ali zaveza plačati nadomestilo za
vso škodo, povzročeno s kaznivim dejanjem ali kršitvijo, aktivno sodelovanje s
preiskovalnimi organi za celotno razjasnitev dejstev in okoliščin ter sprejetje
konkretnih tehničnih, organizacijskih in kadrovskih ukrepov, ustreznih za
preprečitev nadaljnjih kaznivih dejanj ali kršitev. Pri ocenjevanju ukrepov, ki
jih sprejme gospodarski subjekt, naročnik upošteva resnost in posebne
okoliščine kaznivega dejanja ali kršitve. Če naročnik oceni, da dokazi, ki jih
je predložil gospodarski subjekt, zadoščajo, gospodarskega subjekta ne glede na
prvi, b) točke četrtega in šesti odstavek tega člena ne izključi iz postopka
javnega naročanja. Če naročnik oceni, da ukrepi ne zadoščajo, gospodarskemu
subjektu pošlje utemeljitev takšne odločitve. Ta odstavek se glede presoje
ukrepov smiselno uporablja tudi v primerih iz 67. in 67.a člena tega zakona.
(10) Gospodarski subjekt, ki je bil iz sodelovanja v
postopkih javnega naročanja ali postopkih za podelitev koncesije izključen na
podlagi pravnomočne sodbe ali odločbe o prekršku, ki učinkuje v Republiki
Sloveniji, v času trajanja izključitve ni upravičen do uporabe možnosti iz
prejšnjega odstavka tega člena.
(11) Kadar pravnomočna sodba za kaznivo dejanje iz prvega
odstavka tega člena ne določa trajanja izključitve iz postopkov javnega
naročanja in naročnik oceni, da ukrepi, ki jih je gospodarski subjekt sprejel v
skladu z devetim odstavkom tega člena, niso zadostni, naročnik gospodarski
subjekt izloči iz postopka javnega naročanja, če od datuma izreka pravnomočne
sodbe za kaznivo dejanje iz prvega odstavka tega člena še ni preteklo pet let.
Naročnik izloči gospodarski subjekt iz postopka javnega naročanja iz razloga iz
šestega odstavka tega člena, če od datuma dejanja ali dogodka iz šestega
odstavka tega člena še ni preteklo tri leta in naročnik oceni, da ukrepi, ki jih
je gospodarski subjekt sprejel v skladu z devetim odstavkom tega člena, niso
zadostni.
76. člen
(pogoji za sodelovanje)
(1) Naročnik lahko določi objektivna pravila in pogoje za
sodelovanje, ki se lahko nanašajo na:
a)    
ustreznost za opravljanje poklicne dejavnosti;
b)    
ekonomski in finančni položaj;
c)    
tehnično in strokovno sposobnost.
(2) Kot zahtevo za sodelovanje lahko naročnik gospodarskim subjektom
naloži le pogoje iz tega člena. Naročnik v postopek javnega naročanja vključi
le tiste zahteve, ki so potrebne za zagotovitev, da ima kandidat ali ponudnik
ustrezne pravne in finančne zmogljivosti ter tehnične in strokovne sposobnosti
za izvedbo javnega naročila, ki se oddaja. Vse zahteve morajo biti povezane in
sorazmerne s predmetom javnega naročila.
(3) Glede ustreznosti za opravljanje poklicne dejavnosti
lahko naročnik od gospodarskih subjektov zahteva, da so vpisani v enega od
poklicnih ali poslovnih registrov, ki se vodijo v državi članici, v kateri ima
gospodarski subjekt sedež. Seznam poklicnih ali poslovnih registrov v državah
članicah Evropske unije določa Priloga XI Direktive 2014/24/EU.
(4) Če morajo imeti gospodarski subjekti določeno dovoljenje ali
biti člani določene organizacije, da lahko v svoji matični državi opravljajo
določeno storitev, lahko naročnik v postopku za oddajo javnega naročila
storitev od njih zahteva, da predložijo dokazilo o tem dovoljenju ali članstvu.
(5) Glede ekonomskega in finančnega položaja lahko naročnik
določi zahteve, s katerimi zagotovi, da imajo gospodarski subjekti potrebne ekonomske
in finančne zmogljivosti za izvedbo javnega naročila. Naročnik lahko v ta namen
zahteva zlasti, da imajo gospodarski subjekti določen najnižji letni promet, vključno
z določenim najnižjim prometom na področju, zajetem v javnem naročilu. Naročnik
lahko poleg tega zahteva, da mu gospodarski subjekti predložijo informacije o
svojih letnih računovodskih izkazih, ki izkazujejo na primer razmerje med
sredstvi in obveznostmi. Naročnik lahko prav tako zahteva ustrezno raven
zavarovanja poklicnega tveganja.
(6) Če naročnik zahteva najnižji letni promet, ki ga morajo imeti
gospodarski subjekti, ta ne sme presegati dvakratne ocenjene vrednosti javnega
naročila, razen v ustrezno utemeljenih primerih, ki se na primer nanašajo na
posebna tveganja, povezana z naravo gradenj, storitev ali blaga. Naročnik mora
glavne razloge za takšno zahtevo navesti v dokumentaciji v zvezi z oddajo
javnega naročila ali posameznem poročilu iz 105. člena tega zakona.
(7) Razmerje med sredstvi in obveznostmi, ki izhaja iz
informacij o letnih računovodskih izkazih gospodarskega subjekta, lahko
naročnik upošteva, če v dokumentaciji v zvezi z oddajo javnega naročila določi
metode in pogoje, ki se pri tem uporabijo. Te metode in pogoji morajo biti
transparentni, objektivni in nediskriminatorni.
(8) Kadar je javno naročilo razdeljeno na sklope, se ta člen
uporablja za vsak posamezni sklop. Če se ponudniku odda več sklopov, ki se
izvajajo sočasno, lahko naročnik določi najnižji letni promet, ki ga morajo
imeti gospodarski subjekti za posamezno skupino sklopov.
(9) Če se javna naročila na podlagi okvirnega sporazuma
oddajo po ponovnem odpiranju konkurence, se zahtevani najvišji letni promet iz
šestega odstavka tega člena izračuna na podlagi pričakovanega največjega obsega
posameznih naročil, ki se bodo izvajala sočasno, če to ni znano, pa na podlagi
ocenjene vrednosti okvirnega sporazuma. Pri dinamičnih nabavnih sistemih se
zahtevani najvišji letni promet izračuna na podlagi pričakovanega največjega
obsega posameznih naročil, ki se bodo oddala v okviru tega sistema.
(10) Glede tehnične in strokovne sposobnosti lahko naročnik določi
zahteve, s katerimi zagotovi, da imajo gospodarski subjekti potrebne človeške
in tehnične vire ter izkušnje za izvajanje javnega naročila v skladu z
ustreznim standardom kakovosti. Naročnik lahko zahteva zlasti, da imajo
gospodarski subjekti zadostne izkušnje, ki jih izkažejo z ustreznimi
referencami iz prejšnjih naročil. Naročnik lahko domneva, da gospodarski subjekt
nima zahtevanih strokovnih sposobnosti, če naročnik pri gospodarskem subjektu
zasledi nasprotje interesov, ki bi lahko negativno vplivali na izvedbo javnega
naročila.
(11) Pri javnem naročanju gradenj, storitev ali blaga, za
katero je treba izvesti namestitvena ali inštalacijska dela, lahko naročnik
strokovno sposobnost gospodarskih subjektov, da izvedejo gradnje, storitve ali
inštalacijska dela, oceni glede na njihove veščine, učinkovitost, izkušnje in
zanesljivost.
(12) Naročnik v obvestilu o javnem naročilu ali povabilu k
potrditvi interesa, če se uporabi kot sredstvo za objavo povabila k
sodelovanju, pa tudi v periodičnem informativnem obvestilu, navede zahtevane
pogoje za sodelovanje, ki so lahko izraženi kot najnižja stopnja
usposobljenosti, vključno z ustreznimi dokazili.
77. člen
(dokazila)
(1) Naročnik lahko zahteva potrdila, izjave in druga dokazila
iz tega člena kot dokaz neobstoja razlogov za izključitev iz 75. člena
tega zakona in kot dokaz izpolnjevanja pogojev za sodelovanje v skladu s
76. členom tega zakona.
(2) Naročnik lahko zahteva le dokazila, določena v tem in
78. členu tega zakona. V primeru uporabe zmogljivosti drugih subjektov
lahko gospodarski subjekt uporabi vsa ustrezna sredstva za dokaz naročniku, da
bo imel na voljo potrebna sredstva za izvedbo javnega naročila.
(3) Kot zadosten dokaz, da ne obstajajo razlogi za
izključitev iz 75. člena tega zakona, naročnik sprejme naslednja dokazila:
a)    
v zvezi s prvim odstavkom 75. člena tega zakona izpis iz ustrezne
evidence, kakršna je kazenska evidenca in izpis ni starejši od 4 mesecev, šteto
od roka za oddajo prijav ali ponudb, ali je pridobljen najpozneje v 90 dneh od
roka za oddajo prijav ali ponudb, če tega registra ni, pa enakovreden dokument,
ki ga izda pristojni sodni ali upravni organ v Republiki Sloveniji, drugi
državi članici ali matični državi ali državi, v kateri ima sedež gospodarski
subjekt, in iz katerega je razvidno, da ne obstajajo razlogi za izključitev;
b)    
v zvezi z drugim odstavkom 75. člena tega zakona in b) točko
šestega odstavka 75. člena tega zakona potrdilo, ki ga izda pristojni
organ v Republiki Sloveniji, drugi državi članici ali tretji državi;
c)    
v zvezi z b) točko četrtega odstavka 75. člena tega zakona izpis iz
evidence o pravnomočnih odločbah o prekrških, ki jo vodi pristojni organ v
Republiki Sloveniji, drugi državi članici ali tretji državi.
(4) Če država članica ali tretja država dokumentov in potrdil
iz prejšnjega odstavka ne izdaja ali če ti ne zajemajo vseh primerov iz prvega
in drugega odstavka ter b) točke četrtega in b) točke šestega odstavka
75. člena tega zakona, jih je mogoče nadomestiti z zapriseženo izjavo, če
ta v državi članici ali tretji državi ni predvidena, pa z izjavo določene
osebe, dano pred pristojnim sodnim ali upravnim organom, notarjem ali pred
pristojno poklicno ali trgovinsko organizacijo v matični državi te osebe ali v
državi, v kateri ima sedež gospodarski subjekt.
(5) Republika Slovenija po potrebi v spletni zbirki potrdil
e-Certis zagotovi uradno izjavo, da se dokumenti ali potrdila iz tretjega in
četrtega odstavka tega člena ne izdajajo ali da ne zajemajo vseh primerov iz
prvega in drugega odstavka ter b) točke šestega odstavka 75. člena tega
zakona.
(6) Kot dokazilo o ekonomskem in finančnem položaju
gospodarskega subjekta, ki ga naročnik preverja v skladu s prejšnjim členom,
lahko ta subjekt praviloma predloži eno ali več naslednjih dokazil:
a)    
ustrezne bančne izpiske, po potrebi pa dokazilo o določenem škodnem
zavarovanju poklicnega tveganja;
b)    
računovodske izkaze ali izvlečke iz računovodskih izkazov, če je v
državi, v kateri ima sedež gospodarski subjekt, objava računovodskih izkazov
obvezna v skladu s predpisi;
c)    
računovodski izkaz celotnega prometa podjetja, po potrebi pa prometa na
področju, ki ga zajema naročilo, za največ zadnja tri poslovna leta, z
upoštevanjem datuma ustanovitve podjetja ali začetka poslovanja gospodarskega
subjekta, če so informacije o prometu na voljo.
(7) Če gospodarski subjekt zaradi katerega koli utemeljenega razloga
ne more predložiti dokazil iz prejšnjega odstavka, ki jih zahteva naročnik,
lahko svoj ekonomski in finančni položaj dokaže s katerim koli drugim
dokumentom, za katerega naročnik meni, da je ustrezen.
(8) Tehnične sposobnosti gospodarskega subjekta, ki jih
naročnik preverja v skladu s prejšnjim členom, lahko gospodarski subjekt glede
na vrsto, količino ali pomen ter uporabo gradenj, blaga ali storitev izkaže na
enega ali več naslednjih načinov:
a)    
s seznamom gradenj, opravljenih v zadnjih petih letih in priloženimi
potrdili o zadovoljivi izvedbi in izidu za najpomembnejše gradnje. Zaradi
zagotovitve ustrezne ravni konkurence lahko naročnik po potrebi navede, da bo
upošteval dokazila o ustreznih gradnjah, opravljenih pred več kot petimi leti;
b)    
s seznamom najpomembnejših dobav blaga ali opravljenih storitev v
zadnjih treh letih skupaj z zneski, datumi in navedbo javnih ali zasebnih
naročnikov. Zaradi zagotovitve ustrezne ravni konkurence lahko naročnik po
potrebi navede, da bo upošteval dokazila o ustreznih dobavah blaga ali
opravljenih storitvah izpred več kot treh let;
c)    
z navedbo tehničnega osebja ali tehničnih organov, ki bodo sodelovali
pri izvedbi javnega naročila, zlasti tistih, ki so odgovorni za nadzor
kakovosti, v primeru javnih naročil gradenj pa tistih, od katerih lahko
izvajalec zahteva, da izvedejo gradnjo, in sicer ne glede na to, ali so
zaposleni pri gospodarskem subjektu ali ne;
č)    z opisom tehničnih sredstev in ukrepov, ki jih gospodarski subjekt
uporablja za zagotovitev kakovosti, ter opisom svojih študijskih in
raziskovalnih zmogljivosti;
d)    
z navedbo sistemov upravljanja in sledenja dobavni verigi, ki jih bo
gospodarski subjekt lahko uporabljal pri izvedbi javnega naročila;
e)    
če so blago ali storitve, ki jih je treba dobaviti oziroma zagotoviti,
kompleksni oziroma so izjemoma potrebni za posebne namene, s pregledom, ki ga
opravi naročnik ali v njegovem imenu pristojni uradni organ države, v kateri
ima dobavitelj blaga ali izvajalec storitev sedež, pod pogojem, da ta organ s
tem soglaša. Pregled se nanaša na proizvodne zmogljivosti dobavitelja blaga ali
tehnične zmogljivosti izvajalca storitev in po potrebi študijske in
raziskovalne zmogljivosti, ki so mu na voljo, ter ukrepe za nadzor kakovosti,
ki jih bo izvajal;
f)     
z dokazilom o izobrazbi in strokovni usposobljenosti izvajalca storitev
ali gradenj ali vodstvenih delavcev podjetja pod pogojem, da ne štejejo kot merilo
za oddajo javnega naročila;
g)    
z navedbo ukrepov za okoljsko ravnanje, ki jih bo gospodarski subjekt
lahko uporabil pri izvedbi javnega naročila;
h)    
z izjavo o povprečnem letnem številu zaposlenih pri izvajalcu storitev
ali gradenj in o številu njegovih vodstvenih delavcev v zadnjih treh letih;
i)      
z izjavo o orodju, obratu ali tehnični opremi, ki je izvajalcu storitev
ali gradenj na voljo za izvedbo javnega naročila;
j)      
z navedbo deleža javnega naročila, ki ga gospodarski subjekt morebiti
namerava oddati v podizvajanje;
k)    
v zvezi s proizvodi, ki jih je treba dobaviti:
- 
z vzorci, opisi ali fotografijami, katerih verodostojnost mora biti
potrjena, če to zahteva naročnik;
- 
s potrdili, ki jih izdajo uradne pristojne ustanove ali agencije za
nadzor kakovosti in s katerimi se na podlagi jasnih sklicevanj na tehnične
specifikacije ali standarde potrdi skladnost blaga.
(9) Podatke, ki se vodijo v uradnih evidencah in ponudnik
zanje ni predložil dokazila sam, lahko naročnik v uradnih evidencah preveri z
uporabo enotnega informacijskega sistema, ki ga vodi ministrstvo, pristojno za
javna naročila.
(10) V enotni informacijski sistem se brezplačno pridobijo
podatki, vključno z nekaterimi osebnimi podatki, iz naslednjih uradnih evidenc:
1.     
poslovni register, od koder se pridobijo podatki o:
a)   
gospodarskem subjektu:
-     matična
številka,
-     davčna
številka,
-     firma ali ime
in skrajšana firma ali ime,
-     sedež in
poslovni naslov,
-     pravnoorganizacijska
oblika,
-     registrirane
dejavnosti (SKD),
-     transakcijski
računi;
b)   
zakonitih zastopnikih gospodarskega subjekta ali članih njegovega
upravnega, vodstvenega ali nadzornega organa:
-     osebno ime
in enotna matična številka (EMŠO) osebe, pooblaščene za zastopanje, upravljanje,
vodenje ali nadzor,
-     naslov,
-     datum
podelitve pooblastila za zastopanje, upravljanje, vodenje ali nadzor,
-     vrsta
zastopnika,
-     način in
omejitve zastopanja.
2.     
register transakcijskih računov, od koder se pridobijo podatki o:
a)   
gospodarskem subjektu:
-     matična
številka,
-     davčna
številka,
-     ime,
priimek in naslov prebivališča imetnika, ki je fizična oseba, ali firma, sedež
in poslovni naslov imetnika transakcijskega računa, ki je pravna oseba, ali
firma, sedež in poslovni naslov ter ime in priimek imetnika transakcijskega
računa, ki je podjetnik ali zasebnik, ali naziv in naslov drugega imetnika
transakcijskega računa;
b)   
transakcijskih računih gospodarskega subjekta:
-     številka
transakcijskega računa,
-     vrsta
računa,
-     informacija
o morebitnih neporavnanih obveznostih,
-     ponudnik
plačilnih storitev;
3.     
knjigovodske evidence in evidence o davkih;
4.     
evidence insolvenčnih postopkov;
5.     
evidenc prekrškov na področju delovnih razmerij in zaposlovanja na črno;
6.     
evidence gospodarskih subjektov z izrečenimi stranskimi sankcijami
izločitve iz postopkov javnega naročanja;
7.     
kazenske evidence.
(11) Podatki iz uradnih evidenc iz 3. do 7. točke prejšnjega
odstavka se samodejno obdelajo tako, da naročnik pridobi le podatek, ali
subjekt izpolnjuje zahtevo oziroma ali za subjekt obstajajo okoliščine iz tega
zakona ali zakona, ki ureja javno naročanje na področju obrambe in varnosti.
Podatki, ki se pridobijo iz uradnih evidenc, se hranijo do naročnikovega
vpogleda vanje. Po vpogledu oziroma razkritju se podatki v enotnem
informacijskem sistemu izbrišejo.
(12) V enotni informacijski sistem lahko ponudnik predloži
tudi druga dokazila o neobstoju razlogov za izključitev in izpolnjevanju
pogojev za sodelovanje, znake in potrdila o upoštevanju standardov za
zagotavljanje kakovosti in standardov za okoljsko ravnanje ter dokazila o
izpolnjevanju tehničnih specifikacij in meril za oddajo javnega naročila.
(13) V enotnem informacijskem sistemu se podatki zbirajo,
obdelujejo in shranjujejo za potrebe postopkov javnega naročanja in izvajanja
pogodb o izvedbi javnega naročila oziroma okvirnih sporazumov. Naročniki
uporabljajo te podatke izključno za preveritev prijav ali ponudb oziroma pogodb
o izvedbi javnega naročila ali okvirnega sporazuma. Osebni podatki v enotnem
informacijskem sistemu se varujejo v skladu s predpisi, ki urejajo varstvo
osebnih podatkov. Tajni podatki se varujejo v skladu z zakonom, ki ureja tajne
podatke, poslovne skrivnosti pa v skladu z zakonom, ki ureja poslovno
skrivnost. Osebni podatki in poslovne skrivnosti so v enotnem informacijskem
sistemu dostopni le naročniku, ki jih je pridobil. Do njih lahko dostopajo le
osebe, ki jih pooblasti naročnik. V sistemu se označijo datum in čas prenosa
ter uporabnik podatkov. Tajni podatki so v enotnem informacijskem sistemu
dostopni le osebam, ki izpolnjujejo pogoje za dostop do tajnih podatkov v
skladu z zakonom, ki ureja tajne podatke.
(14) Način vzpostavitve, upravljanja in vzdrževanja enotnega informacijskega
sistema iz devetega, desetega, enajstega, dvanajstega in trinajstega odstavka,
način, nabor in dinamiko prevzemanja podatkov iz uradnih evidenc, način
zavarovanja osebnih podatkov, določanja pooblaščenosti za vpogled ali prenos
podatkov, način in nabor predložitve drugih dokazil, znakov in potrdil s strani
ponudnika ter, če je to primerno, način preverjanja obstoja in vsebine teh
dokazil, znakov in potrdil določi minister, pristojen za javna naročila.
78. člen
(standardi za zagotavljanje kakovosti in standardi za
okoljsko ravnanje)
(1) Če naročnik zahteva predložitev potrdila, ki ga izda
neodvisni organ in potrjuje, da gospodarski subjekt upošteva določene standarde
za zagotavljanje kakovosti, vključno z dostopnostjo za invalide, se sklicuje na
sisteme zagotavljanja kakovosti, ki temeljijo na ustrezni seriji evropskih
standardov, potrjenih s strani akreditiranih organov. Naročnik prizna
enakovredna potrdila, ki jih izdajo organi s sedežem v drugih državah članicah.
Naročnik mora sprejeti tudi druga dokazila o enakovrednih ukrepih za
zagotavljanje kakovosti, če določen gospodarski subjekt iz razlogov, za katere
mu ni mogoče pripisati odgovornosti, nima možnosti, da bi takšno potrdilo
pridobil v ustreznem roku, pod pogojem, da dokaže, da so pri predlaganih ukrepih
za zagotavljanje kakovosti upoštevani zahtevani standardi za zagotavljanje
kakovosti.
(2) Če naročnik zahteva predložitev potrdila, ki ga izda
neodvisen organ in ki potrjuje, da gospodarski subjekt upošteva določene
sisteme ali standarde za okoljsko ravnanje, se sklicuje na sistem Evropske
unije za okoljsko ravnanje in presojo (EMAS) ali na druge sisteme za okoljsko
ravnanje, ki so priznani v skladu s 45. členom Uredbe (ES)
št. 1221/2009 Evropskega parlamenta in Sveta z dne 25. novembra 2009
o prostovoljnem sodelovanju organizacij v Sistemu Skupnosti za okoljsko
ravnanje in presojo (EMAS), razveljavitvi Uredbe (ES) št. 761/2001 ter
odločb Komisije 2001/681/ES in 2006/193/ES (UL L št. 342 z dne
22. 12. 2009, str. 1), nazadnje spremenjene z Uredbo Sveta (EU)
št. 517/2013 z dne 13. maja 2013 o prilagoditvi nekaterih uredb ter
odločb in sklepov na področju prostega pretoka blaga, prostega gibanja oseb,
prava družb, politike konkurence, kmetijstva, varnosti hrane, veterinarske in
fitosanitarne politike, prometne politike, energetike, obdavčitve, statistike,
vseevropskih omrežij, pravosodja in temeljnih pravic, pravice, svobode in
varnosti, okolja, carinske unije, zunanjih odnosov, zunanje, varnostne in obrambne
politike ter institucij zaradi pristopa Republike Hrvaške (UL L št. 158 z
dne 10. 6. 2013, str. 1), ali na druge standarde za okoljsko ravnanje, ki
temeljijo na ustreznih evropskih ali mednarodnih standardih akreditiranih
organov. Naročnik prizna enakovredna potrdila, ki jih izda organ s sedežem v
drugi državi članici.
(3) Če gospodarski subjekt iz razlogov, za katere mu ni
mogoče pripisati odgovornosti, očitno nima dostopa do teh potrdil ali jih ne
more pridobiti v ustreznem roku, naročnik sprejme tudi druga dokazila o ukrepih
za okoljsko ravnanje, pod pogojem, da gospodarski subjekt dokaže, da so ti
ukrepi enakovredni tistim, ki se zahtevajo v skladu z veljavnim sistemom ali
standardom okoljskega ravnanja.
79. člen
(enotni evropski dokument v zvezi z oddajo
javnega naročila – ESPD)
(1) Ob predložitvi prijav za sodelovanje ali ponudb naročnik namesto
potrdil, ki jih izdajajo javni organi ali tretje osebe, sprejme ESPD, ki
vključuje posodobljeno lastno izjavo, kot predhodni dokaz, da določen
gospodarski subjekt:
a)    
ni v enem od položajev iz 75. člena tega zakona, zaradi katerega so
ali bi lahko bili gospodarski subjekti izključeni iz sodelovanja v postopku
javnega naročanja;
b)    
izpolnjuje ustrezne pogoje za sodelovanje, določene v skladu s
76. členom tega zakona;
c)    
če je to primerno, izpolnjuje objektivna pravila in merila, določena v
skladu z 82. členom tega zakona.
(2) Če gospodarski subjekt v skladu z 81. členom tega
zakona uporablja zmogljivosti drugih subjektov, mora ESPD informacije iz
prejšnjega odstavka vsebovati tudi v zvezi s subjekti, katerih zmogljivosti
uporablja gospodarski subjekt.
(3) ESPD predstavlja uradno izjavo gospodarskega subjekta, da
ne obstajajo razlogi za izključitev in da izpolnjuje pogoje za sodelovanje,
hkrati pa zagotavlja ustrezne informacije, ki jih zahteva naročnik. Poleg tega
je v ESPD naveden uradni organ ali tretja oseba, odgovorna za izdajo dokazil,
vključuje pa tudi uradno izjavo o tem, da bo gospodarski subjekt na zahtevo in
brez odlašanja sposoben predložiti ta dokazila.
(4) Gospodarski subjekt lahko ponovno uporabi ESPD, ki ga je
uporabil v prejšnjem postopku javnega naročanja, če potrdi, da so informacije v
njem še vedno točne.
(5) ESPD ima obliko standardnega obrazca, ki ga Evropska komisija
določi na podlagi drugega odstavka 59. člena Direktive 2014/24/EU in se
zagotovi izključno v elektronski obliki.
(6) Če je to potrebno, da se zagotovi pravilna izvedba
postopka javnega naročanja, lahko naročnik ponudnike in kandidate kadar koli
med postopkom pozove, da predložijo vsa dokazila ali del dokazil v zvezi z
navedbami v ESPD.
(7) Naročnik pred oddajo javnega naročila od ponudnika,
kateremu se je odločil oddati javno naročilo, zahteva, da predloži najnovejša
dokazila v skladu s 77. členom tega zakona, po potrebi pa tudi v skladu z
78. členom tega zakona, razen če oddaja naročilo na podlagi okvirnega
sporazuma, sklenjenega v skladu s šestim odstavkom ali a) točko sedmega
odstavka 48. člena tega zakona. Naročnik lahko pozove gospodarske
subjekte, da dopolnijo ali pojasnijo potrdila, predložena v skladu s 77. in
78. členom tega zakona.
(8) Ne glede na šesti in sedmi odstavek tega člena
gospodarski subjekt ni dolžan predložiti dokazil ali drugih listinskih dokazov,
če lahko naročnik potrdila ali druge potrebne informacije pridobi brezplačno z
neposrednim dostopom do nacionalne baze podatkov katere koli države članice,
kakršne so nacionalni register javnih naročil, elektronski register podjetij,
elektronski sistem za shranjevanje dokumentov ali predkvalifikacijski sistem.
Gospodarski subjekt prav tako ni dolžan predložiti dokazil, če naročnik že ima
te dokumente zaradi prejšnjega oddanega javnega naročila ali sklenjenega
okvirnega sporazuma in so ti dokumenti še vedno veljavni oziroma izkazujejo
navedbe v ESPD.
(9) Če lahko naročnik v skladu s prejšnjim odstavkom dokazila
pridobi neposredno v bazi podatkov, mora ESPD vsebovati tudi informacije, ki so
potrebne v ta namen, zlasti spletni naslov baze podatkov, podatke za
identifikacijo, če je to potrebno, pa tudi soglasje, da pridobi dokazilo naročnik.
(10) V skladu s tem členom organ Republike Slovenije,
naročnik ali drug pristojni subjekt naročnikom iz druge države članice omogoči
dostop do nacionalne baze podatkov iz osmega odstavka tega člena pod enakimi
pogoji, kot zagotavlja dostop do te baze naročnikom po tem zakonu.
80. člen
(spletna zbirka potrdil e-Certis)
(1) Zaradi poenostavitve čezmejnega oddajanja ponudb je
Evropska komisija vzpostavila spletno zbirko potrdil e-Certis, ki jo lahko
brezplačno uporabljajo naročniki in gospodarski subjekti, ministrstvo,
pristojno za javna naročila, pa zagotovi nenehno posodabljanje v tej zbirki
shranjenih informacij v zvezi s potrdili in drugimi oblikami listinskih
dokazov.
(2) V postopku javnega naročanja naročnik uporablja zbirko e-Certis
in zahteva predvsem vrsto potrdil ali obliko listinskih dokazov, ki so zajete v
tej zbirki.
81. člen
(uporaba zmogljivosti drugih subjektov)
(1) Gospodarski subjekt lahko glede pogojev v zvezi z
ekonomskim in finančnim položajem ter tehnično in strokovno sposobnostjo po
potrebi za posamezno javno naročilo uporabi zmogljivosti drugih subjektov, ne
glede na pravno razmerje med njim in temi subjekti. Glede pogojev v zvezi z
izobrazbo in strokovno usposobljenostjo izvajalca storitev ali gradenj in
vodstvenih delavcev podjetja ter pogojev v zvezi z ustreznimi poklicnimi
izkušnjami pa lahko gospodarski subjekt uporabi zmogljivosti drugih subjektov
le, če bodo slednji izvajali gradnje ali storitve, za katere se zahtevajo te
zmogljivosti. Če želi gospodarski subjekt uporabiti zmogljivosti drugih
subjektov, mora naročniku dokazati, da bo imel na voljo potrebna sredstva, na
primer s predložitvijo zagotovil teh subjektov v ta namen.
(2) Naročnik v skladu s 77., 79. in 80. členom tega
zakona preveri, ali subjekti, katerih zmogljivosti namerava uporabiti
gospodarski subjekt, izpolnjujejo ustrezne pogoje za sodelovanje in ali zanje
obstajajo razlogi za izključitev. Naročnik mora od gospodarskega subjekta
zahtevati zamenjavo subjekta, ki ne izpolnjuje pogojev za sodelovanje ali v
zvezi s katerim obstajajo obvezni razlogi za izključitev. Naročnik pa lahko od
gospodarskega subjekta zahteva zamenjavo subjekta tudi, če v zvezi z njim
obstajajo neobvezni razlogi za izključitev.
(3) Če gospodarski subjekt uporabi zmogljivosti drugih
subjektov glede pogojev v zvezi z ekonomskim in finančnim položajem, lahko
naročnik zahteva, da so gospodarski subjekt in navedeni subjekti skupaj
odgovorni za izvedbo javnega naročila. Pod enakimi pogoji lahko skupina
gospodarskih subjektov uporabi zmogljivosti sodelujočih v tej skupini ali
drugih subjektov.
(4) Naročnik lahko v zvezi z javnim naročilom gradnje,
storitve in blaga, ki vključuje namestitvena ali inštalacijska dela, zahteva,
da nekatere ključne naloge opravi neposredno ponudnik sam, če pa ponudbo predloži
skupina gospodarskih subjektov, pa sodelujoči v tej skupini.
2.4.3. Zmanjšanje števila ustreznih kandidatov,
ponudb ali rešitev
82. člen
(zmanjšanje števila ustreznih kandidatov, ki bodo
povabljeni k sodelovanju)
(1) V omejenem postopku, konkurenčnem postopku s pogajanji,
postopku s pogajanji z objavo, konkurenčnem dialogu in partnerstvu za inovacije
lahko naročnik omeji število kandidatov, ki izpolnjujejo pogoje za sodelovanje
in ki bodo povabljeni, da oddajo ponudbo ali sodelujejo v dialogu, če je bilo
najmanjše število ustreznih kandidatov določeno v skladu s tem členom.
(2) Naročnik v obvestilu o javnem naročilu ali povabilu k
potrditvi interesa navede objektivna in nediskriminatorna merila ali pravila,
ki jih namerava uporabiti za zmanjšanje števila ustreznih kandidatov ter
najmanjše, in po potrebi največje, število kandidatov, ki jih namerava povabiti
k sodelovanju.
(3) V omejenem postopku je najmanjše število kandidatov pet,
v konkurenčnem postopku s pogajanji, konkurenčnem dialogu in partnerstvu za
inovacije pa je najmanjše število kandidatov tri. V vsakem primeru mora število
povabljenih kandidatov zadostovati za zagotovitev prave konkurence.
(4) Naročnik povabi toliko kandidatov, da je njihovo število najmanj
enako najmanjšemu številu iz prejšnjega odstavka. Kadar pa je število
kandidatov, ki izpolnjujejo pogoje za sodelovanje in najnižje stopnje
usposobljenosti iz dvanajstega odstavka 76. člena tega zakona, manjše od
najmanjšega predvidenega števila, lahko naročnik nadaljuje postopek tako, da
povabi vse kandidate z zahtevanimi sposobnostmi. Naročnik v ta postopek ne sme
vključiti gospodarskih subjektov, ki se niso prijavili za sodelovanje, ali
kandidatov, ki nimajo zahtevanih sposobnosti.
83. člen
(zmanjšanje števila ponudb in rešitev)
Če naročnik uporabi možnost zmanjšanja števila ponudb iz
štirinajstega odstavka 44. člena tega zakona ali možnost zmanjšanja
rešitev iz desetega odstavka 42. člena tega zakona, to stori z uporabo
meril za oddajo javnega naročila, navedenih v dokumentaciji v zvezi z oddajo
javnega naročila. Tako zmanjšano število ponudb ali rešitev mora biti takšno,
da na zadnji stopnji pogajanj ali dialoga zagotavlja pravo konkurenco, če je
dovolj ponudnikov, rešitev ali kvalificiranih kandidatov.
2.4.4. Izbor najugodnejše ponudbe
84. člen
(merila za oddajo javnega naročila)
(1) Naročnik odda javno naročilo na podlagi ekonomsko
najugodnejše ponudbe.
(2) Ekonomsko najugodnejša ponudba se določi na podlagi cene
ali stroškov, ob uporabi pristopa stroškovne učinkovitosti, na primer z izračunom
stroškov v življenjski dobi, kot ga določa ta zakon, in lahko zajema tudi
najboljše razmerje med ceno in kakovostjo, ocenjeno na podlagi meril, ki se
nanašajo na kakovost ter okoljske ali socialne vidike, povezane s predmetom
javnega naročila. Takšna merila lahko na primer vključujejo:
a)    
kakovost, vključno s tehničnimi prednostmi, estetske in funkcionalne
lastnosti, dostopnost, oblikovanje, prilagojeno vsem uporabnikom, socialne,
okoljske in inovativne značilnosti ter trgovanje in pogoje v zvezi z njim;
b)    
organiziranost, usposobljenost in izkušenost osebja, ki bo izvedlo javno
naročilo, če lahko kakovost osebja bistveno vpliva na raven izvedbe javnega
naročila;
c)    
poprodajne storitve, tehnično pomoč in pogoje dobave, kot so datum
dobave ali dokončanja del, postopek dobave ali izvedbe in trajanje dobav ali
del.
(3) (prenehal
veljati)
(4) Stroškovni dejavnik je lahko tudi fiksna cena ali fiksni
stroški, če gospodarski subjekti na njihovi podlagi med seboj konkurirajo zgolj
v zvezi z merili kakovosti.
(5) Za oddajo javnega naročila storitve izdelave
računalniških programov, arhitekturnih in inženirskih storitev ter prevajalskih
in svetovalnih storitev naročnik ne sme uporabiti zgolj cene kot edinega merila
za oddajo javnega naročila. Pri javnem naročanju storitev iz prvega odstavka
67.a člena tega zakona naročnik naroča te storitve upoštevaje socialno
odgovorno javno naročanje z vključitvijo meril, ki se nanašajo na socialne
vidike.
(6) Merila za oddajo javnega naročila morajo biti
nediskriminatorna, sorazmerna in povezana s predmetom javnega naročila. Šteje
se, da so merila povezana s predmetom javnega naročila, če se nanašajo na
gradnje, blago ali storitve, ki jih je treba zagotoviti v skladu z javnim
naročilom, in sicer v katerem koli pogledu in na kateri koli stopnji njihove
življenjske dobe, vključno z dejavniki, povezanimi s posebnim postopkom
proizvodnje, zagotavljanja ali trženja teh gradenj, blaga ali storitev, ali s
posebnim postopkom za drugo stopnjo njihove življenjske dobe, tudi če takšni
dejavniki vsebinsko niso del njih.
(7) Merila za oddajo javnega naročila ne smejo imeti za
posledico, da je z njimi naročniku podeljena neomejena svobodna izbira. Merila
za izbiro morajo zagotoviti možnost učinkovite konkurence, spremljati pa jih
morajo podrobni opisi, ki omogočajo učinkovito preverjanje informacij, ki jih
predložijo ponudniki, da se oceni, kako ponudba izpolnjuje merila za oddajo
javnega naročila. V primeru dvoma mora naročnik preveriti točnost informacij in
dokazil, ki jih je glede meril za oddajo javnega naročila predložil ponudnik.
(8) Naročnik v dokumentaciji v zvezi z oddajo javnega
naročila določi relativno utež, ki jo dodeli vsakemu merilu, izbranemu za
določitev ekonomsko najugodnejše ponudbe, razen če se slednja določi le na
podlagi cene. Navedene uteži se lahko opredelijo z določitvijo razpona z
ustrezno največjo razliko. Kadar uteži ni mogoče navesti zaradi objektivnih
razlogov, naročnik navede merila v padajočem zaporedju po pomembnosti.
(9) Pri merilih za izbiro ponudbe pri naročanju živil se
prednostno upoštevajo živila, ki so v shemah kakovosti (na primer sezonsko
pridelana živila na integriran način, sezonsko pridelana živila na ekološki
način ipd.), živila, ki so proizvedena po nacionalnih predpisih o kakovosti
živil ter živila, ki so trajnostno pridelana in predelana in je zagotovljena
višja kakovost živil z vidika večje svežine ali nižjih okoljskih obremenitev
pri prevozu.
85. člen
(izračun stroškov v življenjski dobi)
(1) Izračun stroškov v življenjski dobi v ustreznem obsegu
zajema vse ali del naslednjih stroškov v življenjski dobi blaga, storitve ali
gradnje:
a)    
stroške naročnika ali drugih uporabnikov, kot so:
- 
stroški, povezani s pridobitvijo;
- 
stroški uporabe, kot je poraba energije in drugih virov;
- 
stroški vzdrževanja;
- 
stroški, povezani s koncem življenjske dobe, kot so stroški zbiranja in
recikliranja;
b)    
stroške iz naslova zunanjih okoljskih vplivov, povezanih z življenjsko
dobo blaga, storitve ali gradnje, če je mogoče določiti in preveriti njihovo
denarno vrednost. Ti stroški lahko vključujejo stroške izpustov toplogrednih
plinov in drugih onesnaževal ter druge stroške blažitve podnebnih sprememb.
(2) Če naročnik stroške oceni z izračunom stroškov v življenjski
dobi, v dokumentaciji v zvezi z oddajo javnega naročila navede podatke, ki jih
morajo predložiti ponudniki, in metodo, ki jo bo uporabil za ugotavljanje
stroškov v življenjski dobi na podlagi teh podatkov.
(3) Metoda, uporabljena za oceno stroškov iz naslova zunanjih
okoljskih vplivov, mora izpolnjevati naslednje pogoje:
a)    
temeljiti mora na objektivno preverljivih in nediskriminatornih merilih
in ne sme neupravičeno zagotavljati boljše ali slabše obravnave nekaterih
gospodarskih subjektov, zlasti če ni namenjena ponavljajoči se ali neprekinjeni
uporabi;
b)    
na voljo mora biti vsem zainteresiranim stranem in
c)    
zahtevane podatke lahko z razumnim naporom posredujejo povprečno skrbni
gospodarski subjekti, vključno z gospodarskimi subjekti iz tretjih držav,
podpisnic sporazuma GPA ali drugih mednarodnih sporazumov, ki so zavezujoči za
Evropsko unijo.
(4) Kadar določa obvezno skupno metodo za izračun stroškov v
življenjski dobi zakonodajni akt Evropske unije s Seznama pravnih aktov, ki je
Priloga XIII Direktive 2014/24/EU in Priloga XV Direktive 2014/25/EU, ali
predpis Republike Slovenije, naročnik za oceno stroškov v življenjski dobi
uporabi predpisano metodo.
86. člen
(neobičajno nizka ponudba)
(1) Če naročnik meni, da je pri določenem naročilu glede na
njegove zahteve ponudba neobičajno nizka glede na cene na trgu ali v zvezi z
njo obstaja dvom o možnosti izpolnitve naročila, mora naročnik preveriti, ali
je neobičajno nizka in od ponudnika zahtevati, da pojasni ceno ali stroške v
ponudbi. Naročnik mora preveriti, ali je ponudba neobičajno nizka tudi, če je
vrednost ponudbe za več kot 50 odstotkov nižja od povprečne vrednosti
pravočasnih ponudb in za več kot 20 odstotkov nižja od naslednje uvrščene
ponudbe, vendar le, če je prejel vsaj štiri pravočasne ponudbe. Kadar naročnik
v postopku javnega naročanja preveri dopustnost vseh ponudb, v skladu s
prejšnjim stavkom preveri, ali je ponudba neobičajno nizka glede na dopustne
ponudbe.
(2) Preden naročnik zavrne neobičajno nizko ponudbo, mora od
ponudnika pisno zahtevati podrobne podatke in utemeljitev o elementih ponudbe,
za katere meni, da so odločilni za izpolnitev naročila oziroma vplivajo na
razvrstitev ponudb. Te podrobnosti se lahko nanašajo zlasti na:
a)    
ekonomiko proizvodnega postopka, storitev, ki se zagotavljajo, ali
metode gradnje;
b)    
izbrane tehnične rešitve ali izjemno ugodne pogoje, ki so na voljo
ponudniku za dobavo blaga, izvajanje storitev ali izvedbo gradenj;
c)    
izvirnost gradenj, blaga ali storitev, ki jih ponuja ponudnik;
č)    izpolnjevanje obveznosti iz drugega odstavka 3. člena tega
zakona;
d)    
izpolnjevanje zahtev glede podizvajalcev;
e)    
možnost, da ponudnik pridobi državno pomoč.
(3) Naročnik oceni pojasnila tako, da se posvetuje s
ponudnikom. Če predložena dokazila ne pojasnijo nizke ravni predlagane cene ali
stroškov, lahko naročnik tako ponudbo zavrne.
(4) Če naročnik ugotovi, da je ponudba neobičajno nizka, ker
ni skladna z veljavnimi obveznostmi iz drugega odstavka 3. člena tega
zakona, jo mora zavrniti.
(5) Če naročnik ugotovi, da je ponudba neobičajno nizka, ker
je ponudnik pridobil državno pomoč, lahko ponudbo le na tej podlagi zavrne šele
po posvetovanju s ponudnikom, če ta v ustreznem roku, ki ga določi naročnik, ne
more dokazati, da je določena pomoč združljiva z notranjim trgom v smislu
107. člena PDEU. Če naročnik v navedenih okoliščinah zavrne ponudbo, mora
o tem obvestiti ministrstvo, pristojno za javna naročila, in Evropsko komisijo.
87. člen
(ponudba, ki zajema proizvode s poreklom iz tretjih držav)
(1) Določbe tega člena se uporabljajo za javna naročila na
infrastrukturnem področju, če so v postopku javnega naročanja predložene
ponudbe, ki se nanašajo na proizvode, ki so po poreklu iz tretjih držav, s
katerimi Evropska unija ni sklenila dvostranskega ali večstranskega sporazuma,
ki bi zagotavljal primerljiv in dejanski dostop podjetij iz Evropske unije do
trgov teh tretjih držav, in ne vplivajo na obveznosti Evropske unije ali
Republike Slovenije do tretjih držav.
(2) Naročnik lahko zavrne ponudbo za izvedbo javnega naročila
blaga, če delež proizvodov, ki so po poreklu iz tretjih držav, kakor je to
določeno v skladu z Uredbo (EU) št. 952/2013 Evropskega parlamenta in
Sveta z dne 9. oktobra 2013 o carinskem zakoniku Unije (UL L št. 269
z dne 10. 10. 2013, str. 1), presega 50 odstotkov skupne vrednosti
proizvodov, ki sestavljajo ponudbo. Za namene tega člena se programska oprema,
ki se uporablja v opremi telekomunikacijskih omrežij, pojmuje kot proizvod.
(3) Če je več ponudb enakovrednih glede na merila za oddajo
javnega naročila, mora naročnik dati prednost ponudbam, ki jih ni mogoče
zavrniti v skladu s prejšnjim odstavkom. Za namene tega člena štejejo cene
ponudb za enakovredne, če razlika v ceni ne presega treh odstotkov.
(4) Ne glede na prejšnji odstavek pa naročnik ponudbi ne sme
dati prednosti pred drugo ponudbo, če bi naročnik s sprejetjem te ponudbe
nabavil opremo, ki se po tehničnih lastnostih razlikuje od obstoječe, kar bi
povzročilo neskladnost ali tehnične težave pri delovanju in vzdrževanju ali
nesorazmerne stroške.
2.4.5. Pravila za oddajo javnega naročila
88. člen
(predložitev in odpiranje ponudb)
(1) Naročnik določi kraj, datum in uro roka za predložitev prijav
in ponudb ter te podatke navede v obvestilu, ki ga uporabi kot sredstvo za
objavo povabila k sodelovanju, povabilu k potrditvi interesa, povabilu k
pogajanjem ali dialogu ali dokumentaciji v zvezi z oddajo javnega naročila. Če prijava
ali ponudba ni predložena v roku, določenem za prejem prijav ali ponudb, se
šteje, da je bila predložena prepozno.
(2) Če se elektronska komunikacijska sredstva iz razlogov iz
drugega ali četrtega odstavka 37. člena tega zakona ne uporabljajo,
naročnik ob prejemu tega dela ponudbe označi datum in uro prejema ponudbe. Na
zahtevo ponudnika mu izroči potrdilo o prejemu.
(3) Ponudnik lahko umakne svojo ponudbo. Kadar to stori po
izteku roka za oddajo ponudb, mora naročnik unovčiti ponudnikovo zavarovanje za
resnost ponudbe, če je bilo to v predmetnem postopku zahtevano in predloženo.
(4) Odpiranje ponudb je javno, razen če se javno naročilo
oddaja v postopku s pogajanji brez predhodne objave ali v konkurenčnem postopku
s pogajanji, v katerem naročnik v skladu z b) točko prvega odstavka
44. člena tega zakona ne objavi obvestila o javnem naročilu, in se
naročnik pogaja le z enim ponudnikom.
(5) Odpiranje pravočasnih ponudb se izvede na kraju in ob
času, ki sta navedena v objavljenem obvestilu o javnem naročilu, če se kot
sredstvo za objavo povabila k sodelovanju uporabi predhodno informativno
obvestilo ali periodično informativno obvestilo, pa v tem obvestilu, ali
dokumentaciji v zvezi z oddajo javnega naročila. Odpiranje prijav ali ponudb ne
sme biti izvedeno prej kot eno uro po roku za oddajo prijav ali ponudb.
(6) O odpiranju ponudb se vodi zapisnik, ki vključuje vsaj:
-       
naziv ponudnika ali šifro, če je bil postopek anonimen,
-       
variantne ponudbe, če so dopustne, ali ponudbe z opcijami,
-       
ponudbeno ceno.
(7) Če elektronska komunikacijska sredstva, ki jih uporablja
naročnik za sporočanje v skladu 37. členom tega zakona, ne zagotavljajo
samodejnega dostopa do podatkov iz prejšnjega odstavka, naročnik zapisnik o
odpiranju ponudb najpozneje v petih delovnih dneh pošlje vsem ponudnikom.
(8) Če elektronska komunikacijska sredstva, ki jih naročnik
uporablja za sporočanje v skladu s 37. členom tega zakona za prejem prijav
ali ponudb, ne delujejo na način, ki omogoča oddajo prijav ali ponudb, naročnik
podaljša rok za oddajo in odpiranje prijav ali ponudb za najmanj dva delovna
dneva v primeru postopka oddaje naročila male vrednosti oziroma za najmanj pet
delovnih dni v primeru drugih postopkov za oddajo naročila iz 39. člena
tega zakona, če so izpolnjeni vsi naslednji pogoji:
-       
elektronsko komunikacijsko sredstvo, ki ga uporablja naročnik, ne deluje
v zadnjih 60 minutah pred iztekom roka, ki je določen za oddajo prijav ali
ponudb;
-       
kandidat ali ponudnik naročnika o tem nemudoma obvesti, vendar
najpozneje 30 minut po roku za oddajo prijav ali ponudb;
-       
upravitelj elektronskega komunikacijskega sredstva, ki ga uporablja
naročnik, nedelovanje potrdi naročniku;
-       
kandidatu ali ponudniku ni uspelo oddati prijave oziroma ponudbe;
-       
odpiranje prejetih prijav ali ponudb se še ni izvedlo.
89. člen
(pregled in ocenjevanje ponudb ter način oddaje
javnega naročila)
(1) Naročnik odda javno naročilo na podlagi meril ob
upoštevanju določb 84., 85. in 86. člena tega zakona po tem, ko preveri,
da so izpolnjeni naslednji pogoji:
a)    
ponudba je skladna z zahtevami in pogoji, določenimi v obvestilu o
javnem naročilu ter v dokumentaciji v zvezi z oddajo javnega naročila, po
potrebi ob upoštevanju variant iz 72. člena tega zakona in
b)    
ponudbo je oddal ponudnik, pri katerem ne obstajajo razlogi za
izključitev iz 75. člena tega zakona in izpolnjuje pogoje za sodelovanje
ter izpolnjuje pravila in merila iz 82. in 83. člena tega zakona, če so
bila določena.
(2) Naročnik pred oddajo javnega naročila preveri obstoj in
vsebino podatkov oziroma drugih navedb iz ponudbe ponudnika, kateremu se je
odločil oddati javno naročilo.
(3) Naročnik se lahko, ne glede na to, ali je takšno
izključitev predvidel v dokumentaciji v zvezi z oddajo javnega naročila v
skladu s šestim odstavkom 75. člena tega zakona, odloči, da ne odda
javnega naročila ponudniku, ki predloži ekonomsko najugodnejšo ponudbo, če
kadarkoli do izdaje odločitve o javnem naročilu ugotovi, da je ta ponudnik
kršil obveznosti okoljskega, delovnega ali socialnega prava, če od datuma
ugotovljene kršitve ni preteklo tri leta.
(4) Pri odprtem postopku in postopku naročila male vrednosti lahko
naročnik odloči, da se ponudbe najprej razvrstijo po merilih in se tudi
predhodno preverijo z vidika ustreznosti zagotavljanja naročnikovih zahtev
glede predmeta javnega naročila, preden se preveri, da ne obstajajo razlogi za
izključitev najugodnejšega ponudnika in da so izpolnjeni pogoji za njegovo
sodelovanje. Če naročnik oceni, da ponujeni predmet javnega naročila ne ustreza
zahtevam naročnika, za ponudnika, ki je oddal takšno ponudbo, ni treba
preveriti, ali obstajajo razlogi za izključitev in ali izpolnjuje pogoje za
sodelovanje. Če naročnik uporabi to možnost, mora zagotoviti, da je preverjanje
razlogov za izključitev in izpolnjevanje pogojev za sodelovanje ponudnikov, ki
so oddali ponudbo, ki vsebinsko ustreza zahtevam naročnika, nepristransko in
transparentno, da se javno naročilo ne bi oddalo ponudniku, ki bi moral biti
izključen ali ne izpolnjuje pogojev za sodelovanje, ki jih je določil naročnik.
(5) Če so ali se zdijo informacije ali dokumentacija, ki jih
morajo predložiti gospodarski subjekti, nepopolne ali napačne oziroma če
posamezni dokumenti manjkajo, lahko naročnik zahteva, da gospodarski subjekti v
ustreznem roku predložijo manjkajoče dokumente ali dopolnijo, popravijo ali
pojasnijo ustrezne informacije ali dokumentacijo, pod pogojem, da je takšna
zahteva popolnoma skladna z načeloma enake obravnave in transparentnosti.
Naročnik od gospodarskega subjekta zahteva dopolnitev, popravek, spremembo ali
pojasnilo njegove ponudbe le, kadar določenega dejstva ne more preveriti sam.
Predložitev manjkajočega dokumenta ali dopolnitev, popravek ali pojasnilo
informacije ali dokumentacije se lahko nanaša izključno na takšne elemente
ponudbe, katerih obstoj pred iztekom roka, določenega za predložitev prijave
ali ponudbe, je mogoče objektivno preveriti. Če gospodarski subjekt ne predloži
manjkajočega dokumenta ali ne dopolni, popravi ali pojasni ustrezne informacije
ali dokumentacije, mora naročnik gospodarski subjekt izključiti. Očitne ali
nebistvene napake naročnik lahko spregleda.
(6) Razen kadar gre za popravek ali dopolnitev očitne napake,
če zaradi tega popravka ali dopolnitve ni dejansko predlagana nova ponudba,
ponudnik ne sme dopolnjevati ali popravljati svoje cene brez DDV na enoto,
vrednosti postavke brez DDV, skupne vrednosti ponudbe brez DDV, razen kadar se
skupna vrednost spremeni v skladu s sedmim odstavkom tega člena, in tistega
dela ponudbe, ki se veže na tehnične specifikacije predmeta javnega naročila.
(7) Na glede na prejšnji odstavek sme izključno naročnik ob
pisnem soglasju ponudnika popraviti računske napake, ki jih odkrije pri
pregledu in ocenjevanju ponudb. Pri tem se količina in cena na enoto brez DDV
ne smeta spreminjati. Če se pri pregledu in ocenjevanju ponudb ugotovi, da je
prišlo do računske napake zaradi nepravilne vnaprej določene matematične
operacije s strani naročnika, lahko naročnik ob pisnem soglasju ponudnika
popravi računsko napako tako, da ob upoštevanju cen na enoto brez DDV in
količin, ki jih ponudi ponudnik, izračuna vrednost ponudbe z upoštevanjem
pravilne matematične operacije. Ne glede na prejšnji odstavek lahko naročnik ob
pisnem soglasju ponudnika napačno zapisano stopnjo DDV popravi v pravilno.
(8) Ne glede na prvi odstavek tega člena se na
infrastrukturnem področju za namen izbire udeležencev v postopkih javnega
naročanja uporabljajo naslednja pravila:
a)    
naročnik, ki je določil pravila in pogoje za izključitev ponudnikov ali
kandidatov, izključi gospodarske subjekte, ki izpolnjujejo pogoje za
izključitev in ne izpolnjujejo pogojev za sodelovanje;
b)    
ponudnike in kandidate izbere v skladu z objektivnimi pravili in pogoji;
c)    
v omejenih postopkih, v postopkih s pogajanji z objavo, v konkurenčnih
dialogih in v partnerstvih za inovacije po potrebi zmanjša število kandidatov,
izbranih v skladu z a) in b) točko tega odstavka.
(9) Kadar se povabilo k sodelovanju izvede z uporabo
obvestila o vzpostavitvi kvalifikacijskega sistema, naročnik za namen izbire
udeležencev v postopkih javnega naročanja za posamezna naročila, ki so predmet
povabila k sodelovanju:
a)    
ugotovi usposobljenost gospodarskih subjektov v skladu s 75. členom
tega zakona,
b)    
uporablja za take usposobljene gospodarske subjekte tiste določbe osmega
odstavka tega člena, ki se nanašajo na omejene postopke ali postopke s
pogajanji z objavo, konkurenčne dialoge ali partnerstva za inovacije.
(10) Pri izbiri udeležencev na infrastrukturnem področju za
omejeni postopek ali postopek s pogajanji z objavo, konkurenčni dialog ali
partnerstvo za inovacije naročnik pri sprejemanju odločitve glede priznanja
usposobljenosti ali pri posodabljanju meril in pravil ne sme:
a)    
določati upravnih, tehničnih ali finančnih pogojev za nekatere gospodarske
subjekte, če isti pogoji ne veljajo tudi za druge gospodarske subjekte;
b)    
zahtevati preskusov ali dokazov, ki bi podvajali že razpoložljiva objektivna
dokazila.
(11) Kadar koli se pri naročniku pojavi utemeljen sum,
da je posamezni gospodarski subjekt v postopku javnega naročila predložil
neresnično izjavo ali ponarejeno ali spremenjeno listino kot pravo, naročnik
Državni revizijski komisiji za revizijo postopkov oddaje javnih naročil (v
nadaljnjem besedilu: Državna revizijska komisija) poda predlog za uvedbo
postopka o prekršku iz 5. točke prvega odstavka ali 1. točke drugega odstavka
112. člena tega zakona.
90. člen
(sprejem odločitve o oddaji javnega naročila, obveščanje
kandidatov in ponudnikov)
(1) Naročnik lahko do roka za oddajo ponudb kadar koli ustavi
postopek oddaje javnega naročila. Kadar izvaja naročnik postopek javnega
naročanja, v katerem objavi povabilo k sodelovanju, mora navedeno odločitev
objaviti na portalu javnih naročil, in, če je to glede na vrednost ali
predhodne objave primerno, v Uradnem listu Evropske unije. Če se elektronska
komunikacijska sredstva iz razlogov iz drugega ali četrtega odstavka
37. člena tega zakona ne uporabljajo, naročnik že predložene ponudbe
neodprte vrne pošiljateljem.
(2) Naročnik v roku pet dni po končanem preverjanju in
ocenjevanju v skladu s prejšnjim členom obvesti vsakega kandidata in ponudnika
o sprejeti odločitvi v zvezi s sklenitvijo okvirnega sporazuma, oddajo javnega
naročila, vključitvijo v dinamični nabavni sistem ali kvalifikacijski sistem in
oddajo posameznega naročila iz 49. člena tega zakona.
(3) Odločitev iz prejšnjega odstavka naročnik sprejme
najpozneje v roku 90 dni od roka za oddajo ponudb in mora vsebovati:
-       
razloge za zavrnitev ponudbe vsakega neuspešnega ponudnika, ki ni bil
izbran, in v primeru iz sedmega, osmega in devetega odstavka 68. člena
tega zakona tudi razloge za odločitev o neenakovrednosti oziroma da gradnje,
blago ali storitve ne izpolnjujejo zahtev v zvezi z delovanjem ali
funkcionalnostjo;
-       
značilnosti in prednosti izbrane ponudbe ter ime uspešnega ponudnika ali
podpisnikov okvirnega sporazuma;
-       
razloge za zavrnitev prijave vsakega neuspešnega kandidata k
sodelovanju;
-       
v primeru izvedbe pogajanj ali dialoga, kratek opis poteka pogajanj in
dialoga s ponudniki.
(4) Naročnik se lahko odloči, da nekaterih informacij o
oddaji naročila iz drugega in tretjega odstavka tega člena ne objavi, če bi
njihovo razkritje oviralo izvajanje zakona ali bi bilo sicer v nasprotju z
javnim interesom, če bi škodilo upravičenim poslovnim interesom posameznega
javnega ali zasebnega gospodarskega subjekta ali če bi lahko vplivalo na
pošteno konkurenco med gospodarskimi subjekti. Naročnik pa ne sme zavrniti
zahteve Državne revizijske komisije glede izročitve vseh podatkov o postopku
javnega naročanja.
(5) Naročnik lahko na vseh stopnjah postopka po izteku roka
za odpiranje ponudb zavrne vse ponudbe. Če je naročnik zavrnil vse ponudbe,
mora o razlogih za takšno odločitev in ali bo začel nov postopek obvestiti
ponudnike ali kandidate. Kadar izvaja naročnik postopek javnega naročanja, v
katerem objavi povabilo k sodelovanju, mora navedeno odločitev objaviti na
portalu javnih naročil, in, če je to glede na vrednost ali predhodne objave
primerno, v Uradnem listu Evropske unije. Kadar naročnik zavrne vse ponudbe, lahko
izvede za isti predmet nov postopek javnega naročanja le, če so se bistveno
spremenile okoliščine, zaradi katerih je zavrnil vse ponudbe.
(6) Naročnik lahko do pravnomočnosti odločitve o oddaji
javnega naročila z namenom odprave nezakonitosti po predhodni ugotovitvi
utemeljenosti svojo odločitev na lastno pobudo spremeni in sprejme novo
odločitev, s katero nadomesti prejšnjo. Naročnik sprejme novo odločitev
upoštevaje določbe tega člena. Naročnik lahko spremeni odločitev o oddaji
naročila po prejemu zahtevka za pravno varstvo le, če je pred spremembo te
odločitve odločil o zahtevku za revizijo. V tem primeru mora biti nova
odločitev o oddaji naročila skladna z odločitvijo o zahtevku za revizijo. Kadar
naročnik v skladu s tem odstavkom sprejme novo odločitev o oddaji javnega
naročila, teče rok za uveljavitev pravnega varstva od dneva vročitve nove
odločitve.
(7) Naročnik, ki na infrastrukturnem področju vzpostavi in
vodi kvalifikacijski sistem, obvesti prijavitelje o svoji odločitvi glede usposobljenosti
v obdobju šestih mesecev. Če odločanje traja več kakor štiri mesece od
predložitve prijave, naročnik v roku dveh mesecev od prejema prijave
prijavitelja obvesti o razlogih, ki upravičujejo daljše obdobje odločanja, in o
datumu, do katerega bo njegova prijava sprejeta ali zavrnjena. Prijavitelji,
katerih prijava je zavrnjena, so o tej odločitvi in o razlogih za odločitev
obveščeni čim prej ter v nobenem primeru ne pozneje kot 15 dni po datumu
odločitve o zavrnitvi. Naročnik, ki vzpostavi in uporablja kvalifikacijski
sistem, lahko usposobljenost gospodarskega subjekta prekliče izključno iz
razlogov, ki temeljijo na pogojih za ugotavljanje usposobljenosti. Vsaka namera
o preklicu usposobljenosti se mora gospodarskemu subjektu pisno sporočiti vsaj
15 dni pred predvidenim preklicem usposobljenosti skupaj z razlogom ali
razlogi, ki upravičujejo predlagan ukrep.
(8) Po oddaji javnega naročila naročnik z izbranim ponudnikom
sklene pogodbo o izvedbi javnega naročila ali okvirni sporazum najpozneje v 48
dneh od pravnomočnosti odločitve, razen če ta ali drug zakon ne določa drugače.
Po pravnomočnosti odločitve o oddaji javnega naročila lahko naročnik do
sklenitve pogodbe o izvedbi javnega naročila odstopi od izvedbe javnega
naročila iz utemeljenih razlogov, da predmeta javnega naročila ne potrebuje več
ali da zanj nima zagotovljenih sredstev ali da se pri naročniku pojavi
utemeljen sum, da je bila ali bi lahko bila vsebina pogodbe posledica
storjenega kaznivega dejanja ali da so nastale druge izredne okoliščine, na
katere naročnik ni mogel vplivati in jih predvideti ter zaradi katerih je
postala izvedba javnega naročila nemogoča. Če naročnik odstopi od izvedbe
javnega naročila, z izbranim ponudnikom ne sklene pogodbe o izvedbi javnega
naročila ali okvirnega sporazuma, o svoji odločitvi in o razlogih, zaradi
katerih odstopa od izvedbe javnega naročila, pa pisno obvesti ponudnike ali
kandidate.
(9) Odločitev o oddaji javnega naročila postane pravnomočna z
dnem, ko zoper njo ni mogoče zahtevati pravnega varstva v predrevizijskem ali
revizijskem postopku v skladu z zakonom, ki ureja pravno varstvo v postopkih
javnega naročanja.
(10) Naročnik o vseh odločitvah v skladu s tem členom obvesti
ponudnike in kandidate na način, da podpisano odločitev iz tega člena objavi na
portalu javnih naročil. Naročnik svojo odločitev obrazloži v skladu z določbami
tega člena. Odločitev se šteje za vročeno z dnem objave na portalu javnih
naročil. Če naročnik izvaja postopek, v katerem ni bilo objavljeno povabilo k
sodelovanju, naročnik na portalu javnih naročil, če je to glede na vrednost
primerno, pa tudi v Uradnem listu Evropske unije, najprej objavi prostovoljno
obvestilo za predhodno transparentnost, nato pa odločitev o oddaji naročila.
(11) Naročnik v odločitvah iz tega člena opozori ponudnike in
kandidate o možnem pravnem varstvu ter navede:
-       
kje in v kakšnem roku se vloži zahteva za uveljavitev pravnega varstva v
postopku javnega naročanja, in
-       
višino takse za postopek pravnega varstva v postopku javnega naročanja,
transakcijski račun, na katerega se ta vplača, sklic, ki se pri tem navede, ter
opozorilo, da je potrebno zahtevku za revizijo priložiti potrdilo o plačilu
takse.
(12) Ta člen se smiselno uporablja tudi za posamezna naročila
iz 48. člena tega zakona, razen glede načina obveščanja o sprejeti
odločitvi, kjer lahko naročnik, kadar je vrednost posameznega naročila nižja od
vrednosti, od katere dalje je treba javno naročilo poslati v objavo Uradu za
publikacije Evropske unije, v dokumentaciji v zvezi z oddajo javnega naročila
določi drugačen način obveščanja o odločitvi o oddaji posameznega javnega
naročila.
91. člen
(preprečevanje nasprotja interesov)
(1) Naročnik mora zagotoviti učinkovito preprečevanje,
odkrivanje in odpravljanje nasprotij interesov pri izvajanju postopkov javnega
naročanja, da se prepreči kakršno koli izkrivljanje konkurence in zagotovi
enakopravna obravnava vseh gospodarskih subjektov.
(2) Kadar je oseba, ki vodi postopek javnega naročanja, ki
sodeluje pri pripravi dokumentacije v zvezi z oddajo javnega naročila ali njenih
delov ali ki na kateri koli stopnji odloča v postopku javnega naročanja,
neposredno ali posredno povezana z izbranim ponudnikom na način, da lahko ta
povezava oziroma njen zasebni, finančni ali ekonomski interes vpliva na
objektivno in nepristransko opravljanje nalog v zvezi z javnim naročilom ali
vzbuja dvom o njeni objektivnosti in nepristranskosti, mora ta oseba takoj, ko
je glede na okoliščine mogoče, vendar najpozneje pred oddajo javnega naročila,
predstojnika oziroma naročnika, za katerega opravlja dela oziroma na drug način
sodeluje v postopku javnega naročanja, o tem pisno obvestiti in ravnati v
skladu z njegovimi navodili. Predstojnik naročnika mora v tem primeru
zagotoviti, da se naloge opravijo zakonito in nepristransko.
(3) Šteje se, da obstaja neposredna ali posredna povezava s
ponudnikom iz prejšnjega odstavka, če je oseba iz prejšnjega odstavka v
zakonski zvezi, zunajzakonski skupnosti, registrirani istospolni partnerski
skupnosti, skupnem gospodinjstvu, krvnem sorodstvu v ravni vrsti, krvnem
sorodstvu v stranski vrsti do vštetega tretjega kolena, sorodstvu po svaštvu do
vštetega drugega kolena, posvojitelj, posvojenec, rejnik, rejenec, v zasebnem
poslovnem ali delovnopravnem razmerju s ponudnikom, njegovim družbenikom z več
kot pet odstotnim lastniškim deležem, zakonitim zastopnikom ali prokuristom.
(4) Kadar je zakoniti zastopnik naročnika v povezavi iz drugega
odstavka tega člena z izbranim ponudnikom, mora ta oseba o tem takoj, ko je
glede na okoliščine mogoče, vendar najpozneje pred oddajo javnega naročila,
pisno obvestiti nadzorni organ naročnika. Nadzorni organ mora v tem primeru
zagotoviti, da se naloge opravijo zakonito in nepristransko.
92. člen
(obdobje mirovanja)
(1) Naročnik do pravnomočnosti odločitve o oddaji javnega naročila,
ko zoper njo ni mogoče zahtevati pravnega varstva v predrevizijskem ali
revizijskem postopku v skladu z zakonom, ki ureja pravno varstvo v postopkih
javnega naročanja, ne sme skleniti pogodbe o izvedbi javnega naročila, razen
če:
-       
izvaja postopek s pogajanji brez predhodne objave na podlagi č) točke
prvega odstavka 46. člena tega zakona ali
-       
je v postopku javnega naročanja prejel le eno ponudbo.
(2) Če je naročnik v omejenem postopku, partnerstvu za
inovacije, konkurenčnem dialogu, konkurenčnem postopku s pogajanji, postopku s
pogajanji z objavo in postopku s pogajanji brez predhodne objave prejel več kot
eno prijavo, lahko uporabi izjemo iz druge alineje prejšnjega odstavka samo pod
pogojem, če je pred sprejetjem odločitve o oddaji javnega naročila kandidate obvestil
o razlogih za zavrnitev prijave in se je iztekel rok za uveljavljanje pravnega
varstva zoper to odločitev v predrevizijskem ali revizijskem postopku.
(3) Če naročnik v skladu s prvim odstavkom tega člena ne
upošteva obdobja mirovanja, mora to in razlog za uporabo izjeme pisno
dokumentirati.
(4) Obdobja mirovanja ni treba upoštevati, če naročnik oddaja
posamezno javno naročilo na podlagi okvirnega sporazuma ali v dinamičnem
nabavnem sistemu.
Tretje poglavje
IZVEDBA JAVNEGA NAROČILA
93. člen
(posebni pogoji za izvedbo javnega naročila in zavarovanje
tveganj pri javnem naročanju)
(1) Naročnik lahko določi posebne pogoje v zvezi z izvedbo javnega
naročila, ki jih vključi v pogodbo o izvedbi javnega naročila, če so ti pogoji
povezani s predmetom javnega naročila v skladu s šestim odstavkom
84. člena tega zakona in navedeni v povabilu k sodelovanju ali
dokumentaciji v zvezi z oddajo javnega naročila. Ti pogoji lahko zajemajo
gospodarske, inovativne, okoljske, socialne ali zaposlitvene vidike.
(2) Naročnik lahko določi pogoje in načine zavarovanja
resnosti ponudbe, dobro izvedbo posla ali odpravo napak v garancijski dobi. Če
naročnik zahteva pogoje in načine zavarovanja, morajo biti ti pogoji in načini
sorazmerni javnemu naročilu.
(3) Vlada za posamezne vrste predmetov javnih naročil
predpiše, ali so posamezne vrste finančnih zavarovanj obvezne oziroma dopustne,
kateri finančni instrumenti so primerni za te vrste finančnih zavarovanj, v
kakšni višini in trajanju ter druge zahteve glede zavarovanj tveganj pri javnem
naročanju, ki jih morajo upoštevati naročniki.
94. člen
(izvedba javnih naročil s podizvajalcem)
(1) Ponudnik lahko del javnega naročila odda v podizvajanje. Za
namen tega zakona je podizvajalec gospodarski subjekt, ki je pravna ali fizična
oseba in za ponudnika, s katerim je naročnik po tem zakonu sklenil pogodbo o
izvedbi javnega naročila ali okvirni sporazum, dobavlja blago ali izvaja
storitev oziroma gradnjo, ki je neposredno povezana s predmetom javnega
naročila.
(2) Če bo ponudnik izvajal javno naročilo gradnje ali
storitve s podizvajalci, mora v ponudbi:
-       
navesti vse podizvajalce ter vsak del javnega naročila, ki ga namerava
oddati v podizvajanje,
-       
kontaktne podatke in zakonite zastopnike predlaganih podizvajalcev,
-       
izpolnjene ESPD teh podizvajalcev v skladu z 79. členom tega zakona
ter
-       
priložiti zahtevo podizvajalca za neposredno plačilo, če podizvajalec to
zahteva.
(3) Glavni izvajalec mora med izvajanjem javnega naročila gradnje
ali storitve naročnika obvestiti o morebitnih spremembah informacij iz
prejšnjega odstavka in poslati informacije o novih podizvajalcih, ki jih
namerava naknadno vključiti v izvajanje takšnih gradenj ali storitev, in sicer
najkasneje v petih dneh po spremembi. V primeru vključitve novih podizvajalcev
mora glavni izvajalec skupaj z obvestilom posredovati tudi podatke in dokumente
iz druge, tretje in četrte alineje prejšnjega odstavka.
(4) Naročnik mora zavrniti vsakega podizvajalca, če zanj
obstajajo razlogi za izključitev iz prvega, drugega ali četrtega odstavka
75. člena tega zakona, razen v primeru iz tretjega odstavka 75. člena
tega zakona, lahko pa zavrne vsakega podizvajalca tudi, če zanj obstajajo
razlogi za izključitev iz šestega odstavka 75. člena tega zakona. Naročnik
lahko zavrne predlog za zamenjavo podizvajalca oziroma vključitev novega
podizvajalca tudi, če bi to lahko vplivalo na nemoteno izvajanje ali dokončanje
del in če novi podizvajalec ne izpolnjuje pogojev, ki jih je postavil naročnik
v dokumentaciji v zvezi z oddajo javnega naročila. Naročnik mora o morebitni
zavrnitvi novega podizvajalca obvestiti glavnega izvajalca najpozneje v desetih
dneh od prejema predloga.
(5) Le če podizvajalec v skladu in na način, določen v drugem
in tretjem odstavku tega člena, zahteva neposredno plačilo, se šteje, da je
neposredno plačilo podizvajalcu obvezno v skladu s tem zakonom in obveznost
zavezuje naročnika in glavnega izvajalca. Kadar namerava ponudnik izvesti javno
naročilo s podizvajalcem, ki zahteva neposredno plačilo v skladu s tem členom,
mora:
-       
glavni izvajalec v pogodbi pooblastiti naročnika, da na podlagi
potrjenega računa oziroma situacije s strani glavnega izvajalca neposredno
plačuje podizvajalcu,
-       
podizvajalec predložiti soglasje, na podlagi katerega naročnik namesto
ponudnika poravna podizvajalčevo terjatev do ponudnika,
-       
glavni izvajalec svojemu računu ali situaciji priložiti račun ali
situacijo podizvajalca, ki ga je predhodno potrdil.
(6) Če neposredno plačilo podizvajalcu ni obvezno v skladu s
tem členom, mora naročnik od glavnega izvajalca zahtevati, da mu najpozneje v
60 dneh od plačila končnega računa oziroma situacije pošlje svojo pisno izjavo
in pisno izjavo podizvajalca, da je podizvajalec prejel plačilo za izvedene
gradnje ali storitve oziroma dobavljeno blago, neposredno povezano s predmetom
javnega naročila.
(7) Če glavni izvajalec ne ravna v skladu s tem členom,
naročnik Državni revizijski komisiji poda predlog za uvedbo postopka o prekršku
iz 2. točke prvega odstavka 112. člena tega zakona.
(8) Naročnik lahko v dokumentaciji v zvezi z oddajo javnega naročila
določi, da obveznosti iz tega člena veljajo tudi za naslednje situacije, pri
čemer se smiselno uporabljajo določbe tega člena:
-       
javna naročila blaga;
-       
podizvajalce podizvajalcev glavnega izvajalca ali nadaljnje podizvajalce
v podizvajalski verigi.
95. člen
(spremembe pogodb o izvedbi javnih naročil
med njihovo veljavnostjo)
(1) V skladu s tem zakonom se lahko pogodba o izvedbi javnega
naročila in okvirni sporazum spremenita brez novega postopka javnega naročanja
v katerem koli od naslednjih primerov:
1.     
če je sprememba, ne glede na njeno denarno vrednost, predvidena v
prvotni dokumentaciji v zvezi z oddajo javnega naročila v jasnih, natančnih in
nedvoumnih določbah o reviziji, ki lahko vključujejo določbe o reviziji cen,
ali opcijah. V takih določbah morajo biti navedeni obseg in vrsta možnih
sprememb ali opcij ter pogoji, pod katerimi se lahko uporabijo, ne smejo pa
biti predvidene spremembe ali opcije, ki bi spremenile splošno naravo pogodbe o
izvedbi javnega naročila ali okvirnega sporazuma;
2.     
za dodatne gradnje, storitve ali dobave blaga, ki jih izvede prvotni
izvajalec, če so potrebne, čeprav niso bile vključene v prvotno javno naročilo,
in če zamenjava izvajalca:
- 
ni mogoča iz ekonomskih ali tehničnih razlogov, kot so zahteve glede
zamenljivosti ali interoperabilnosti z obstoječo opremo, storitvami ali
inštalacijami, naročenimi v okviru prvotnega javnega naročila, ter
- 
bi naročniku povzročila velike nevšečnosti ali znatno podvajanje
stroškov;
3.     
če je sprememba potrebna zaradi okoliščin, ki jih skrben naročnik ni
mogel predvideti, in sprememba ne spreminja splošne narave javnega naročila;
4.     
če izvajalca, ki mu je naročnik prvotno oddal javno naročilo, zamenja
nov izvajalec kot posledica enega od naslednjih razlogov:
- 
nedvoumna določba o reviziji ali opcija v skladu s 1. točko tega
odstavka;
- 
drug gospodarski subjekt, ki izpolnjuje prvotno določene pogoje za
sodelovanje, standarde za zagotavljanje kakovosti in standarde za okoljsko
ravnanje ter zanj ne obstajajo prvotno določeni razlogi za izključitev, v
celoti ali delno nasledi prvotnega izvajalca po prestrukturiranju podjetja,
vključno s prevzemom, združitvijo, pripojitvijo ali insolventnostjo, če to ne
vključuje drugih bistvenih sprememb javnega naročila in ni namenjeno obidu
določb tega zakona;
5.     
če sprememba ne glede na njeno vrednost ni bistvena v skladu s četrtim
odstavkom tega člena.
(2) V primeru iz 2. in 3. točke prejšnjega odstavka kakršno
koli zvišanje cene ne sme presegati 30 odstotkov vrednosti prvotne pogodbe
o izvedbi javnega naročila ali okvirnega sporazuma. Če je v primeru iz 2. ali
3. točke prejšnjega odstavka opravljenih več zaporednih sprememb, velja ta
omejitev za vrednost vseh sprememb skupaj. Če vključuje pogodba o izvedbi
javnega naročila določbo o valorizaciji denarnih obveznosti, se kot referenčna
vrednost za izračun najvišje dovoljene vrednosti sprememb v primeru iz 2. ali
3. točke prejšnjega odstavka uporabi vrednost pogodbe s posodobljenimi
cenami.
(3) Naročnik, ki spremeni pogodbo o izvedbi javnega naročila
ali okvirni sporazum v primeru iz 2. ali 3. točke prvega odstavka tega člena,
na portalu javnih naročil, če je to glede na vrednost potrebno, pa tudi v
Uradnem listu Evropske unije, najpozneje v 30 dneh po spremembi objavi
obvestilo o spremembi pogodbe o izvedbi javnega naročila.
(4) Sprememba pogodbe o izvedbi javnega naročila ali
okvirnega sporazuma med njegovo veljavnostjo se šteje za bistveno, če se zaradi
te spremembe pogodba ali okvirni sporazum znatno razlikuje od prvotno oddanega
javnega naročila ali prvotno sklenjenega sporazuma. Ne glede na prejšnje
odstavke tega člena sprememba v vsakem primeru šteje za bistveno, če je
izpolnjen vsaj eden od naslednjih pogojev:
a)    
sprememba uvaja pogoje, ki bi, če bi bili del prvotnega postopka javnega
naročanja, omogočili udeležbo drugih kandidatov kot tistih, ki so bili prvotno
izbrani, ali sprejem druge ponudbe kot tiste, ki je bila prvotno izbrana, ali
pa bi k sodelovanju v postopku javnega naročanja pritegnili še druge
udeležence;
b)    
sprememba spreminja ekonomsko ravnotežje pogodbe o izvedbi javnega naročila
ali okvirnega sporazuma v korist izvajalca na način, ki ni bil predviden v
prvotni pogodbi ali okvirnem sporazumu;
c)    
zaradi spremembe je znatno razširjen obseg pogodbe o izvedbi javnega
naročila ali okvirnega sporazuma;
č)    drug gospodarski subjekt zamenja prvotnega izvajalca v primeru,
ki ni naveden v 4. točki prvega odstavka tega člena.
(5) Za spremembe določb veljavne pogodbe o izvedbi javnega
naročila ali veljavnega okvirnega sporazuma, ki niso navedene v prvem odstavku
tega člena, mora naročnik izvesti nov postopek javnega naročanja v skladu s tem
zakonom.
(6) Razloge za spremembo pogodbe ali okvirnega sporazuma v
skladu s tem členom in njihovo utemeljitev naročnik dokumentira ne glede na
morebitno objavo obvestila o spremembi pogodbe o izvedbi javnega naročila v
skladu s tretjim odstavkom tega člena. V primeru iz 2. točke prvega odstavka
tega člena dokumentacija v zvezi s spremembo obsega najmanj navedbo vseh
razlogov, zaradi katerih so potrebne dodatne gradnje, storitve ali dobave
blaga, razloge, zakaj dodatne gradnje, storitve ali dobave blaga niso bile
vključene v prvotno pogodbo ali okvirni sporazum, ekonomske ali tehnične
razloge, zaradi katerih zamenjava prvotnega izvajalca ni mogoča, ter opis
oziroma utemeljitev teh razlogov, vključno z obsegom nevšečnosti ali
podvajanjem stroškov. V primeru iz 3. točke prvega odstavka tega člena pa
dokumentacija obsega opis spremembe, razloge zanjo in okoliščine, zaradi
katerih naročnik ni mogel predvideti spremembe pri oddaji prvotnega javnega
naročila ali sklenitvi okvirnega sporazuma, ter pojasnilo, zakaj sprememba ne
spreminja splošne narave javnega naročila.
96. člen
(odstop od pogodbe o izvedbi javnega naročila)
Med veljavnostjo pogodbe o izvedbi javnega naročila ali
okvirnega sporazuma lahko naročnik ne glede na določbe zakona, ki ureja
obligacijska razmerja, odstopi od pogodbe v naslednjih okoliščinah:
a)    
javno naročilo je bilo bistveno spremenjeno, kar terja nov postopek
javnega naročanja;
b)    
v času oddaje javnega naročila je bil izvajalec v enem od položajev,
zaradi katerega bi ga naročnik moral izključiti iz postopka javnega naročanja,
pa s tem dejstvom naročnik ni bil seznanjen v postopku javnega naročanja;
c)    
zaradi hudih kršitev obveznosti iz PEU, PDEU in tega zakona, ki jih je
po postopku v skladu z 258. členom PDEU ugotovilo Sodišče Evropske unije,
javno naročilo ne bi smelo biti oddano izvajalcu.
Četrto poglavje
SOCIALNE IN DRUGE POSEBNE STORITVE
97. člen
(oddajanje javnih naročil za socialne in druge
posebne storitve)
(1) Javno naročilo socialnih in drugih posebnih storitev,
razen storitev, ki so zajete s kodo CPV 79713000-5, 79100000-5, 79110000-8,
79111000-5, 79112000-2, 79112100-3 in 79140000-7, se oddajo v skladu s tem
poglavjem, če je vrednost teh javnih naročil enaka ali višja od mejne vrednosti
iz 21. člena tega zakona. Naročnik lahko odda javna naročila iz tega
poglavja tudi po drugem ustreznem postopku iz 39. člena tega zakona. Če
naročnik odda javna naročila iz tega poglavja po drugem postopku, upošteva vse
določbe tega zakona, ki veljajo za izbrani postopek.
(2) Če se odda javno naročilo socialnih in drugih posebnih
storitev v skladu s tem poglavjem, naročnik upošteva načela javnega naročanja,
določbe tega zakona glede opredelitve predmeta javnega naročila oziroma
tehničnih specifikacij ter pravila za objavo obvestil ter potrebo po
zagotavljanju kakovosti, stalnosti, dostopnosti, cenovne dostopnosti,
razpoložljivosti in celovitosti storitev, posebne potrebe različnih skupin
uporabnikov, vključno s prikrajšanimi in ranljivimi skupinami, sodelovanje in
krepitev vloge uporabnikov ter inovativnost. Poleg tega lahko naročnik določi,
da izbira izvajalca storitev temelji na ponudbi, ki predstavlja najboljše
razmerje med ceno in kakovostjo, ob upoštevanju kriterijev kakovosti in
trajnosti socialnih storitev.
98. člen
(objava obvestil)
(1) Naročnik, ki namerava oddati javno naročilo socialnih in
drugih posebnih storitev, svojo namero sporoči na enega od naslednjih načinov,
razen če bi se lahko za oddajo javnega naročila teh storitev uporabil postopek
s pogajanji brez predhodne objave:
a)    
z obvestilom o javnem naročilu;
b)    
s predhodnim informativnim besedilom ali na infrastrukturnem področju s
periodičnim informativnim obvestilom, ki se stalno objavljata. Predhodno
informativno obvestilo ali periodično informativno obvestilo se morata izrecno
nanašati na vrste storitev, ki bodo predmet oddanih javnih naročil. V
obvestilih je treba navesti, da bodo javna naročila oddana brez poznejše
objave, vsebovati pa morata tudi poziv zainteresiranim gospodarskim subjektom,
naj pisno izrazijo interes;
c)    
na infrastrukturnem področju z obvestilom o vzpostavitvi kvalifikacijskega
sistema, ki se stalno objavlja.
(2) Naročnik, ki je oddal javno naročilo socialnih in drugih
posebnih storitev, rezultate postopka javnega naročanja objavi z obvestilom o
oddaji javnega naročila. Ta obvestila lahko pošilja tudi po četrtletjih. V tem
primeru pošlje zbrana obvestila v 30 dneh po koncu vsakega četrtletja.
(3) Obvestila iz tega člena imajo obliko standardnega obrazca
in se objavijo v skladu z 52. členom tega zakona.
99. člen
(pridržana javna naročila za nekatere storitve)
(1) Naročnik se v postopku javnega naročanja lahko odloči, da
pravico do sodelovanja pridrži posamezni organizaciji, izključno kadar naroča
zdravstvene, socialne in kulturne storitve socialnih in drugih posebnih
storitev, ki so zajete s kodami CPV 75121000-0, 75122000-7, 75123000-4,
79622000-0, 79624000-4, 79625000-1, 80110000-8, 80300000-7, 80420000-4,
80430000-7, 80511000-9, 80520000-5, 80590000-6, od 85000000-9 do 85323000-9,
92500000-6, 92600000-7, 98133000-4 in 98133110-8.
(2) Če se naročnik odloči za to možnost, mora organizacija iz
prejšnjega odstavka izpolnjevati naslednje pogoje:
a)    
njeno poslanstvo je zagotavljanje javnih storitev in je povezano z
opravljanjem storitev iz prejšnjega odstavka;
b)    
dobiček se vloži nazaj v uresničevanje poslanstva organizacije. Če se
dobiček razdeli ali prerazporedi, se morajo pri tem upoštevati načela
participacije;
c)    
struktura upravljanja ali lastništvo organizacije, ki izvaja javno
naročilo, temelji na lastništvu zaposlenih ali načelih participacije oziroma
zahteva dejavno udeležbo zaposlenih, uporabnikov ali zainteresiranih strani in
č)    določen naročnik v zadnjih treh letih organizaciji ni oddal javnega
naročila za tovrstne storitve v skladu s tem členom.
(3) Trajanje javnega naročila v skladu s tem členom ne sme
biti daljše od treh let.
(4) Naročnik, ki namerava oddati javno naročilo v skladu s
tem členom, to navede v obvestilu iz 98. člena tega zakona.
Peto poglavje
PRAVILA, KI UREJAJO PROJEKTNE NATEČAJE
100. člen
(uporaba zakona pri natečaju)
(1) Določbe tega poglavja zakona se uporabljajo za:
a)    
projektne natečaje, ki se organizirajo kot del postopka za oddajo
javnega naročila storitev ali del postopka javnega naročila gradnje, kadar gre
za projektiranje in izvedbo gradnje;
b)    
projektne natečaje z nagradami ali plačili udeležencem.
(2) V primerih iz a) točke prejšnjega odstavka se mejna
vrednost iz 21. člena tega zakona nanaša na ocenjeno vrednost javnega
naročila storitev brez DDV, vključno z vsemi morebitnimi nagradami ali plačili
udeležencem. V primerih iz b) točke prejšnjega odstavka se mejna vrednost iz
21. člena tega zakona nanaša na skupni znesek nagrad in plačil, vključno z
ocenjeno vrednostjo pogodbe o izvedbi javnega naročila storitev brez DDV, ki se
lahko pozneje odda v skladu s četrtim odstavkom 46. člena tega zakona, če
je naročnik v obvestilu o natečaju napovedal namero o oddaji takšnega naročila.
(3) Naročnik iz a), b) in c) točke prvega odstavka
9. člena tega zakona mora izvesti projektni natečaj v skladu z določbami
tega poglavja:
a)    
za javno naročilo storitve projektiranja novih objektov v javni rabi,
kot jih določajo predpisi, ki urejajo graditev objektov v naslednjih primerih:
- 
za projektiranje objektov za šport, rekreacijo in druge objekte za
prosti čas skladno z enotno klasifikacijo vrst objektov iz skupine 241, kot jih
določa uredba, ki ureja klasifikacijo vrst objektov in objektov državnega
pomena, če ocenjena investicijska vrednost presega 500.000 eurov;
- 
za projektiranje drugih objektov, če ocenjena investicijska vrednost
presega 2.500.000 eurov;
b)    
za javno naročilo storitve priprave strokovnih podlag za potrebe
prostorskega načrtovanja, kot jih določajo predpisi s področja prostorskega
načrtovanja v naslednjih primerih:
- 
če načrtovane prostorske ureditve posegajo na območja, kjer se spreminja
namenska raba območja, kadar površina načrtovane prostorske ureditve presega
površino pet hektarjev;
- 
če obvezno izvedbo projektnega natečaja določa prostorski akt.
101. člen
(obvestila)
(1) Če namerava naročnik izvesti projektni natečaj, sporoči svojo
namero z obvestilom o natečaju. Če namerava naročnik oddati naknadno javno
naročilo storitev v skladu s četrtim odstavkom 46. člena tega zakona, to
navede v obvestilu o natečaju.
(2) Naročnik, ki je izvedel projektni natečaj, objavi
rezultate natečaja v skladu s tem zakonom in mora imeti dokazilo o pošiljanju v
objavo. Naročnik ni dolžan objaviti informacij o rezultatu natečaja, če bi
njihovo razkritje oviralo izvajanje zakona, če bi bilo v nasprotju z javnim
interesom ali če bi škodilo upravičenim poslovnim interesom posameznega javnega
ali zasebnega podjetja ali bi lahko vplivalo na pošteno konkurenco med
ponudniki storitev. Rezultate natečaja mora naročnik objaviti v 30 dneh po
zaključku projektnega natečaja.
(3) Obvestila iz tega člena imajo obliko standardnega obrazca
in se objavijo v skladu z 52. členom tega zakona.
102. člen
(pravila za organizacijo projektnih natečajev in izbor
udeležencev)
(1) Naročnik pri organiziranju projektnih natečajev uporablja
postopke, ki ustrezajo splošnim določbam tega zakona in določbam tega poglavja.
(2) V projektnih natečajih dostop udeležencev do projektnih natečajev
ne sme biti omejen:
a)    
na ozemlje ali del ozemlja države članice;
b)    
z utemeljitvijo, da bi po pravu države članice, v kateri se natečaj
organizira, morali biti fizične ali pravne osebe.
(3) Če naročnik število udeležencev na projektnem natečaju omeji,
mora določiti jasne in nediskriminatorne pogoje za sodelovanje. V vsakem
primeru mora število kandidatov, povabljenih k sodelovanju, zadostovati za
zagotovitev prave konkurence.
103. člen
(sestava žirije)
Žirija mora biti sestavljena izključno iz fizičnih oseb, ki
niso povezane z udeleženci natečaja. Če se od udeležencev zahteva posebna
strokovna usposobljenost, mora imeti vsaj polovica članov žirije tako ali
enakovredno strokovno usposobljenost.
104. člen
(odločitve žirije)
(1) Žirija mora biti pri svojih odločitvah ali mnenjih
samostojna.
(2) Žirija mora pregledati predložene načrte in projekte
anonimno ter izključno na podlagi meril, ki so bila navedena v obvestilu o
natečaju.
(3) Žirija mora v poročilu, ki ga podpišejo njeni člani,
evidentirati prednostno razvrstitev projektov na podlagi vsebine vsakega
projekta, skupaj s svojimi opombami in vsemi točkami, ki bi utegnile zahtevati
pojasnitev.
(4) Žirija mora upoštevati anonimnost udeležencev natečaja, dokler
ne sprejme svojega mnenja ali odločitve.
(5) Po potrebi se lahko kandidate povabi, da odgovorijo na
vprašanja, ki jih je žirija evidentirala v zapisniku, za pojasnitev katerega
koli vidika projektov.
(6) Žirija mora sestaviti podroben zapisnik o dialogu med
člani žirije in kandidati.
Šesto poglavje
POROČILA IN STATISTIKA
105. člen
(posamezna poročila o postopkih za oddajo javnih naročil)
(1) Za vsako javno naročilo, razen za javna naročila, oddana
na podlagi postopka naročila male vrednosti, ter za vsak okvirni sporazum,
razen za naročila, oddana na podlagi okvirnih sporazumov, ter vsako
vzpostavitev dinamičnega nabavnega sistema in kvalifikacijskega sistema
naročnik pripravi pisno poročilo, ki vključuje najmanj naslednje:
a)    
ime in naslov naročnika, predmet in vrednost javnega naročila, okvirnega
sporazuma ali dinamičnega nabavnega sistema ali kvalifikacijskega sistema;
b)    
po potrebi rezultate ugotavljanja sposobnosti in zmanjšanja števila
skladno z 82. in 83. členom tega zakona, in sicer imena izbranih
kandidatov ali ponudnikov in razloge za njihov izbor ter imena izključenih
kandidatov ali ponudnikov in razloge za njihovo zavrnitev;
c)    
razloge za izključitev ponudb, za katere je ugotovljeno, da so
neobičajno nizke;
č)    ime uspešnega ponudnika in razloge za izbiro njegove ponudbe
ter, če je znano, delež javnega naročila ali okvirnega sporazuma, ki ga uspešni
ponudnik namerava oddati v podizvajanje tretjim osebam, pa tudi imena morebitnih
podizvajalcev glavnega izvajalca, če so v tistem trenutku znana;
d)    
pri konkurenčnem postopku s pogajanji in konkurenčnem dialogu
okoliščine, ki upravičujejo uporabo tega postopka;
e)    
pri postopku s pogajanji brez predhodne objave okoliščine, ki upravičujejo
uporabo tega postopka;
f)     
kadar je možno, razloge, na podlagi katerih se je naročnik odločil, da
ne odda javnega naročila oziroma ne sklene okvirnega sporazuma ali da ne
vzpostavi dinamičnega nabavnega sistema ali kvalifikacijskega sistema;
g)    
kadar je možno, razloge, na podlagi katerih so bila za predložitev
ponudb uporabljena neelektronska komunikacijska sredstva;
h)    
kadar je možno, ugotovljena nasprotja interesov in nadaljnje ukrepe, ki
so bili sprejeti.
(2) Naročnik se lahko za namen izpolnitve obveznosti iz
prejšnjega odstavka sklicuje na obvestilo o oddaji javnega naročila, če to
vključuje informacije, ki so zahtevane v prejšnjem odstavku.
(3) Naročnik dokumentira potek vseh postopkov javnega
naročanja ne glede na to, ali se ti izvajajo z elektronskimi sredstvi ali ne. V
ta namen zagotovi, da hrani zadostno dokumentacijo za utemeljevanje odločitev,
sprejetih na vseh stopnjah postopka javnega naročanja, na primer dokumentacijo
o komuniciranju z gospodarskimi subjekti in internih razpravah, o pripravi dokumentacije
v zvezi z oddajo javnega naročila, morebitnem dialogu ali pogajanjih ter izboru
in oddaji javnega naročila. Dokumentacija se hrani najmanj pet let od datuma
izdaje odločitve o javnem naročilu oziroma najmanj dve leti po preteku pogodbe
o izvedbi javnega naročila.
(4) Poročilo ali njegovi najpomembnejši podatki se pošljejo Evropski
komisiji ali pristojnim organom, telesom oziroma institucijam, če ti to
zahtevajo.
106. člen
(sporočanje podatkov o oddanih javnih naročilih
v preteklem letu)
(1) Podatki o oddanih javnih naročilih, katerih vrednost je
enaka ali višja od vrednosti iz prvega odstavka 21. člena tega zakona in
podatki o posameznih javnih naročilih, oddanih na podlagi okvirnega sporazuma,
se zajemajo neposredno iz obvestil iz 5. točke prvega odstavka 52. člena
tega zakona, ki jih naročnik objavi na portalu javnih naročil v skladu s tem
zakonom.
(2) Podatke o oddanih javnih naročilih, katerih vrednost je
nižja od vrednosti iz prvega odstavka 21. člena tega zakona, sporočajo
naročniki na portal javnih naročil do zadnjega dne februarja tekočega leta
za preteklo leto.
(3) Podatki o oddaji javnih naročilih, katerih vrednost je
enaka ali višja od vrednosti iz drugega odstavka 22. člena tega zakona
zajema Evropska komisija neposredno iz obvestil iz prvega odstavka
52. člena tega zakona, ki jih naročnik objavi v Uradnem listu Evropske
unije v skladu s tem zakonom.
(4) Če obvestila iz prvega odstavka 52. člena tega
zakona ne vsebujejo vseh potrebnih statističnih podatkov ali če so ti podatki
nepravilni, mora naročnik na zahtevo ministrstva, pristojnega za javna
naročila, te podatke dopolniti in sporočiti ministrstvu v roku deset dni.
107. člen
(statistično poročilo)
(1) Podatke o oddanih javnih naročilih v preteklem letu, ki
so jih naročniki sporočili na portal javnih naročil v skladu s prejšnjim
členom, obdela Javno podjetje Uradni list Republike
Slovenije, d. o. o., in jih pošlje ministrstvu, pristojnemu za
javna naročila, do 31. maja tekočega leta.
(2) Javno podjetje Uradni list Republike
Slovenije, d. o. o., ima za obdelavo podatkov iz prejšnjega
odstavka zagotovljen brezplačen dostop do razširjenega nabora podatkov iz baze
Poslovnega registra Agencije Republike Slovenije za javnopravne evidence in
storitve v standardizirani obliki, ki jo Agencija Republike Slovenije za
javnopravne evidence in storitve po ceniku ponuja tudi drugim uporabnikom.
(3) Ministrstvo, pristojno za javna naročila, na podlagi
podatkov o oddanih javnih naročilih v preteklem letu najpozneje do
30. septembra tekočega leta pripravi statistično poročilo o oddanih javnih
naročilih v Republiki Sloveniji in ga posreduje vladi v seznanitev.
(4) Ministrstvo, pristojno za javna naročila, Evropski
komisiji do 18. aprila 2017 in vsaka nadaljnja tri leta pošlje statistično
poročilo za javna naročila, ki bi jih bilo treba objaviti v Uradnem listu
Evropske unije, če je njihova vrednost enaka ali višja od vrednosti iz drugega
odstavka 22. člena tega zakona.
108. člen
(vsebina statističnega poročila)
(1) Statistično poročilo iz tretjega odstavka prejšnjega
člena mora vsebovati delež javnih naročil glede na bruto domači proizvod in
odhodke državnega proračuna ter vsaj podatke o številu in vrednosti oddanih
javnih naročil. Če je to mogoče, se podatki razčlenijo na:
-       
kategorijo, dejavnost in velikost naročnika;
-       
postopke javnega naročanja, ki so jih naročniki uporabili;
-       
tehnike in instrumente za elektronsko in skupno javno naročanje;
-       
vrsto predmeta javnega naročila in kategorije nomenklature CPV;
-       
morebitne socialne, etične in okoljske vidike, ki so bili upoštevani pri
oddaji javnega naročila;
-       
sedež in velikost gospodarskega subjekta, ki mu je bilo javno naročilo
oddano;
-       
javna naročila izvedena s podizvajalci;
-       
javna naročila, sofinancirana s sredstvi Evropske unije.
(2) Če je bilo javno naročilo oddano po postopku s pogajanji brez
predhodne objave ali konkurenčnem postopku s pogajanji, se podatki o številu in
vrednosti oddanih javnih naročil razčlenijo še na okoliščine, ki upravičujejo
uporabo teh postopkov.
(3) Minister, pristojen za javna naročila, izda pravilnik o
vrstah in načinu zbiranja podatkov o oddanih javnih naročilih v preteklem letu.
Sedmo poglavje
PREKRŠKOVNI ORGAN
109. člen
(prekrškovni organ)
(1) Nadzor nad izvajanjem tega zakona, kot prekrškovni organ,
izvaja Državna revizijska komisija.
(2) Postopek o prekršku vodi in o njem odloča pooblaščena uradna
oseba Državne revizijske komisije, ki izpolnjuje pogoje po zakonu, ki ureja
prekrške, in na njegovi podlagi sprejetih predpisov. Pooblaščeno uradno osebo
določi predsednik Državne revizijske komisije v skladu z zakonom, ki ureja
prekrške.
(3) Kadar Državna revizijska komisija v skladu s tem zakonom ugotavlja
pogoje za začetek postopka o prekršku zoper naročnika, ponudnika, kandidata ali
podizvajalca in njihove odgovorne osebe ali zbira dodatne dokumente in dokaze o
morebitnem prekršku naročnika, ponudnika, kandidata, podizvajalca in njihovih
odgovornih osebah, morajo naročnik, ponudnik, kandidat, podizvajalec in njihove
odgovorne osebe Državni revizijski komisiji v roku, ki ga ta določi in ki ne
sme biti krajši od treh dni po prejemu njenega poziva odstopiti vse dokumente
in dokaze, na odstop katerih jih je Državna revizijska komisija pozvala.
110. člen
(evidenca gospodarskih subjektov z izrečenimi stranskimi
sankcijami izločitve iz postopkov javnega naročanja)
(1) Ministrstvo, pristojno za javna naročila, vodi evidenco
gospodarskih subjektov z izrečenimi stranskimi sankcijami izločitve iz
postopkov javnega naročanja na podlagi tega zakona in zakona, ki ureja javno
naročanje na področju obrambe in varnosti, objavi pa jo na svoji spletni
strani.
(2) V to evidenco se uvrsti gospodarski subjekt:
-       
ki je storil prekršek iz 2. ali 5. točke prvega odstavka 112. člena
tega zakona,
-       
ki je storil prekršek iz 1. točke drugega odstavka 112. člena tega
zakona,
-       
ki je storil prekršek iz 2. točke prvega odstavka 87. člena Zakona
o javnem naročanju na področju obrambe in varnosti (Uradni list RS,
št. 90/12 in 90/14 – ZDU-1I).
(3) Evidenca obsega:
-       
polno ime in matično številko gospodarskega subjekta,
-       
datum uvrstitve gospodarskega subjekta v evidenco in
-       
datum, do katerega je gospodarski subjekt izločen iz postopkov
naročanja.
(4) Ministrstvo, pristojno za javna naročila, uvrsti
gospodarski subjekt v evidenco v treh delovnih dneh po prejemu obvestila iz
sedmega odstavka 112. člena tega zakona. Zoper uvrstitev v evidenco
gospodarskih subjektov z izrečenimi stranskimi sankcijami izločitve iz
postopkov javnega naročanja pritožba ni dopustna.
(5) Ministrstvo, pristojno za javna naročila, iz
evidence zbriše gospodarski subjekt v treh delovnih dneh po datumu iz tretje
alineje tretjega odstavka tega člena.
Osmo poglavje
KAZENSKE DOLOČBE
111. člen
(kazenske določbe za naročnika)
(1) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki presegajo
8.800.000 eurov, ali pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za
prekršek z globo od 25.000 do 100.000 eurov, če kot naročnik:
1.     
izbere način določitve vrednosti javnega naročila na način, da bi se
zaradi nižje ocenjene vrednosti izognila uporabi tega zakona (24. člen);
2.     
odda javno naročilo brez izvedbe ustreznega postopka, razen v primerih,
ko zakon to dopušča (39. do 47. člen);
3.     
ne pošlje v objavo obvestil iz 52. člena tega zakona, čeprav jo k
temu zavezuje ta zakon;
4.     
odda javno naročilo ali sklene pogodbo o izvedbi javnega naročila s
ponudnikom, za katerega obstajajo razlogi za izključitev iz prvega, drugega in
četrtega odstavka 75. člena tega zakona;
5.     
ne upošteva obdobja mirovanja, čeprav jo k temu zavezuje ta zakon
(92. člen);
6.     
med izvajanjem javnega naročila spremeni pogodbo o izvedbi javnega
naročila v nasprotju s tem zakonom (95. člen).
(2) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki presegajo
8.800.000 eurov, ali pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za
prekršek z globo od 10.000 do 50.000 eurov, če kot naročnik:
1.     
ne upošteva rokov za objavo in predložitev ponudb ali prijav,
opredeljenih v tem zakonu (40. do 45. člen, 49. člen, 57. do
60. člen, 74. člen);
1.a  pred začetkom postopka namere o izvedbi z
obrazložitvijo ne posreduje zagovornikom javnega interesa (šesti odstavek
46. člena);
2.     
opredeli določbe pogodbe o izvedbi javnega naročila tako, da v bistvenih
elementih odstopajo od določb iz dokumentacije v zvezi z oddajo javnega
naročila (67. člen);
3.     
ne objavi dokumentacije v zvezi z oddajo javnega naročila na portalu
javnih naročil (prvi odstavek 67. člena);
4.     
odstopi od izvedbe javnega naročila v nasprotju z osmim odstavkom
90. člena tega zakona;
5.     
ne sporoči statističnih podatkov oziroma sporoči napačne statistične
podatke o oddanih javnih naročilih (106. člen);
6.     
ne odstopi dokumentov ali dokazov Državni revizijski komisiji skladno z
njenim pozivom (tretji odstavek 109. člena);
7.     
določi ceno kot edino merilo za oddajo javnega naročila v primerih, ko
to ni dovoljeno (peti in deveti odstavek 84. člena tega zakona);
8.     
ne vroči odločitve kandidatom in ponudnikom na način, kot je določen v
desetem odstavku 90. člena tega zakona.
(3) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki ne
presegajo 8.800.000 eurov, ali pravna oseba, ki v skladu z zakonom, ki ureja
gospodarske družbe, ni srednja ali velika gospodarska družba, se kaznuje z
globo od 12.500 do 50.000 eurov, če kot naročnik stori prekršek iz prvega
odstavka tega člena, in z globo od 5.000 do 25.000 eurov, če kot naročnik stori
prekršek iz prejšnjega odstavka.
(4) Samostojni podjetnik posameznik ali posameznik, ki
samostojno opravlja dejavnost, se kaznuje z globo od 7.500 do 30.000 eurov, če
kot naročnik stori prekršek iz prvega odstavka tega člena, in z globo od 3.000
do 15.000 eurov, če kot naročnik stori prekršek iz drugega odstavka tega člena.
(5) Odgovorna oseba pravne osebe iz prvega, drugega ali
tretjega odstavka tega člena, odgovorna oseba samostojnega podjetnika
posameznika ali posameznika, ki samostojno opravlja dejavnost iz prejšnjega
odstavka, ali odgovorna oseba v državnem organu ali samoupravni lokalni
skupnosti se za prekršek iz prvega odstavka tega člena kaznuje z globo od 500
do 2.000 eurov in za prekršek iz drugega odstavka tega člena z globo od 100 do
1.000 eurov.
(6) Oseba, ki vodi postopek javnega naročanja, sodeluje pri
pripravi dokumentacije v zvezi z oddajo javnega naročila ali njenih delov ali
na kateri koli stopnji odloča v postopku javnega naročanja, in zakoniti
zastopnik naročnika, ki svojega predstojnika, naročnika oziroma njegovega
nadzornega organa ne obvestita o povezavi ali zasebnem interesu, kot je
določeno v 91. členu tega zakona, se kaznujeta z globo od 500 do 2.000
eurov.
(7) Za prekršek iz 1., 2., ali 6. točke prvega odstavka tega
člena se odgovorni osebi iz petega odstavka tega člena, ki je storila dejanje,
ki se šteje za ta prekršek, lahko izreče tudi stranska sankcija izločitve iz
postopkov javnega naročanja po tem zakonu in zakonu, ki ureja javno naročanje
na področju obrambe in varnosti, in sicer ta oseba tri leta ne sme voditi,
odločati ali kakor koli drugače sodelovati v teh postopkih.
(8) O stranski sankciji izločitve iz postopkov javnega
naročanja iz prejšnjega odstavka v skladu z zakonom, ki ureja prekrške, odloči
sodišče. Sodišče pošlje odločitev v treh delovnih dneh od njene pravnomočnosti
naročniku, pri katerem je oseba, ki je storila prekršek, zaposlena.
112. člen
(kazenske določbe za ponudnika, kandidata in podizvajalca)
(1) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki presegajo
8.800.000 eurov, ali pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za
prekršek z globo od 25.000 do 100.000 eurov, če kot ponudnik ali kandidat:
1.     
v primeru javnega naročila storitev ali gradenj med izvajanjem pogodbe
ne obvesti naročnika o morebitnih spremembah informacij glede podizvajalcev
(tretji odstavek 94. člena);
2.     
naročniku na njegov poziv ne posreduje izjave v skladu s šestim
odstavkom 94. člena tega zakona;
3.     
izvaja pogodbo o izvedbi javnega naročila s podizvajalcem, ki ga je
naročnik zavrnil v skladu z določbo 94. člena tega zakona,
4.     
kljub naročnikovemu pozivu in čeprav za to niso podani objektivni
razlogi z njim ne sklene pogodbe o izvedbi javnega naročila. Šteje se, da so
objektivni razlogi tisti, na katere ponudnik ni mogel vplivati, jih
pričakovati, preprečiti, odpraviti in se jim izogniti;
5.     
v ponudbi ali prijavi ali v skladu s šestim odstavkom 94. člena
tega zakona predloži neresnično izjavo ali ponarejeno ali spremenjeno listino
kot pravo;
6.     
ne odstopi dokumentov ali dokazov Državni revizijski komisiji skladno z
njenim pozivom (tretji odstavek 109. člena).
(2) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki presegajo
8.800.000 eurov, ali pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za prekršek
z globo od 25.000 do 100.000 eurov, če kot podizvajalec:
1.     
v prijavi ali ponudbi predloži neresnično izjavo ali ponarejeno ali
spremenjeno listino kot pravo;
2.     
ne odstopi dokumentov ali dokazov Državni revizijski komisiji skladno z
njenim pozivom (tretji odstavek 109. člena).
(3) Pravna oseba, ki v zadnjih dveh zaporednih poslovnih
letih na bilančni presečni dan bilance stanja izkazuje prihodke, ki ne
presegajo 8.800.000 eurov, ali pravna oseba, ki v skladu z zakonom, ki ureja
gospodarske družbe, ni srednja ali velika gospodarska družba, se kaznuje z
globo od 12.500 do 50.000 eurov, če kot ponudnik ali kandidat stori prekršek iz
prvega odstavka tega člena oziroma če kot podizvajalec stori prekršek iz
prejšnjega odstavka.
(4) Samostojni podjetnik posameznik ali posameznik, ki
samostojno opravlja dejavnost, se kaznuje z globo od 7.500 do 30.000 eurov, če
kot ponudnik ali kandidat stori prekršek iz prvega odstavka tega člena oziroma
če kot podizvajalec stori prekršek iz drugega odstavka tega člena.
(5) Odgovorna oseba pravne osebe iz prvega, drugega ali
tretjega odstavka tega člena ali odgovorna oseba samostojnega podjetnika
posameznika ali posameznika, ki samostojno opravlja dejavnost iz prejšnjega
odstavka se za prekršek iz prvega odstavka tega člena kaznuje z globo od 500 do
2.000 eurov.
(6) Za prekršek iz 2. ali 5. točke prvega odstavka tega člena
ali 1. točke drugega odstavka tega člena se ponudniku ali kandidatu iz prvega,
tretjega ali četrtega odstavka tega člena oziroma podizvajalcu iz drugega,
tretjega ali četrtega odstavka tega člena lahko izreče tudi sankcija izločitve
iz postopkov naročanja, in sicer:
-       
če je predmet naročila blago ali storitev – za dobo največ treh let od
pravnomočnosti odločbe o prekršku,
-       
če je predmet naročila gradnja – za dobo največ petih let od
pravnomočnosti odločbe o prekršku.
(7) O stranski sankciji izločitve iz postopkov javnega
naročanja iz prejšnjega odstavka v skladu z zakonom, ki ureja prekrške, odloči
sodišče. Sodišče v treh delovnih dneh po pravnomočnosti te odločitve o tem
obvesti ministrstvo, pristojno za javna naročila. V obvestilu navede polno ime
in matično številko ponudnika, kandidata ali podizvajalca ter datum, do
katerega se ta subjekt izloči iz postopkov javnega naročanja.
113. člen
(globe v hitrem postopku)
Za prekrške iz tega zakona se sme v hitrem postopku izreči globa
tudi v znesku, ki je višji od najnižje predpisane globe, določene s tem
zakonom.
113.a člen
(zastaranje)
(1) Postopek o prekršku iz 111. člena in 112. člena
tega zakona ni dopusten, če preteče tri leta od dneva, ko je bil prekršek
storjen.
(2) Po vsakem pretrganju začne teči zastaranje znova, vendar
pa postopek o prekršku v nobenem primeru ni več mogoč, ko poteče dvakrat toliko
časa, kolikor ga zahteva zakon za zastaranje postopka o prekršku.
Deveto poglavje
UPRAVLJANJE
114. člen
(spremljanje uporabe pravil o javnih naročilih)
(1) Ministrstvo, pristojno za javna naročila, zagotavlja
spremljanje uporabe pravil o javnih naročilih. Če ministrstvo, pristojno za
javna naročila, ugotovi ali prejme informacije, ki nakazujejo posebne kršitve
ali sistemske težave, mora o tem obvestiti Urad Republike Slovenije za nadzor
proračuna, Računsko sodišče Republike Slovenije, Državno revizijsko komisijo, Javno
agencijo Republike Slovenije za varstvo konkurence ali Komisijo za
preprečevanje korupcije.
(2) Ministrstvo, pristojno za javna naročila, o rezultatih
spremljanja iz prejšnjega odstavka poroča Evropski komisiji do 18. aprila
2017 in vsaka nadaljnja tri leta. Poročilo vključuje informacije o
najpogostejših razlogih za napačno uporabo ali pravno nejasnost, vključno z
morebitnimi strukturnimi ali ponavljajočimi se težavami pri uporabi pravil, o
ravni udeležbe malih in srednjih podjetij pri javnem naročanju ter o
preprečevanju, odkrivanju in ustrezni prijavi primerov goljufije, korupcije,
nasprotja interesov in podobnih hujših nepravilnostih pri javnem naročanju.
Poročilo ima naravo informacije javnega značaja.
(3) Ministrstvo, pristojno za javna naročila, zagotavlja, da
so brezplačno na voljo informacije in smernice za razlago in uporabo prava
Evropske unije o javnih naročilih, ki bi naročnikom in gospodarskim subjektom
pomagale pri pravilni uporabi teh pravil, ter podporo naročnikom pri
načrtovanju in izvajanju postopkov javnega naročanja.
(4) Ministrstvo, pristojno za gospodarstvo, mora obvestiti
Evropsko komisijo o vseh težavah, s katerimi se srečujejo slovenska podjetja
pri pridobivanju naročil storitev v tretjih državah in ki nastanejo zaradi
neupoštevanja določb mednarodnega delovnega prava.
115. člen
(upravno sodelovanje)
(1) Za namen vzajemne pomoči in učinkovito medsebojno sodelovanje
da Republika Slovenija drugim državam članicam na njihovo zahtevo, te pa njej,
na voljo vse informacije, povezane z dokazili in dokumenti, predloženimi v
skladu z osmim in devetim odstavkom 68. člena, 69. člena in
70. člena tega zakona, vse informacije v zvezi z razlogi za izključitev,
navedenimi v 75. členu tega zakona, vse informacije v zvezi z ustreznostjo
za opravljanje poklicne dejavnosti ter finančnimi in tehničnimi zmogljivostmi
ponudnikov iz 76. člena tega zakona, vse informacije v zvezi z dokazili iz
77. člena tega zakona, informacije o bazah podatkov iz 79. člena tega
zakona, vse informacije, povezane z dokumenti, ki so predloženi kot dokaz o
upoštevanju standardov za zagotavljanje kakovosti in okoljsko ravnanje iz
78. člena tega zakona, ter vse informacije, kot so zakoni, drugi predpisi,
splošno veljavne kolektivne pogodbe ali nacionalni tehnični standardi, ki so
povezane z dokazili in dokumenti, predloženimi v zvezi s podatki, navedenimi v
86. členu tega zakona.
(2) Izmenjava informacij iz prejšnjega odstavka se zagotavlja
z uporabo informacijskega sistema za notranji trg, vzpostavljenega z Uredbo
(EU) št. 1024/2012 Evropskega parlamenta in Sveta z dne 25. oktobra
2012 o upravnem sodelovanju prek informacijskega sistema za notranji trg in
razveljavitvi Odločbe Komisije 2008/49/ES (uredba IMI) (UL L št. 16 z dne
14. 11. 2012, str. 1), nazadnje spremenjeno z Direktivo 2014/67/EU
Evropskega parlamenta in Sveta z dne 15. maja 2014 o izvrševanju Direktive
96/71/ES o napotitvi delavcev na delo v okviru opravljanja storitev in
spremembi Uredbe (EU) št. 1024/2012 o upravnem sodelovanju prek
informacijskega sistema za notranji trg (uredba IMI) (UL L št. 159 z dne
28. 5. 2014, str. 11).

Zakon o javnem naročanju – ZJN-3 (Uradni list
RS, št. 91/15) vsebuje naslednje prehodne in
končne določbe:
»PREHODNE IN KONČNE DOLOČBE
116. člen
(razveljavitev predpisov)
(1) Z dnem uveljavitve tega zakona prenehajo veljati Zakon o
javnem naročanju (Uradni list RS, št. 12/13 – uradno prečiščeno besedilo,
19/14 in 90/14 – ZDU-1I) in naslednji predpisi, izdani na njegovi podlagi:
-       
Uredba o seznamih naročnikov, seznamih gradenj, storitev, določenih vrst
blaga, obveznih informacijah v objavah, opisih tehničnih specifikacij in
zahtevah, ki jih mora izpolnjevati oprema za elektronsko naročanje (Uradni list
RS, št. 18/07, 80/14 in 87/14 – popr.);
-       
Uredba o pravilih in postopku za ugotavljanje statusa naročnika po
Zakonu o javnem naročanju (Uradni list RS, št. 58/07 in 96/14);
-       
Sklep o objavi višin mejnih vrednosti za postopke javnega naročanja
(Uradni list RS, št. 34/08);
-       
Pravilnik o vrstah podatkov o oddanih javnih naročilih v preteklem letu
na podlagi Zakona o javnem naročanju in načinu njihovega zbiranja (Uradni list
RS, št. 8/09, 3/13 in 3/15).
(2) Z dnem uveljavitve tega zakona prenehajo veljati Zakon o
javnem naročanju na vodnem, energetskem, transportnem področju in področju
poštnih storitev (Uradni list RS, št. 72/11 – uradno prečiščeno besedilo,
43/12 – odl. US, 90/12, 19/14 in 90/14 – ZDU-1I) in naslednji predpisi, izdani
na njegovi podlagi:
-       
Pravilnik o vrstah podatkov o oddanih javnih naročilih v preteklem letu
na podlagi Zakona o javnem naročanju na vodnem, energetskem, transportnem
področju in področju poštnih storitev in načinu njihovega zbiranja (Uradni list
RS, št. 8/09, 3/13 in 3/15);
-       
Uredba o pravilih in postopku za ugotavljanje statusa naročnika po
Zakonu o javnem naročanju na vodnem, energetskem, transportnem področju in
področju poštnih storitev (Uradni list RS, št. 58/07 in 96/14);
-       
Uredba o seznamih naročnikov, področni zakonodaji skupnosti, seznamih
gradenj in storitev, obveznih informacijah v objavah, opisih tehničnih specifikacij
in zahtevah, ki jih mora izpolnjevati oprema za elektronsko naročanje (Uradni
list RS, št. 18/07, 12/13 in 83/14).
(3) Uredba o zelenem javnem naročanju (Uradni list RS,
št. 102/11, 18/12, 24/12, 64/12, 2/13 in 89/14) še naprej velja kot predpis,
izdan na podlagi prvega odstavka 71. člena tega zakona.
(4) Uredba o skupnem javnem naročanju Vlade Republike
Slovenije (Uradni list RS, št. 36/13, 41/14 in 96/14) še naprej velja kot
predpis, izdan na podlagi osmega odstavka 32. člena tega zakona, do uskladitve
predpisa s tem zakonom.
(5) Pravilnik o enotnem informacijskem sistemu na področju javnega
naročanja (Uradni list RS, št. 57/13 in 5/15) še naprej velja kot predpis,
izdan na podlagi dvanajstega odstavka 77. člena tega zakona, do uskladitve
predpisa s tem zakonom.
(6) Uredba o finančnih zavarovanjih pri javnem naročanju
(Uradni list RS, št. 48/14) še naprej velja kot predpis, izdan na podlagi
tretjega odstavka 93. člena tega zakona, do uskladitve predpisa s tem
zakonom.
(7) Ne glede na prvi in drugi odstavek tega člena se določbe
Uredbe o seznamih naročnikov, seznamih gradenj, storitev, določenih vrst blaga,
obveznih informacijah v objavah, opisih tehničnih specifikacij in zahtevah, ki
jih mora izpolnjevati oprema za elektronsko naročanje (Uradni list RS,
št. 18/07, 80/14 in 87/14 – popr.) in Uredbe o seznamih naročnikov,
področni zakonodaji skupnosti, seznamih gradenj in storitev, obveznih
informacijah v objavah, opisih tehničnih specifikacij in zahtevah, ki jih mora
izpolnjevati oprema za elektronsko naročanje (Uradni list RS, št. 18/07,
12/13 in 83/14) v delu, ki se nanašajo na informativni seznam naročnikov, uporabljajo
do uveljavitve uredbe iz sedmega odstavka 9. člena tega zakona.
117. člen
(zaključitev postopkov)
(1) Postopki oddaje javnih naročil, za katere so bila
obvestila o javnem naročilu poslana v objavo pred uveljavitvijo tega zakona, se
izvedejo po dosedanjih predpisih.
(2) Postopki s pogajanji brez predhodne objave se izvedejo po
dosedanjih predpisih, če je že bilo poslano povabilo k oddaji ponudb.
(3) Posamezna naročila, oddana na podlagi okvirnega
sporazuma, sklenjenega pred uveljavitvijo tega zakona, se oddajo v skladu z
določbami okvirnega sporazuma. Posamezna naročila v okviru dinamičnega
nabavnega sistema, vzpostavljenega pred uveljavitvijo tega zakona, se oddajo v
okviru tega dinamičnega sistema do zaključka delovanja sistema.
(4) Posamezna naročila, oddana na podlagi kvalifikacijskega sistema,
vzpostavljenega pred uveljavitvijo tega zakona, se oddajo v okviru tega sistema
do zaključka delovanja sistema.
(5) Postopki ugotavljanja statusa naročnika se izvedejo po
dosedanjih predpisih, če je bila vloga podana pred uveljavitvijo tega zakona.
118. člen
(postopno uvajanje
elektronskega javnega naročanja)
(1) Prvi odstavek 37. člena tega zakona se začne
uporabljati 1. aprila 2018.
(2) Ne glede na prejšnji odstavek se v primerih iz 49., 50.,
51. in 52. člena tega zakona prvi odstavek 37. člena tega zakona
začne uporabljati z dnem uveljavitve tega zakona.
(3) Ne glede na prvi odstavek tega člena začne osrednji
nabavni organ prvič uporabljati elektronska komunikacijska sredstva za
sporočanje in izmenjavo informacij 1. januarja 2017.
(4) Do začetka uporabe prvega odstavka 37. člena tega
zakona naročnik za sporočanje in izmenjavo informacij izbira med naslednjimi
načini sporočanja:
-       
elektronskimi sredstvi v skladu s 37. členom tega zakona;
-       
pošto ali drugo primerno kurirsko službo;
-       
telefaksom ali
-       
kombinacijo navedenih načinov.
(5) Javno podjetje Uradni list Republike
Slovenije, d. o. o., mora v sodelovanju z ministrstvom,
pristojnim za javna naročila uskladiti vsebino obvestil iz 52. člena tega
zakona ter na portalu javnih naročil zagotoviti objavo teh obvestil z dnem
uveljavitve zakona in objavo odločitev v skladu z desetim odstavkom 90. člena
tega zakona najpozneje v 60 dneh po uveljavitvi zakona. Do takrat se odločitve
o oddaji javnega naročila vročajo v skladu z zakonom, ki ureja upravni
postopek.
(6) Javno podjetje Uradni list Republike
Slovenije, d. o. o, mora v sodelovanju z ministrstvom, pristojnim
za javna naročila zagotoviti objavo seznama iz drugega odstavka 21. člena
tega zakona do 1. januarja 2017.
119. člen
(predpisi na podlagi tega
zakona)
(1) Vlada izda uredbo iz sedmega odstavka 9. člena in
tretjega odstavka 52. člena tega zakona v roku 60 dni po uveljavitvi tega
zakona.
(2) Vlada uskladi uredbo iz osmega odstavka 32. člena in
tretjega odstavka 93. člena tega zakona v roku 60 dni po uveljavitvi tega
zakona.
(3) Minister, pristojen za javna naročila, izda pravilnik iz
tretjega odstavka 108. člena tega zakona v roku 60 dni po uveljavitvi tega
zakona.
(4) Minister, pristojen za javna naročila, uskladi pravilnik
iz dvanajstega odstavka 77. člena tega zakona v roku 60 dni po uveljavitvi
tega zakona.
120. člen
(veljavnost zakona)
Ta zakon začne veljati 1. aprila 2016.«.

Zakon o spremembah in dopolnitvah Zakona o javnem
naročanju – ZJN-3A (Uradni list RS, št. 14/18) vsebuje naslednje prehodne in
končne določbe:
»PREHODNE IN KONČNE DOLOČBE
6. člen
(predpisi na podlagi tega
zakona)
Minister, pristojen za javna naročila, uskladi pravilnik iz
dvanajstega odstavka 77. člena zakona v roku šestih mesecev po uveljavitvi
tega zakona.
7. člen
(1) Postopki oddaje javnih naročil, za katere so bila
obvestila o javnem naročilu poslana v objavo pred začetkom uporabe tega zakona
se izvedejo po dosedanjih predpisih.
(2) Postopki oddaje javnih naročil, v katerih objava
obvestila o javnem naročilu ni potrebna, se izvedejo po dosedanjih predpisih,
če so bila povabila k oddaji ponudbe poslana gospodarskim subjektom pred
začetkom uporabe tega zakona.
(3) Ne glede na prvi in drugi odstavek tega člena lahko
naročnik ob upoštevanju tega zakona spremeni dokumentacijo v zvezi z oddajo
javnega naročila oziroma navedbe v objavljenem obvestilu o javnem naročilu in
javno naročilo odda v skladu z določbami tega zakona, če še ni potekel rok za
predložitev ponudb.
(4) Ne glede na določbe prejšnjih odstavkov, se določbe 67.a
člena zakona uporabljajo tudi za pogodbe, ki so bile sklenjene pred
uveljavitvijo tega zakona.
8. člen
Ta zakon začne veljati trideseti dan po objavi v Uradnem
listu Republike Slovenije, uporabljati pa se začne sedem mesecev po uveljavitvi
tega zakona.«.

Zakon o spremembah in dopolnitvah Zakona o javnem
naročanju – ZJN-3B (Uradni list RS, št. 121/21) vsebuje naslednje prehodne in
končne določbe:
»PREHODNE IN KONČNE DOLOČBE
33. člen
(dokončanje postopkov)
(1) Postopki oddaje javnih naročil, za katere so bila
obvestila o javnem naročilu poslana v objavo pred uveljavitvijo tega zakona, se
izvedejo po dosedanjih predpisih.
(2) Postopki s pogajanji brez predhodne objave se izvedejo po
dosedanjih predpisih, če je že bilo poslano povabilo k oddaji ponudb.
(3) Posamezna naročila, oddana na podlagi okvirnega
sporazuma, sklenjenega pred uveljavitvijo tega zakona, se oddajo v skladu z
določbami okvirnega sporazuma. Posamezna naročila v okviru dinamičnega
nabavnega sistema, vzpostavljenega pred uveljavitvijo tega zakona, se oddajo v
okviru tega dinamičnega sistema do zaključka delovanja sistema.
(4) Postopki ugotavljanja statusa naročnika, za katere je bil
podan predlog za ugotovitev statusa naročnika pred uveljavitvijo tega zakona,
se dokončajo po dosedanjih predpisih.
34. člen
(uskladitev drugih zakonov)
(1) V Zakonu o preprečevanju dela in zaposlovanja na črno
(Uradni list RS, št. 32/14, 47/15 – ZZSDT in 43/19) se v 27. členu:
-       
v prvem odstavku za besedilom »Republiki Sloveniji« črtata vejica in
beseda »se«, za besedilom »tega zakona« se črtata vejica in besedilo »izloči iz
postopkov javnega naročanja in«,
-       
v šestem odstavku drugi stavek spremeni tako, da se glasi: »V obvestilu
navede polno ime in matično številko pravne osebe, tujega pravnega subjekta ali
samozaposlene osebe ter datum, od katerega ta oseba izgubi ali se ji omeji
pravica do javnih sredstev, vključno s sredstvi Evropske unije, dodeljenimi na
podlagi javnega razpisa ali javnega povabila, namenjenega programom zaposlovanja
in usposabljanja, ki pomenijo državno pomoč ali pomoč po pravilu »de
minimis«.«.
(2) V Zakonu o nekaterih koncesijskih pogodbah (Uradni list
RS, št. 9/19) se v 45. členu v četrtem odstavku v tretji alineji
besedilo »negativnimi referencami« nadomesti z besedilom »izrečenimi stranskimi
sankcijami izločitve iz postopkov javnega naročanja«.
35. člen
(uskladitev evidence)
Ministrstvo, pristojno za javna naročila, uskladi evidenco iz
110. člena zakona v treh dneh po uveljavitvi tega zakona.
36. člen
(začetek veljavnosti)
Ta zakon začne veljati 1. januarja 2022.«.

Zakon o spremembah in dopolnitvah Zakona o javnem
naročanju – ZJN-3C (Uradni list RS, št. 10/22) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(1) Vlada v enem mesecu od uveljavitve tega zakona ustanovi
urad vlade Republike Slovenije, pristojen za centralno cenovno evidenco.
(2) Urad vlade Republike Slovenije, pristojen za centralno
cenovno evidenco vzpostavi centralno cenovno evidenco v šestih mesecih od svoje
ustanovitve.
(3) Vlada sprejme metodologijo iz štirinajstega odstavka
24. člena zakona v treh mesecih od uveljavitve tega zakona.
(4) Postopki oddaje javnih naročil, začeti pred uporabo tega
zakona, se končajo po določbah Zakon o javnem naročanju (Uradni list RS,
št. 91/15, 14/18 in 121/21).
10. člen
Ta zakon začne veljati trideseti dan po objavi v Uradnem
listu Republike Slovenije. Določbe novega 47.a člena, spremenjenega
50. člena, novega tretjega odstavka 84. člena in spremenjenega
93. člena zakona se začnejo uporabljati sedem mesecev po uveljavitvi tega
zakona.«.

Odločba o ugotovitvi, da je točka b) četrtega
odstavka 75. člena in točka c) drugega odstavka v zvezi s petim odstavkom
67.a člena Zakona o javnem naročanju v neskladju z Ustavo (Uradni list RS, št. 74/22) določa:
»1. Točka b) četrtega odstavka 75. člena in točka
c) drugega odstavka v zvezi s petim odstavkom 67.a člena Zakona o javnem
naročanju (Uradni list RS, št. 91/15, 14/18, 121/21 in 10/22)
sta v delih, ki se nanašata na kršitve v zvezi z delovnim časom in počitkom, v
neskladju z Ustavo.
2. Državni zbor mora ugotovljeno protiustavnost iz
prejšnje točke izreka odpraviti v roku enega leta po objavi te odločbe v Uradnem
listu Republike Slovenije.
3. Do odprave ugotovljene protiustavnosti se točka b)
četrtega odstavka 75. člena Zakona o javnem naročanju uporablja tako, da
lahko gospodarski subjekt tudi v tem položaju predloži dokaze, da je sprejel
zadostne ukrepe, s katerimi lahko dokaže svojo zanesljivost kljub obstoju
razlogov za izključitev. Za zadostne ukrepe štejejo plačilo ali zaveza plačati
nadomestilo za vso škodo, povzročeno s kršitvami, navedenimi v točki b)
četrtega odstavka 75. člena Zakona o javnem naročanju, aktivno sodelovanje
s preiskovalnimi organi za celotno razjasnitev dejstev in okoliščin ter
sprejetje konkretnih tehničnih, organizacijskih in kadrovskih ukrepov,
ustreznih za preprečitev nadaljnjih kršitev. Pri ocenjevanju ukrepov, ki jih
sprejme gospodarski subjekt, naročnik upošteva resnost in posebne okoliščine
kršitve. Če naročnik oceni, da dokazi, ki jih je predložil gospodarski subjekt,
zadoščajo, gospodarskega subjekta ne izključi iz postopka javnega naročanja. Če
naročnik oceni, da ukrepi ne zadoščajo, gospodarski subjekt izključi iz
postopka javnega naročanja in to odločitev utemelji.
4. Do odprave ugotovljene protiustavnosti se točka c)
drugega odstavka v zvezi s petim odstavkom 67.a člena Zakona o javnem naročanju
uporablja tako, da naročnik ne začne novega postopka javnega naročanja v skladu
s četrtim odstavkom tega člena in se razvezni pogoj iz petega odstavka tega
člena ne more izpolniti, čeprav naročnik ob periodičnem preverjanju po drugem
odstavku 67.a člena Zakona o javnem naročanju ugotovi obstoj dveh kršitev iz
točke c) drugega odstavka tega člena, ki se nanašata na kršitve v zvezi z
delovnim časom in počitkom.«.

Zakon o nujnih ukrepih za zagotovitev
stabilnosti zdravstvenega sistema – ZNUZSZS (Uradni list RS, št. 100/22) vsebuje naslednjo končno določbo:
»25. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o javnem
naročanju – ZJN-3D (Uradni list RS, št. 28/23) vsebuje naslednje prehodne in
končne določbe:
»PREHODNE IN KONČNE DOLOČBE
9. člen
(dokončanje postopkov)
(1) Postopki oddaje javnih naročil, za katere so bila
obvestila o javnem naročilu poslana v objavo pred uveljavitvijo tega zakona, se
izvedejo po dosedanjih predpisih.
(2) Postopki s pogajanji brez predhodne objave se izvedejo po
dosedanjih predpisih, če je že bilo poslano povabilo k oddaji ponudb.
(3) Ne glede na prvi in drugi odstavek tega člena lahko
naročnik ob upoštevanju spremenjenih 67., 67.a in 75. člena zakona
spremeni dokumentacijo v zvezi z oddajo javnega naročila oziroma navedbe v
objavljenem obvestilu o javnem naročilu in javno naročilo odda v skladu s
spremenjenimi 67., 67.a in 75. členom zakona, če še ni potekel rok za
predložitev ponudb.
10. člen
(uskladitev predpisa)
Minister, pristojen za javna naročila, uskladi pravilnik iz
novega štirinajstega odstavka 77. člena zakona v treh mesecih po
uveljavitvi tega zakona.
11. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije.«.