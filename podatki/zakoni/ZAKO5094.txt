1. člen
(vsebina zakona)
(1) Ta zakon določa ustanovitev,
delovanje, organizacijo, financiranje in nadzor nad Javno agencijo za knjigo
Republike Slovenije (v nadaljnjem besedilu: Agencija za knjigo) ter opredeljuje
njene naloge.
(2) Področje knjige v skladu s tem
zakonom obsega zagotavljanje pogojev za: izdajanje knjig in revij s področja
leposlovja in humanistike,
ustvarjalce s področja leposlovja in humanistike, prevode slovenskih avtorjev v tuje jezike, mednarodno sodelovanje
s področja knjige, literarne festivale in literarne prireditve, razvoj
knjigarniške mreže, razvijanje bralne kulture, promocijo knjig, avtorjev in
branja, usklajenost delovanja vseh členov verige knjige, dodatno poklicno
usposabljanje s področja knjige, knjižnično nadomestilo in informatizacijo s
področja knjige.
2. člen
(namen ustanovitve Agencije za knjigo)
(1) Agencija za knjigo je oseba
javnega prava, ki jo ustanovi Republika Slovenija.
(2) Namen Agencije za knjigo je
opravljanje strokovnih, razvojnih in izvršilnih nalog v zvezi z izvajanjem
strateških dokumentov in usmeritev na področju knjige. Agencija za knjigo
opravlja tudi druge naloge, vezane na spodbujanje razvoja na področju knjige,
skladno z namenom, določenim v aktu o ustanovitvi.
(3) Agencija za knjigo opravlja s tem
zakonom določene naloge v javnem interesu z namenom, da zagotovi trajne pogoje
za razvoj področja knjige ter da strokovno in neodvisno odloča o izbiri
programov in projektov, ki se financirajo iz državnega proračuna.
(4) Za vprašanja, ki s tem zakonom
niso urejena, se uporabljata zakon, ki ureja javne agencije, in zakon, ki ureja
uresničevanje javnega interesa za kulturo.
3. člen
(načela zakona)
Ustanovitev Agencije za knjigo temelji na
naslednjih načelih:
-       
zagotavljanje pogojev za vrhunsko ustvarjalnost na področju leposlovja;
-       
zagotavljanje pogojev za večjo dostopnost slovenske knjige;
-       
zagotavljanje pogojev za dvig zavesti o pomenu knjige in branja za
razvoj posameznika in družbe;
-       
zagotavljanje pogojev za večjo mednarodno prepoznavnost slovenskih
ustvarjalcev, ki delujejo na področju leposlovja in humanistike.
4. člen
(naloge Agencije za knjigo)
(1) Agencija za knjigo opravlja
naslednje naloge:
1.     
odloča o izbiri programov in projektov s področja knjige in zagotavlja
njihovo financiranje;
2.     
spodbuja izdajanje kvalitetnih knjig in revij s področij leposlovja in humanistike;
3.     
s podeljevanjem delovnih štipendij in drugimi ukrepi zagotavlja
stimulativne pogoje za vrhunske ustvarjalce, ki delujejo na področjih
leposlovja in humanistike;
4.     
izvaja knjižnično nadomestilo;
5.     
spodbuja in izvaja promocijo slovenske knjige in avtorjev;
6.     
spodbuja in izvaja različne oblike mednarodnega sodelovanja na področju
knjige, v prvi vrsti prevajanje slovenskih avtorjev v tuje jezike in nacionalne
predstavitve slovenskega leposlovja ter humanistike v mednarodnem prostoru;
7.     
zagotavlja pogoje za razvoj bralne kulture;
8.     
spodbuja razvoj knjigarniške mreže na celotnem območju Slovenije in
zagotavlja pogoje za večjo dostopnost knjige;
9.     
se povezuje z drugimi primerljivimi mednarodnimi institucijami, ki
delujejo na področju knjige;
10.  
spremlja in nadzira izvedbo programov in projektov, ki jih financira;
11.  
z državnimi organi sodeluje pri načrtovanju strateških usmeritev na
področju knjige, ki so predmet različnih javnih politik in se dotikajo tudi
knjige;
12.  
skrbi za pridobivanje neproračunskih sredstev in drugih virov
financiranja za izvajanje strateških usmeritev na področju knjige;
13.  
vodi zbirke podatkov, določene s tem in drugimi zakoni;
14.  
sodeluje z vladnimi organi oziroma drugimi organizacijami, ki vplivajo
na položaj knjige, njeno prepoznavnost in razvoj;
15.  
izdaja upravne akte in opravlja druge strokovne naloge, skladne z
namenom, za katerega je Agencija za knjigo ustanovljena (npr. spodbuja in
izvaja različne oblike dodatnega poklicnega usposabljanja ipd.).
(2) Akt o ustanovitvi lahko določi, da
Agencija za knjigo opravlja tudi druge naloge v javnem interesu, če so povezane
z nalogami iz prejšnjega odstavka tega člena oziroma če so nujen pogoj za
opravljanje teh nalog.
5. člen
(organa Agencije za knjigo)
Organa Agencije za knjigo sta svet Agencije
za knjigo (v nadaljnjem besedilu: svet) in direktor oziroma direktorica (v
nadaljnjem besedilu: direktor).
6. člen
(svet Agencije za knjigo)
(1) Svet ima sedem članov oziroma
članic (v nadaljnjem besedilu: člani sveta). Člane sveta imenuje in razrešuje
ustanovitelj za dobo petih let in z možnostjo ponovnega imenovanja. Predsednika
sveta izvoli svet izmed svojih članov. Pristojnosti in podrobnejši postopek
imenovanja sveta se določi z aktom o ustanovitvi.
(2) Ustanovitelj
v svet neposredno imenuje tri člane, od tega enega predstavnika s področja dela
agencije, financ ali pravnih zadev, enega predstavnika izmed strokovnjakov s
področja knjižnične dejavnosti in enega predstavnika izmed strokovnjakov s
področja razvijanja bralne kulture. Po enega člana, predstavnika avtorjev,
imenuje ustanovitelj na predlog avtorjev, enega člana, predstavnika
prevajalcev, na predlog prevajalcev, enega člana, predstavnika založnikov, na
predlog založnikov, in enega člana, predstavnika knjigotržcev, na predlog
knjigotržcev, in sicer po izvedenem javnem pozivu ministrstva, pristojnega za
kulturo.
(3) Če na
javni poziv iz prejšnjega odstavka prispe več predlogov za posameznega člana
sveta, in sicer več predlogov za predstavnika avtorjev, predstavnika
prevajalcev, predstavnika založnikov ali predstavnika knjigotržcev, imenuje ustanovitelj
člana izmed prispelih predlogov, na predlog ministra, pristojnega za kulturo.
Če na javni poziv iz prejšnjega odstavka za posameznega člana sveta, in sicer
za predstavnika avtorjev, predstavnika prevajalcev, predstavnika založnikov ali
predstavnika knjigotržcev, ne prispe noben predlog, imenuje ustanovitelj
manjkajočega člana na predlog ministra, pristojnega za kulturo.
(4) Podrobnejši postopek imenovanja se
uredi v aktu o ustanovitvi.
7. člen
(direktor Agencije za knjigo)
(1) Za direktorja Agencije za knjigo
je lahko imenovana oseba, ki ima najmanj univerzitetno izobrazbo in izpolnjuje
pogoje, določene z zakonom, ki ureja javne agencije ter druge pogoje, določene
z aktom o ustanovitvi.
(2) Javni natečaj za imenovanje
direktorja izvede svet javne agencije, ki vladi predlaga kandidata za
direktorja. Direktorja Agencije za knjigo imenuje Vlada Republike Slovenije na
predlog sveta.
8. člen
(strokovne komisije Agencije za knjigo)
(1) Strokovne komisije Agencije za
knjigo (v nadaljnjem besedilu: strokovne komisije) so strokovna telesa, ki
dajejo mnenja in ocene k predlogom programov in projektov s področja knjige v
postopkih razdeljevanja javnih sredstev, predlagajo ukrepe kulturne politike in
druge razvojne ukrepe, ki se nanašajo na področje knjige, ter opravljajo druge
naloge v skladu z aktom o ustanovitvi.
(2) Agencija
za knjigo ima tri strokovne komisije: Strokovno komisijo za knjižno in
revijalno produkcijo s področja leposlovja in humanistike, Strokovno komisijo
za literarne prireditve in razvijanje bralne kulture ter Strokovno komisijo za
mednarodno promocijo slovenskega leposlovja in humanistike.
(3) Člani oziroma članice strokovnih
komisij (v nadaljnjem besedilu: člani strokovnih komisij) so iz vrst uglednih
avtorjev ali strokovnjakov, ki delujejo na področju knjige. Število članov
strokovnih komisij, trajanje mandata, postopek imenovanja in razreševanja ter
njihove naloge se določijo v aktu o ustanovitvi. Član komisije ne sme sodelovati
pri odločanju o zadevah, s katerimi je kakor koli poslovno ali osebno vezan, in
sicer kot avtor, izvajalec, odgovorna oseba izvajalca, načrtovalec, organizator
ali soorganizator.
9. člen
(zbirke podatkov)
(1) Za potrebe oblikovanja strokovnih
podlag za delo Agencije za knjigo in obveščanja javnosti o financiranju programov
in projektov, rezultatih in učinkih tega financiranja ter stanju na slovenskem
knjižnem trgu Agencija za knjigo kot upravljalec zbirk podatkov vodi zbirke
podatkov. Zbirke podatkov vključujejo podatke:
-       
naziv oziroma osebno ime izvajalca programa oziroma projekta,
-       
prebivališče oziroma sedež izvajalca,
-       
naziv in obseg projekta oziroma programa, ki je sofinanciran,
-       
višina financiranja projektov oziroma programov,
-       
rezultati financiranja,
-       
osebno ime avtorja, ki je prejemnik knjižničnega nadomestila in njegova
CONOR ID številka,
-       
število izposoj knjižničnega gradiva v splošnih knjižnicah,
-       
višina knjižničnega nadomestila, ki pripada avtorju,
-       
osebno ime in naslov stalnega prebivališča prejemnika delovne
štipendije,
-       
višina delovne štipendije.
(2) Posamezne zbirke podatkov
vključujejo tudi podatke, ki niso osebni, če so potrebni za doseganje namena iz
prejšnjega odstavka.
(3) Evidenca iz prvega odstavka je
javna.
10. člen
(izvedba postopkov)
(1) Za izvedbo postopkov javnega
poziva in javnega razpisa s področja knjige Agencija za knjigo smiselno uporablja
določbe zakona, ki ureja uresničevanje javnega interesa za kulturo. Za izvedbo
postopkov knjižničnega nadomestila se uporabljajo določbe zakona, ki ureja
knjižničarstvo, in na njegovi podlagi sprejeti podzakonski akt. Odločitev o
sofinanciranju projektov in programov sprejme direktor agencije na predlog
strokovnih komisij iz 8. člena tega zakona. Zoper odločbo direktorja ima
stranka pravico do pritožbe. O pritožbi odloča pristojno ministrstvo.
(2) Agencija
za knjigo po predhodnem soglasju ministra, pristojnega za kulturo, s splošnima
aktoma podrobneje uredi:
-       
način dela Agencije za knjigo v zvezi s postopkom izbire programov in
projektov s področja knjige, sklepanja pogodb in nadzora nad izvajanjem pogodb
ter
-       
delo strokovnih komisij iz 8. člena tega zakona.
11. člen
(financiranje Agencije za knjigo)
(1) Prihodki Agencije za knjigo so:
-       
sredstva državnega proračuna, pridobljena na podlagi pogodbe z
ministrstvom pristojnim za kulturo,
-       
prihodki, pridobljeni s prodajo blaga in storitev na trgu,
-       
sponzorstvo, donacije, dediščina in darila,
-       
drugi prihodki skladno s predpisi.
(2) Prihodki Agencije za knjigo so
namenjeni izvajanju dejavnosti in nalog Agencije za knjigo, določenih v tem zakonu
in aktu o ustanovitvi, zagotavljanju pogojev za delovanje Agencije za knjigo in
financiranju odhodkov, povezanih s tekočim poslovanjem Agencije za knjigo, kot
so stroški dela, stroški materiala in storitev, stroški amortizacije in drugi
stroški.
(3) O uporabi presežka prihodkov nad
odhodki in o pokrivanju presežka odhodkov nad prihodki odloča svet na predlog
direktorja in v soglasju z ustanoviteljem.
(4) Prihodke iz proračuna in odhodke
iz sredstev proračuna evidentira ločeno od prihodkov in odhodkov iz izvajanja
storitev na trgu in prodaje blaga. Presežek prihodkov nad odhodki sredstev iz
proračuna Agencija za knjigo vplača v proračun. Ustanovitelj ne krije presežka
odhodkov nad prihodki iz naslova izvajanja dejavnosti na trgu.
(5) Agencija za knjigo lahko za svoje
storitve, ki jih opravlja za posameznike in pravne osebe, v skladu z Zakonom o
javnih agencijah (Uradni list RS, št. 52/02) izda tarifo, s katero določi
višino plačil za svoje storitve.
12. člen
(nadzor)
(1) Nadzor
nad zakonitostjo, učinkovitostjo in uspešnostjo dela Agencije za knjigo
opravlja ministrstvo, pristojno za kulturo, glede porabe javnih sredstev pa
Računsko sodišče Republike Slovenije.
(2) Nadzor nad izvajalci, ki so
pridobili sredstva Agencije za knjigo, opravlja Agencija za knjigo.

Zakon o Javni agenciji za knjigo Republike
Slovenije – ZJAKRS (Uradni list RS, št. 112/07)
vsebuje naslednje prehodne in končne določbe:
»PREHODNE IN KONČNE DOLOČBE
13. člen
(prehodne
določbe)
(1) Vlada Republike Slovenije
najpozneje šest mesecev od uveljavitve tega zakona sprejme akte, s katerimi
uredi ustanovitev in začetek delovanja Agencije za knjigo.
(2) Pravilnik o izvajanju knjižničnega
nadomestila (Uradni list RS, št. 42/04) se uskladi z določbami tega zakona
najkasneje v šestih mesecih od njegove uveljavitve.
(3) Agencija za knjigo prevzame
potrebno število javnih uslužbencev, zaposlenih na Ministrstvu za kulturo in
Javni agenciji za raziskovalno dejavnost Republike Slovenije, ki bodo
opravljali naloge agencije. Tem javnim uslužbencem se zagotovijo najmanj enake
pravice iz delovnega razmerja, kot so jih imeli pred premestitvijo.
(4) Agencija za knjigo najkasneje v
roku devetih mesecev od ustanovitve prevzame vse pogodbene obveznosti in
pravice iz pogodb o financiranju programov in projektov s področja knjige,
sklenjenih za obdobje od 2007 do 2009, ki sta jih sklenila Ministrstvo za
kulturo in Javna agencija za raziskovalno dejavnost Republike Slovenije.
Agencija za knjigo o prevzemu obvesti vse pogodbene stranke.
14. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
7. Zakon o javni agenciji za knjigo
Republike Slovenije
212. člen
(izdaja
podzakonskih predpisov)
Podzakonski predpisi, izdani na podlagi
Zakona o javni agenciji za knjigo Republike Slovenije (Uradni list RS, št.
112/07), se uskladijo s tem zakonom v 60 dneh od uveljavitve tega zakona.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Javni agenciji za knjigo Republike Slovenije – ZJAKRS-A (Uradni list RS, št. 63/13)
vsebuje naslednje prehodne in končno določbo:
»PREHODNE IN KONČNA DOLOČBA
9. člen
(1) Vlada Republike Slovenije najpozneje
šest mesecev od uveljavitve tega zakona sprejme akte, s katerimi uskladi
delovanje Agencije za knjigo.
(2) Z dnem uveljavitve tega zakona preneha
mandat Strokovni komisiji za knjižno in revijalno produkcijo s področja
znanosti. Strokovna komisija za mednarodno promocijo slovenskega leposlovja in
humanistike ter Strokovna komisija za knjižno in revijalno produkcijo s
področja leposlovja in humanistike se imenujeta najpozneje v 30 dneh po
uveljavitvi aktov iz prejšnjega odstavka, z dnem njunega imenovanja preneha
mandat dosedanji Strokovni komisiji za mednarodno promocijo slovenskega
leposlovja in znanstvene publicistike ter Strokovni komisiji za knjižno in
revijalno produkcijo s področja leposlovja. Redni mandat članov Strokovne
komisije za literarne prireditve in razvijanje bralne kulture poteče v skladu z
aktom o ustanovitvi in sklepom o njihovem imenovanju.
(3) Svet Agencije za knjigo se imenuje
najpozneje v treh mesecih po uveljavitvi sprememb Sklepa o ustanovitvi Javne
agencije za knjigo Republike Slovenije. Mandat članov sedanjega sveta preneha z
dnem imenovanja sveta v skladu s tem zakonom in spremembami Sklepa o
ustanovitvi Javne agencije za knjigo Republike Slovenije.
(4) Javna agencija za raziskovalno
dejavnost Republike Slovenije najpozneje v treh mesecih od uveljavitve tega
zakona prevzame vse pogodbene obveznosti in pravice iz pogodb o financiranju
znanstvenega tiska, sklenjenih za obdobje 2012–2014, ki jih je sklenila
Agencija za knjigo. Javna agencija za raziskovalno dejavnost Republike Slovenije
o prevzemu obvesti vse pogodbene stranke. Za prenos posamezne pogodbe ni
potrebna privolitev druge pogodbene stranke, pravice ter obveznosti iz pogodb
preidejo na Javno agencijo za raziskovalno dejavnost Republike Slovenije z
dnem, ko je druga stranka o prenosu obveščena.
10. člen
V Zakonu za uravnoteženje javnih financ
(Uradni list RS, št. 40/12, 96/12 – ZPIZ-2, 104/12 – ZIPRS1314, 105/12, 25/13 –
odl. US, 46/13 – ZIPRS1314-A, 47/13 in 56/13 – ZŠtip-1) se črta 50. člen (11.
točka z naslovom »Zakon o javni agenciji za knjigo Republike Slovenije«).
11. člen
Ta zakon začne veljati naslednji dan po
objavi v Uradnem listu Republike Slovenije.«.