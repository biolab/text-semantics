I. TEMELJNE DOLOČBE
1. člen
(predmet zakona)
Ta zakon ureja Družbo za upravljanje
terjatev bank (v nadaljnjem besedilu: DUTB) in Sklad za stabilnost bank (v
nadaljnjem besedilu: SSB) ter ukrepe za krepitev stabilnosti bank v Republiki
Sloveniji.
2. člen
(ukrepi za krepitev stabilnosti bank)
(1) Ukrepi za krepitev stabilnosti
bank po tem zakonu so namenjeni krepitvi stabilnosti finančnega sistema v
Republiki Sloveniji, izvajajo pa se lahko v bankah in hranilnicah, kot so
opredeljene v zakonu, ki ureja bančništvo, in ki imajo sedež v Republiki
Sloveniji (v nadaljnjem besedilu: banke).
(2) Ukrepi, namenjeni doseganju
krepitve stabilnosti bank, so naslednji:
1.     
odkup oziroma odplačni prevzem premoženja banke;
2.     
poroštva države za krepitev stabilnosti bank, in sicer:
- 
za prevzete obveznosti DUTB;
- 
za obveznosti namenske družbe, ki so jo ustanovile banke ali DUTB skupaj
z bankami zaradi prevzemanja tveganj (v nadaljnjem besedilu: namenska družba);
- 
za obveznosti bank iz naslova zadolževanja pri Banki Slovenije iz naslova
ukrepov za zagotavljanje potrebne likvidnosti bank v skrajni sili;
3.     
povečanje osnovnega kapitala bank ter vplačila drugih kapitalskih
instrumentov, ki jih izda banka in se v skladu z zakonom, ki ureja bančništvo,
upoštevajo pri izračunu temeljnega kapitala banke.
II. DRUŽBA ZA UPRAVLJANJE TERJATEV BANK IN SKLAD ZA
STABILNOST BANK
3. člen
(cilji zakona in
načela poslovanja DUTB)
(1) Cilji zakona so:
-       
z ukrepi za krepitev stabilnosti bank zagotoviti stabilnost bank in
finančnega sistema;
-       
omogočiti, kadar je to smotrno, učinkovito prestrukturiranje podjetij,
katerih družbenik ali upnik je zaradi izvedbe ukrepov za krepitev stabilnosti
bank postala DUTB;
-       
olajšati prepoznavanje nepravilnosti, ki so vodile do kreditov in
naložb, ki so bile kot tvegane postavke prenesene na DUTB, in
-       
izvedba ukrepov za krepitev stabilnosti bank tako, da se zagotovi
gospodarna uporaba sredstev proračuna in njihova povrnitev.
(2) DUTB posluje pregledno, gospodarno,
učinkovito in uspešno. DUTB zagotavlja preglednost svojega poslovanja tako, da
vse postopke odločanja o sklepanju pravnih poslov dokumentira tako, da je
mogoča njihova rekonstrukcija. DUTB posluje gospodarno, če so bili viri, ki jih
je DUTB uporabila za opravljanje svoje dejavnosti, pridobljeni v ustrezni
količini, kakovosti, ob pravem času in po najboljši ceni. DUTB posluje
učinkovito, če je bilo doseženo kar najboljše razmerje med uporabljenimi vložki
in doseženimi učinki. DUTB posluje uspešno, če je dosegla vnaprej postavljene
cilje.
(3) Merila za ugotavljanje gospodarnosti,
učinkovitosti in uspešnosti se podrobneje opredelijo v smernicah, ki jih Vlada
Republike Slovenije (v nadaljnjem besedilu: vlada) sprejme na podlagi
petnajstega odstavka 11. člena tega zakona.
(4) Kadar ta zakon določa dolžnost
posvetovanja oziroma pridobitve predhodnega mnenja Banke Slovenije, mora
ministrstvo, pristojno za finance (v nadaljnjem besedilu: ministrstvo) izvesti
postopek posvetovanja ali pridobivanja mnenja Banke Slovenije na način, da
ministrstvo obrazloži vsako odstopanje od stališča ali podanega mnenja Banke
Slovenije.
4. člen
(položaj DUTB in
nadzor nad DUTB)
(1) Ustanovi se DUTB, ki opravlja
dejavnosti v skladu s tem zakonom.
(2) Nadzor nad DUTB izvaja ministrstvo.
Nadzor ministrstva obsega nadzor poslovanja DUTB. DUTB predloži ministrstvu
kateri koli dokument in vse informacije, ki jih ministrstvo zahteva.
Ministrstvo lahko zahteva vse dokumente in informacije, ki jih potrebuje za
opravljanje nadzora, razen dokumentov in informacij, ki se nanašajo na zaupna
razmerja. Ministrstvo lahko da DUTB usmeritve, ki jih mora DUTB upoštevati.
Usmeritve so pisne, obrazložene, splošne in abstraktne in ne smejo biti
navodilo za ravnanje v posameznem primeru. Ministrstvo vsake tri mesece obvesti
vlado in Državni zbor Republike Slovenije (v nadaljnjem besedilu: državni zbor)
o nadzoru, ki ga je opravilo ter o izdanih pisnih usmeritvah. Če ministrstvo v
postopku nadzora ugotovi, da je član upravnega odbora kršil svojo dolžnost, o
kršitvi nemudoma obvesti vlado.
(3) Za DUTB se uporabljajo določbe zakona,
ki ureja gospodarske družbe, če ni s tem zakonom določeno drugače. Ne glede na
prejšnji stavek:
-       
DUTB v konsolidirano letno poročilo ne vključi družb, katerih deleže ali
delnice (v nadaljnjem besedilu: deleže) je pridobila na podlagi izvedbe ukrepa
odkupa oziroma odplačnega prevzema premoženja banke ali v okviru
prestrukturiranja gospodarskih družb v skladu s prvim odstavkom 10.a člena tega
zakona;
-       
lahko vlada kot skupščina DUTB izvede skupščino DUTB tudi, če skupščine
ni sklical upravni odbor DUTB, ali če niso bile upoštevane določbe zakona, ki
ureja gospodarske družbe, o vsebini sklica skupščine, o objavi sklica skupščine
ali o sklicnih rokih.
(4) DUTB se šteje za družbo, s katere
vrednostnimi papirji se trguje na organiziranem trgu vrednostnih papirjev po
zakonu, ki ureja trg finančnih instrumentov.
(5) DUTB pri računovodenju in pripravi
računovodskih poročil uporablja mednarodne standarde računovodskega poročanja,
kot so določeni z Uredbo Evropskega parlamenta in Sveta 1606/2002/ES z dne
19. julija 2002 o uporabi mednarodnih računovodskih standardov (UL L
št. 243 z dne 11. 9. 2002, str. 1), zadnjič spremenjena z Uredbo (ES)
št. 297/2008 Evropskega parlamenta in Sveta z dne 11. marca 2008 o
spremembah Uredbe (ES) št. 1606/2002 o uporabi mednarodnih računovodskih
standardov, glede Komisiji podeljenih izvedbenih pooblastil (UL L št. 97 z
dne 9. 4. 2008, str. 62), in Uredbo Komisije 1126/2008/ES z dne
3. novembra 2008 o sprejetju nekaterih mednarodnih računovodskih
standardov v skladu z Uredbo Evropskega parlamenta in Sveta 1606/2002/EC (UL L
št. 320 z dne 29. 11. 2008, str. 1), zadnjič spremenjena z Uredbo
Komisije (EU) 2015/29 z dne 17. decembra 2014 o spremembi Uredbe (ES)
št. 1126/2008 o sprejetju nekaterih mednarodnih računovodskih standardov v
skladu z Uredbo (ES) št. 1606/2002 Evropskega parlamenta in Sveta glede
mednarodnega računovodskega standarda 19 (UL L št. 5 z dne 9. 1.
2015, str. 11).
(6) Za DUTB se ne uporabljajo določbe
zakona, ki ureja sodelovanje delavcev pri upravljanju gospodarskih družb, ki se
nanašajo na sodelovanje delavcev v organih družb.
(7) DUTB sporoča Evropski centralni banki
in Banki Slovenije informacije o svojem poslovanju, ki jih Evropska centralna
banka in Banka Slovenije zahtevata zaradi izvajanja svojih pristojnosti.
(8) DUTB ne sme izplačati dividend, če so
obveznosti DUTB do virov sredstev zavarovane s poroštvom države.
5. člen
(pravnoorganizacijska oblika, sedež in
firma DUTB)
(1) DUTB je delniška družba.
(2) Firma DUTB je: Družba za
upravljanje terjatev bank, d. d.
(3) Skrajšana firma je: DUTB, d.d.
(4) Prevod firme je: Bank Assets
Management Company.
(5) Skrajšani prevod firme je: BAMC.
(6) DUTB ima sedež v Ljubljani.
6. člen
(organa DUTB)
Organa DUTB sta skupščina in upravni odbor.
7. člen
(skupščina DUTB)
Naloge in pristojnosti skupščine DUTB
izvršuje vlada kot edini delničar.
8. člen
(upravni odbor)
(1) Upravni odbor DUTB sestavlja sedem
članov, izmed katerih so trije izvršni direktorji. Izvršni direktorji upravnega
odbora DUTB se izberejo na razpisu. Vsak član upravnega odbora DUTB se imenuje posamično. Člani
upravnega odbora, ki niso izvršni direktorji, imajo pristojnosti nadzornega
sveta po zakonu, ki ureja gospodarske družbe in ne smejo voditi poslov DUTB. Za člana
upravnega odbora DUTB je lahko imenovan, kdor izpolnjuje naslednje pogoje ter
merila:
-       
osebna integriteta in poslovna etičnost, še posebej, da v zvezi z
njegovim ravnanjem ni bila ugotovljena hujša kršitev predpisov s področja
integritete in preprečevanja korupcije ali s področja javnega naročanja,
-       
najmanj univerzitetna izobrazba ali izobrazba, pridobljena po študijskem
programu druge stopnje v skladu z zakonom, ki ureja visoko šolstvo,
-       
je strokovnjak s področja bančništva, financ ali gospodarskega prava z
vsaj desetimi leti izkušenj s področja vodenja ali nadziranja gospodarskih
družb,
-       
ni delničar ali družbenik v banki, ki je deležna ukrepov po tem zakonu
ali namenske družbe, ki je deležna ukrepov po tem zakonu,
-       
ni bil obsojen zaradi kaznivega dejanja, ki se preganja po uradni
dolžnosti ali zoper njega ni bila vložena pravnomočna obtožnica za kaznivo
dejanje, ki se preganja po uradni dolžnosti.
(2) Neizvršne
direktorje upravnega odbora DUTB imenuje in odpokliče vlada kot skupščina DUTB,
pri čemer tri neizvršne direktorje upravnega odbora DUTB predlaga ministrstvo,
enega pa ministrstvo, pristojno za gospodarstvo.
(3) Izvršne direktorje imenujejo in
odpokličejo neizvršni direktorji. Z odpoklicem izvršnemu direktorju preneha
članstvo v upravnem odboru.
(4) Ne glede
na določbe zakona, ki ureja integriteto in preprečevanje korupcije, se za
neizvršne direktorje upravnega odbora DUTB ne uporabljajo določbe omenjenega
zakona, ki določajo, da poklicni funkcionar ne sme biti član oziroma opravljati
dejavnosti upravljanja, nadzora ali zastopanja v gospodarskih družbah.
(5) Člani upravnega odbora so imenovani za obdobje petih let.
(6) Izvršni
direktorji upravnega odbora DUTB svojo funkcijo opravljajo polni delovni čas na
podlagi delovnega razmerja z DUTB.
(7) Ne glede
na določbe zakona, ki ureja prejemke poslovodnih oseb v gospodarskih družbah v
večinski lasti Republike Slovenije in samoupravnih lokalnih skupnosti, politiko
prejemkov članov upravnega odbora DUTB določi skupščina.
(8) Člani upravnega odbora morajo spoštovati usmeritve ministrstva iz
drugega odstavka 4. člena tega zakona in ravnati v skladu s smernicami, ki
jih vlada sprejme na podlagi petnajstega odstavka 11. člena tega zakona.
(9) Neizvršnega direktorja odpokliče vlada kot skupščina DUTB,
izvršnega pa neizvršni direktorji:
-       
če to sam zahteva,
-       
če v času trajanja mandata nastopijo razlogi za nezdružljivost
opravljanja funkcije,
-       
če ne izpolnjuje več pogojev, ki se zahtevajo za opravljanje funkcije
člana upravnega odbora DUTB,
-       
če je kršil dolžnosti člana upravnega odbora DUTB, ter
-       
iz drugih razlogov, kot jih določa zakon, ki ureja gospodarske družbe.
9. člen
(prijava premoženjskega stanja in nadzor
nad premoženjskim stanjem članov upravnega odbora DUTB in DUTB)
(1) Člani upravnega odbora DUTB so
zavezanci za prijavo premoženjskega stanja in sprememb tega stanja skladno z
določbami zakona, ki ureja integriteto in preprečevanje korupcije. Za prijavo
zavezancev, prijavo premoženjskega stanja in nadzor nad premoženjskim stanjem
teh oseb se za DUTB in člane upravnega odbora DUTB v celoti uporabljajo določbe
zakona, ki ureja integriteto in preprečevanje korupcije. Roki v zvezi s
dolžnostmi DUTB pričnejo teči z dnem ustanovitve DUTB, roki za člane upravnega
odbora DUTB pa z dnem, ko nastopijo položaj.
(2) Nadzor nad izvajanjem določbe
prejšnjega odstavka opravlja Komisija za preprečevanje korupcije Republike Slovenije.
10. člen
(SSB)
DUTB lahko, če bo tako lažje in enostavneje
dosegla cilje svojega delovanja, oblikuje SSB kot namensko premoženje, ki nima
lastne pravne osebnosti.
10.a člen
(dejavnost DUTB, dovoljeni pravni posli,
poslovna strategija, zadolževanje in upravljanje dolga)
(1) Dejavnost DUTB je izvajanje ukrepov za
krepitev stabilnosti bank, upravljanje premoženja in obveznosti, ki jih je
pridobila zaradi izvedbe ukrepov za krepitev stabilnosti bank ter
vzpostavljanje kratkoročne in dolgoročne plačilne sposobnosti (v nadaljnjem
besedilu: prestrukturiranje gospodarskih družb) v gospodarskih družbah, katerih
upnik ali družbenik je.
(2) DUTB lahko, upoštevajoč omejitve v tem
zakonu, sklepa vse pravne posle, ki so potrebni za njen obstoj in opravljanje
njene dejavnosti. DUTB pred sklenitvijo posameznega pravnega posla oceni
tveganje neizpolnitve nasprotne stranke in posla ne sklene, če bi neizpolnitev
nasprotne stranke lahko ogrozila njeno delovanje.
(3) DUTB upravlja svoje premoženje in
obveznosti v skladu s poslovno strategijo in smernicami iz petnajstega odstavka
11. člena tega zakona. Poslovno strategijo sprejme upravni odbor DUTB.
Poslovna strategija se začne uporabljati, ko DUTB pridobi soglasje skupščine.
Poslovna strategija vključuje petletni poslovni načrt, v katerem DUTB opredeli
ciljno donosnost kapitala, donosnost sredstev kot celote in donosnost po
posameznih segmentih, predviden obseg dolga in način upravljanja z njim,
usmeritve za sodelovanje pri prestrukturiranju gospodarskih družb ter načrt
prodaje kapitalskih instrumentov bank in deležev gospodarskih družb. DUTB
objavi poslovno strategijo na svoji spletni strani. Skupščina lahko kadar koli
zahteva dopolnitve ali spremembe poslovne strategije.
(4) DUTB lahko sodeluje pri
prestrukturiranju gospodarske družbe, katere družbenik ali upnik je, če s
sklepom ugotovi, da je:
-       
na podlagi podatkov, pridobljenih v skrbnem pregledu in na podlagi
načrta prestrukturiranja gospodarske družbe verjetno, da bo ta družba po izvedenem
postopku prestrukturiranja sposobna samostojnega poslovanja;
-       
sodelovanje DUTB pri prestrukturiranju gospodarske družbe skladno s
pravili Evropske unije o državnih pomočeh in
-       
sodelovanje DUTB pri prestrukturiranju gospodarske družbe v skladu s
poslovno strategijo DUTB.
(5) DUTB lahko sodeluje pri
prestrukturiranju gospodarske družbe s katerim koli pravnim poslom, ki lahko
gospodarski družbi omogoči, da postane kratkoročno ali dolgoročno plačilno
sposobna.
(6) DUTB lahko odplačno pridobi delež
gospodarske družbe, če:
-       
je pred odplačno pridobitvijo novega deleža že upnik ali družbenik te
gospodarske družbe in lahko verjetno pričakuje, da se bo zaradi pridobitve
novega deleža povečala vrednost njene obstoječe terjatve do te gospodarske
družbe ali vrednost njenega deleža v tej gospodarski družbi, ali
-       
ga pridobi od Republike Slovenije in gre za delež v družbi, ki ji je v
skladu z zakonom, ki ureja bančništvo, prenehalo dovoljenje za opravljanje
bančnih storitev ali ji je bilo odvzeto.
(7) DUTB lahko sama ali skupaj z drugo
pravno osebo ustanovi družbo z omejeno odgovornostjo ali delniško družbo, če:
-       
bodo na novo ustanovljeno družbo prenesene terjatve ali deleži DUTB do
tistih gospodarskih družb, pri prestrukturiranju katerih lahko DUTB sodeluje;
ali
-       
bo novo ustanovljena družba prevzela sredstva druge gospodarske družbe,
s katerimi je slednja opravljala dejavnost, in bo novo ustanovljena družba
sposobna samostojnega poslovanja in je njena ustanovitev skladna s poslovno
strategijo DUTB; ali
-       
bodo na to družbe prenesene nepremičnine DUTB in bo zaradi tega doseženo
gospodarnejše upravljanje in razpolaganje s prenesenimi nepremičninami.
(8) DUTB lahko sodeluje pri pripojitvi kot
prevzemna družba, če je družbi, ki bo prevzeta, prenehalo dovoljenje za
opravljanje bančnih storitev ali če ji je bilo to odvzeto. Če je imetnik delnic
družbe, ki bo prevzeta, Republika Slovenija, izvršuje pravice, ki gredo
družbeniku v tej družbi v povezavi z izvedbo pripojitve k DUTB, ne glede na
zakon, ki ureja Slovenski državni holding, vlada. Če je Republika Slovenija
edini družbenik družbe iz prvega stavka tega odstavka, izvaja vlada naloge in
pristojnosti skupščine v skladu z zakonom, ki ureja delovanje vlade, pri čemer
se za izvajanje nalog in pristojnosti skupščine ne uporabljajo določbe zakona,
ki ureja gospodarske družbe, glede sklica skupščine, zapisnika, pravice do
obveščenosti ter priprave in izvedbe skupščine, ki bo odločala o soglasju za
pripojitev.
(9) Preden DUTB odsvoji delež v gospodarski
družbi, v kateri je naložba Republike Slovenije skladno s strategijo
upravljanja kapitalskih naložb države opredeljena kot strateška ali pomembna,
obvesti DUTB Slovenski državni holding o nameravani prodaji svojega deleža v
tej družbi ter o pogojih te prodaje. Slovenski državni holding lahko delež DUTB
pridobi na podlagi odplačnega odkupa ali na podlagi zamenjave za delež
Republike Slovenije v družbi, v kateri upravljavska upravičenja izvaja
Slovenski državni holding.
(10) Če DUTB svojega deleža v skladu s
prejšnjim odstavkom ni prenesla na Slovenski državni holding in če se ni za
odsvojitev svojega deleža dogovorila v okviru sporazuma o prestrukturiranju, ki
ga je sklenila z osebami, ki so sodelovale pri prestrukturiranju te gospodarske
družbe, pred odsvojitvijo deleža v gospodarski družbi, v kateri je izvajala
prestrukturiranje, obvesti svet delavcev ali delavskega zaupnika te družbe o
nameravani prodaji svojega deleža določeni osebi ter o pogojih te prodaje in v
obvestilu ponudi zaposlenim v tej družbi, da naj oni kupijo njen celoten delež
pod enakimi pogoji. Za vsa vprašanja, povezana s ponudbo DUTB zaposlenim, se
uporabljajo določbe zakona, ki ureja obligacijska razmerja, o predkupni
pravici.
(11) DUTB se lahko zadolži, če je to
potrebno, da se zagotovi banki nadomestilo za prevzeto premoženje ali da se
zagotovijo pogoji za opravljanje dejavnosti.
(12) DUTB vodi sredstva za plačilo posojil
in izdanih dolžniških vrednostnih papirjev ločeno od preostalega premoženja. Ta
sredstva se lahko porabijo le za:
-       
plačilo dospelih obveznosti iz naslova posojil ali izdanih vrednostnih
papirjev ali
-       
odkup izdanih vrednostnih papirjev ali predčasno poplačilo posojil, če
je to ekonomsko upravičeno.
(13) Če DUTB preneha, se sredstva iz
prejšnjega odstavka prenesejo na osebo, ki prevzame obveznost plačila izdanih
dolžniških vrednostnih papirjev in posojil.
(14) DUTB pripravi finančni načrt. Finančni
načrt vsebuje načrt uporabe prostih denarnih sredstev in druge sestavine, ki
jih določi podzakonski akt iz petnajstega odstavka tega člena. V načrtu uporabe
prostih denarnih sredstev DUTB določi, kolikšen del prostih denarnih sredstev
bo v poslovnem letu namenjen opravljanju dejavnosti in kolikšen del se bo v
skladu z dvanajstim odstavkom tega člena vodil ločeno kot sredstva, namenjena
za plačilo posojil in izdanih dolžniških vrednostnih papirjev. Če so obveznosti
DUTB do virov sredstev zavarovane s poroštvom Republike Slovenije, lahko
ministrstvo kadar koli predlaga dopolnitve ali spremembe finančnega načrta.
DUTB mora predloge ministrstva upoštevati.
(15) Vlada s podzakonskim aktom podrobneje
uredi:
-       
način sprejetja in potrditve finančnega načrta;
-       
sestavine finančnega načrta, ki morajo biti določene tako, da omogočajo
izdelavo načrta prostih denarnih sredstev;
-       
opredelitev prostih denarnih sredstev;
-       
pravila za izdelavo popravka finančnega načrta;
-       
kdaj sta odkup izdanih vrednostnih papirjev in predčasno poplačilo
posojil ekonomsko upravičena, vključno s pravili za predčasno plačilo
nezavarovanih terjatev, ki se na podlagi pravnega razmerja med DUTB in upnikom,
če postane DUTB insolventna, plačajo šele po plačilu drugih nezavarovanih
terjatev do DUTB;
-       
pravila za vodenje in upravljanje sredstev iz dvanajstega odstavka tega
člena.
(16) Preden ministrstvo vladi predloži
predlog podzakonskega akta iz prejšnjega odstavka, ga pošlje v mnenje Banki
Slovenije.
11. člen
(prenos tveganih
postavk in pravila delovanja DUTB)
(1) DUTB lahko za namensko premoženje,
ki ga predstavlja SSB, pridobi ali z drugimi sredstvi krije tveganja, ki so
nastala pred 1. septembrom 2012, zlasti terjatve, vrednostne papirje,
izvedene finančne instrumente, pravice in obveznosti iz odobrenih kreditov ali
garancij in deležev, v vsakem primeru skupaj s pripadajočim zavarovanjem. DUTB
zagotovi nadomestilo za odkup premoženja iz prejšnjega stavka kot denarno
nadomestilo ali kot nedenarno nadomestilo v obliki obveznic, ki jih izda DUTB v
skladu s prvim odstavkom 12. člena tega zakona.
(2) Če je
DUTB pri izvedbi ukrepov za krepitev stabilnosti bank pridobila terjatev do
posamezne gospodarske družbe ali delež v tej gospodarski družbi in če je
predhodno pridobila mnenje Banke Slovenije, da taka zahteva ne bo vplivala na
sposobnost banke, da izpolnjuje svoje kapitalske zahteve, lahko DUTB zahteva od
katerekoli banke, v kateri je bil izveden ukrep za krepitev stabilnosti bank,
da nanjo, v zameno za denarno nadomestilo v višini tržne vrednosti prenesenega
sredstva, prenese svoje terjatve do te gospodarske družbe ali svoje deleže te
gospodarske družbe. Tržno vrednost prenesene terjatve ali deleža določi v
skladu z Mednarodnimi standardi ocenjevanja vrednosti Odbora za mednarodne
standarde ocenjevanja vrednosti neodvisni cenilec, ki ga sporazumno določita
banka in DUTB. Če DUTB in banka v desetih dneh od dneva, ko DUTB zahteva prenos
terjatve ali deleža, sporazumno ne določita neodvisnega cenilca, ga določi
banka, ki ga tudi plača. Prenos terjatve ali deleža se po pridobitvi ocene
vrednosti izvede v 15 dneh. DUTB lahko kadar koli odstopi od zahteve za prenos.
Če je stroške cenitve krila banka in je DUTB odstopila od zahteve za prenos,
mora DUTB banki vrniti stroške cenitve.
(3) Vlada s
podzakonskim aktom po posvetovanju z Banko Slovenije podrobneje uredi:
1.     
vrste tveganih postavk, ki se jih lahko pridobi in s tem povezanih
tveganj, ki se lahko krijejo,
2.     
vrste prevzema ali kritja tveganj, vključno s kriteriji,
3.     
zgornje meje za prevzem tveganj posameznih finančnih institucij, kot
tudi za posamezne vrste tveganj,
4.     
vprašanja vrednotenja prenesenih terjatev, ki se morajo oceniti po ceni,
ki odraža realno dolgoročno ekonomsko vrednost,
5.     
druga merila in kriterije, potrebne za zagotavljanje namena tega zakona
v okviru prevzema tveganja v skladu s prvim odstavkom tega člena.
(4) Preden ministrstvo vladi predloži predlog podzakonskega akta iz
prejšnjega odstavka, ga pošlje v mnenje Banki Slovenije.
(5) DUTB je
upravičena do povračila stroškov s strani bank, ki so deležne ukrepov po tem
zakonu, oziroma njihovih lastnikov, sorazmerno z njihovim lastniškim deležem.
Stroški, ki se podrobneje določijo v pogodbi med DUTB ter banko, ki je deležna
ukrepov po tem zakonu, vključujejo tudi stroške morebitnih zunanjih izvajalcev
dejavnosti DUTB.
(6) V pogodbi
iz prejšnjega odstavka se določi tudi vrednotenje prenesenih terjatev.
(7) Pri
prenosu terjatev je potrebno oceniti potencialne izgube za banke na podlagi popolnega
prenosa kreditne mape posameznega dolžnika banke, ki je deležna ukrepov po tem
zakonu. Pri prenosu kreditnih map z bank, ki so deležne ukrepov po tem zakonu,
na DUTB v skladu s tem odstavkom, za banke, ki so deležne ukrepov po tem
zakonu, ne veljajo določbe zakona, ki ureja bančništvo, o varovanju zaupnih
podatkov. Pri ravnanju s kreditnimi mapami DUTB zavezujejo določbe zakona, ki
ureja bančništvo, o varovanju zaupnih podatkov.
(8) Kreditne
mape iz prejšnjega odstavka predstavljajo dokumentacijo, kot jo določa sklep
Banke Slovenije, ki ureja ocenjevanje izgub iz kreditnega tveganja bank.
(9) DUTB ne
sme opravljati nobenih dejavnosti, za katere se zahteva dovoljenje za
opravljanje bančnih storitev v skladu z Direktivo 2006/48/ES Evropskega
parlamenta in Sveta z dne 14. junija 2006 o začetku opravljanja in opravljanju
dejavnosti kreditnih institucij (UL L 177 z dne 30. junija 2006, str. 1),
ali Direktivo 2004/39/ES Evropskega parlamenta in Sveta z dne 21. aprila
2004 o trgih finančnih instrumentov in o spremembah direktiv Sveta 85/611/EGS,
93/6/EGS in Direktive 2000/12/ES Evropskega parlamenta in Sveta ter o
razveljavitvi Direktive Sveta 93/22/EGS (UL L 145 z dne 30. aprila 2004,
str. 1). DUTB ni kreditna institucija ali finančna institucija v smislu zakona,
ki ureja bančništvo, investicijska družba v smislu zakona, ki ureja trg
finančnih instrumentov, ali zavarovalnica v smislu zakona, ki ureja zavarovalništvo.
(10) DUTB
mora pri opravljanju svojih dejavnosti ravnati s skrbnostjo dobrega
gospodarstvenika v skladu z načeli preglednosti, učinkovitosti, gospodarnosti
in uspešnosti.
(11) DUTB
mora vsako leto ustvariti denarni priliv v višini vsaj 10% ocenjene vrednosti pridobljenih sredstev na podlagi tega
zakona.
(12) Člani
upravnega odbora DUTB ter drugi zaposleni v DUTB smejo imeti nejavne stike z
lobisti, kot jih opredeljuje zakon, ki ureja integriteto in preprečevanje
korupcije, katerih namen je vplivati na vsebino ali postopek sprejemanja odločitev
in delo DUTB le v okviru dovoljenih meja lobiranja, kot jih opredeljuje zakon,
ki ureja integriteto in preprečevanje korupcije.
(13) Osebe, ki so z DUTB v pravnem razmerju, so dolžne naznaniti organom
pregona vsako kaznivo dejanje, o katerem so bile obveščene ali so drugače
izvedele zanj, storjeno v povezavi z banko, ki je deležna ukrepov po tem
zakonu. Hkrati z ovadbo navedejo dokaze, za katere vedo, ter poskrbijo, da se
ohranijo sledovi in druga dokazila o kaznivem dejanju. O naznanitvi iz prvega
stavka tega odstavka obvestijo Banko Slovenije ter navedejo, ali ima naznanjena
oseba kakšen položaj ali dela v banki, ki je deležna ukrepov ter za katero
kaznivo dejanje je bila izvršena naznanitev.
(14) Za
storitve finančnega svetovanja glede izdaje, prodaje, nakupa ali prenosa
vrednostnih papirjev DUTB v skladu z 18. členom Zakona o javnem naročanju
(Uradni list RS, št. 128/06, 16/08, 19/10, 18/11 in 43/12 – Odl. US) ni treba
izvesti postopka javnega naročanja.
(15) Vlada s sklepom določi smernice delovanja DUTB. Preden ministrstvo
vladi predloži predlog smernic, jih pošlje v mnenje Banki Slovenije.
12. člen
(poroštva države
za delovanje DUTB)
(1) Za financiranje svojega delovanja lahko DUTB izda
obveznice ali druge finančne instrumente s poroštvom države in najema posojila
s poroštvom države. Obveznice ali drugi finančni instrumenti, ki jih izda DUTB,
se lahko vplačajo s prenosom terjatev bank.
(2) Obveznice ali drugi finančni
instrumenti iz prejšnjega odstavka se izdajo ob upoštevanju pogojev Evropske centralne
banke za financiranje finančnih institucij.
(3) Za poroštvo
države za delovanje DUTB se smiselno uporabljajo drugi, tretji in četrti
odstavek 22. člena tega zakona. Poroštva za delovanje DUTB se vštevajo v
skupen obseg poroštev iz petega odstavka 22. člena tega zakona.
(4) Podrobnejša merila, pogoje ter
višino provizije za izvedbo poroštva države vlada podrobneje uredi s
podzakonskim aktom. Podzakonski akt temelji na izhodiščih in smernicah Evropske
komisije, ki urejajo vprašanja državnih pomoči.
13. člen
(prepoved dejanj,
ki bi neupravičeno okoristila dolžnika)
(1) DUTB ne sme terjatve, katere imetnica
je postala pri izvajanju ukrepov za krepitev stabilnosti bank, prenesti na:
-       
osebo, ki se v skladu z zakonom, ki ureja gospodarske družbe, šteje za
osebo, povezano z dolžnikom;
-       
družbenika dolžnika, čigar delež v kapitalu dolžnika je večji od
5 %, razen če je pridobitelj terjatve Republika Slovenija, Slovenski
državni holding ali Kapitalska družba, d. d.;
-       
pravno osebo, v kapitalu katere ima oseba iz prejšnjih alinej delež
oziroma katere član poslovodstva ali prokurist je oseba, ki je bila član
poslovodstva ali prokurist dolžnika v obdobju treh let pred nastankom terjatve,
razen če gre za osebo, ki je z osebo iz prve ali druge alineje tega odstavka
povezana tako, da je Republika Slovenija obvladujoča družba po zakonu, ki ureja
prevzeme;
-       
fizično osebo, ki je z družbenikom dolžnika v razmerju ožje povezane
osebe, kot jo določa zakon, ki ureja postopke zaradi insolventnosti, in temu
družbeniku pripada večina deležev dolžnika ali večina glasovalnih pravic;
-       
fizično osebo, ki je bila član poslovodstva ali prokurist dolžnika v
obdobju treh let pred nastankom terjatve;
-       
fizično osebo, ki je s fizično osebo iz prejšnje alineje v razmerju ožje
povezane osebe, kot jo določa zakon, ki ureja postopke zaradi insolventnosti;
-       
osebo, za katero se v skladu z zakonom, ki ureja prevzeme, neizpodbitno
domneva, da z osebo iz pete ali šeste alineje tega odstavka deluje usklajeno,
razen če gre za osebo, ki je z osebo iz pete ali šeste alineje tega odstavka
povezana tako, da je Republika Slovenija obvladujoča družba po zakonu, ki ureja
prevzeme.
(2) DUTB ne sme terjatve, katere imetnica
je postala pri izvajanju ukrepov za krepitev stabilnosti bank, prenesti na:
-       
pravno osebo, ki je opravljala pregled kakovosti sredstev bank in
obremenitvene teste bank v letu 2013;
-       
pravno osebo, ki je kapitalsko povezana s pravno osebo, ki je opravljala
preglede kakovosti sredstev bank in obremenitvene teste bank v letu 2013;
-       
pravno osebo, ki ji poslovno svetuje pravna oseba, ki je opravljale
preglede kakovosti sredstev bank in obremenitvene teste v bankah leta 2013, ali
ki ji poslovno svetuje posameznik, ki je kot zaposleni v teh pravnih osebah ali
kot podizvajalec teh podjetij sodeloval pri pregledu kakovosti sredstev bank in
obremenitvenih testih bank v letu 2013.
(3) Kupec terjatve DUTB s podpisom klavzule
v pogodbi zagotavlja, da ne spada med pravne ali fizične osebe iz prvega in
drugega odstavka tega člena.
(4) DUTB ne sme z dolžnikom ali porokom
terjatve, katere imetnica je postala pri izvajanju ukrepov za krepitev
stabilnosti bank, skleniti sporazuma o odpustu dolga ali drugega pravnega
posla, ki bi imel enak učinek. Ne glede na prejšnji stavek lahko DUTB dolžniku
odpusti dolg, če to stori v okviru prestrukturiranja gospodarske družbe.
14. člen
(dodatno zadolževanje za izvedbo ukrepov)
Država se lahko za financiranje ukrepov po
tem zakonu, ki jih izvaja DUTB, dodatno zadolži do zneska, ki je določen v
zakonu, ki ureja letno izvrševanje proračuna. Za namen financiranja ukrepov po
tem zakonu država poveča osnovni kapital DUTB.
15. člen
(poročanje
državnemu zboru)
DUTB najpozneje do 31. maja tekočega
leta poroča državnemu zboru o svojem poslovanju v preteklem letu. Prejšnji
stavek se uporablja tudi za poročanje o poslovanju SSB, če je bil ustanovljen.
16. člen
(letno poročilo)
(1) Za
sprejetje letnega poročila DUTB je pristojna vlada kot skupščina DUTB. DUTB
predloži ministrstvu predlog letnega poročila, ki naj ga potrdi vlada, v štirih
mesecih po koncu koledarskega leta.
(2) DUTB
pripravi letno poročilo za SSB, če je bil ta ustanovljen. Za letno poročilo SSB
se smiselno uporablja prejšnji odstavek.
17. člen
(posebna pravila
zaradi prestrukturiranja gospodarskih družb)
(1) Za DUTB se ne uporabljajo določbe
zakona, ki ureja postopke zaradi insolventnosti, ki določajo, da:
-       
se pri izračunu deleža upnikov, ki soglašajo s sporazumom o finančnem
prestrukturiranju, ne upoštevajo finančne terjatve upnikov, ki imajo v razmerju
do dolžnika položaj povezane družbe;
-       
za člana upniškega odbora ne more biti imenovan ali izvoljen upnik, ki
ima v razmerju do insolventnega dolžnika ali njegovega dolžnika položaj
povezane družbe;
-       
so člani upniškega odbora ločitvenih upnikov vsi ločitveni upniki, razen
tistih, ki imajo v razmerju do dolžnika položaj povezane družbe;
-       
upnik nima pravice glasovati o prisilni poravnavi, če ima v razmerju do
insolventnega dolžnika položaj povezane družbe;
-       
vplačnik novih delnic nima pravice zahtevati, da ga sodišče pooblasti za
vodenje poslov insolventnega dolžnika, če ima v razmerju do insolventnega
dolžnika položaj povezane družbe, in
-       
terjatev upnika, ki ima v razmerju do insolventnega dolžnika položaj
povezane družbe, v postopku finančnega prestrukturiranja tega dolžnika ne sme
biti predmet stvarnega vložka.
(2) Če DUTB v okviru prestrukturiranja
gospodarske družbe z dolžnikom sklene dogovor o delnem odpustu dolga, lahko v
postopku zaradi insolventnosti, ki je uveden zoper tega dolžnika v 12 mesecih
po sklenitvi dogovora o odpustu dolga, uveljavlja poplačilo celotnega dolga,
kot da dogovor o odpustu dolga ne bi bil sklenjen.
(3) Posojilo, ki ga DUTB v okviru
prestrukturiranja gospodarske družbe zagotovi dolžniku, v katerem je prej ali
pozneje pridobila delež v kapitalu, se v poznejšem stečajnem postopku ali
postopku prisilne poravnave nad tem dolžnikom ne šteje kot premoženje družbe.
(4) Ne glede na tretji stavek sedmega
odstavka 11. člena tega zakona lahko posreduje DUTB preostalim dolžnikovim
upnikom, če je to potrebno, da se sklene sporazum o prestrukturiranju dolžnika
in če so upniki podpisali sporazum o varovanju zaupnih podatkov, podatke o
dolžniku, ki se v skladu z zakonom, ki ureja bančništvo, štejejo za zaupne.
Prejšnji stavek se uporablja tudi za osebe, s katerimi se DUTB pogaja o prodaji
svojih terjatev do dolžnika. DUTB lahko razkrije le tiste zaupne podatke, ki so
nujno potrebni za sklenitev ali izvajanje sporazuma o prestrukturiranju
dolžnika ali pogodbe o prodaji svojih terjatev do dolžnika. Dolžnikovi upniki
in osebe, s katerimi se DUTB pogaja o prodaji svojih terjatev do dolžnika, teh
podatkov ne smejo sporočiti tretjim osebam, niti omogočiti, da bi jih uporabile
tretje osebe.
18. člen
(davčna obravnava)
Osebe, premoženje in dohodki po tem zakonu
se obravnavajo v skladu z veljavno davčno ureditvijo v Republiki Sloveniji.
19. člen
(nadzor
računskega sodišča)
Računsko sodišče je pristojno za
opravljanje revizije pravilnosti in smotrnosti poslovanja DUTB v skladu s
pristojnostmi, kot jih določa zakon, ki ureja računsko sodišče. Računsko
sodišče je pristojno tudi za opravljanje revizij pravilnosti in smotrnosti
poslovanja v gospodarskih družbah, v katerih ima DUTB neposredno ali posredno
prevladujoč delež glasovalnih pravic. Glede postopkovnih vprašanj revizije in
dolžnosti revidiranca se uporabljajo določbe zakona, ki ureja računsko sodišče.
III. UKREPI
20. člen
(predlaganje, odločanje in uveljavitev
ukrepov)
(1) Pobudo za uporabo ukrepov po tem
zakonu lahko podajo:
-       
DUTB na lastno pobudo, če presodi, da je ukrepanje potrebno za
stabilnost bančnega sistema ali kapitalske ustreznosti ne bi bilo mogoče doseči
brez uporabe javnih sredstev,
-       
banka,
-       
Banka Slovenije.
(2) DUTB lahko v zvezi s predlogom
banke dodatno zahteva od banke predložitev vseh informacij, na podlagi katerih
je mogoče celovito in natančno identificirati tveganja pri poslovanju, vključno
s posredovanimi informacijami Banke Slovenije.
(3) O uporabi ukrepov, za katere je
bila dana pobuda v skladu s prvim odstavkom tega člena, odloči vlada na predlog
medresorske komisije iz četrtega odstavka tega člena ob upoštevanju pomena
zadevne banke za finančno stabilnost, bremena tveganih postavk za samo banko,
nujnosti ukrepov zaradi zagotavljanja kapitalske trdnosti banke ter najučinkovitejše
in ekonomične porabe sredstev. Vlada s podzakonskim aktom podrobneje predpiše:
-       
postopek odločanja medresorske komisije,
-       
naloge in vrste odločitev medresorske komisije,
-       
način poročanja medresorske komisije o njenem delu vladi.
(4) Medresorsko komisijo ustanovi
vlada. Medresorska komisija ima osem članov. Pet članov medresorske komisije se
imenuje na predlog vlade, izmed katerih enega predlaga Kabinet predsednika
vlade, tri ministrstvo in enega ministrstvo, pristojno za gospodarstvo. Tri
člane medresorske komisije imenuje Banka Slovenije. Vlada lahko določi tudi
dodatne člane medresorske komisije kot svetovalce brez glasovalne pravice.
Predsednika medresorske komisije imenuje minister, pristojen za finance, v
primeru enakega števila glasov članov medresorske komisije, odloči glas
predsednika medresorske komisije.
(5) Banka Slovenije sodeluje z DUTB
pri spremljanju izvajanja ukrepov na podlagi tega zakona. V okviru tega
sodelovanja si Banka Slovenije in DUTB medsebojno posredujeta vse podatke in
informacije glede banke, ki so potrebni v postopku odločanja o ukrepih na
podlagi tega zakona in pri izvajanju nadzora nad banko v skladu z zakonom, ki
ureja bančništvo. DUTB mora prejete zaupne podatke in informacije varovati v
skladu z zakonom, ki ureja bančništvo.
(6) Ministrstvo spremlja učinke izvedenih
ukrepov na podlagi tega zakona, zlasti z vidika izpolnjevanja zavez, ki jih je
Republika Slovenija dala EU v skladu s pravili o državnih pomočeh. Ministrstvo
si v ta namen izmenjuje podatke in informacije z Banko Slovenije ter Slovenskim
državnim holdingom. Ministrstvo o učinkih izvedenih ukrepov na podlagi tega
zakona poroča vladi polletno. Ministrstvo mora prejete zaupne podatke in
informacije varovati v skladu z zakonom, ki ureja bančništvo. Vlada s
podzakonskim aktom po posvetovanju z Banko Slovenije podrobneje predpiše
kriterije za ocenjevanje učinkov izvedenih ukrepov na podlagi tega zakona.
(7) Ukrepi za
krepitev stabilnosti banke, o uporabi katerih odloči vlada v skladu s tretjim odstavkom
tega člena, se lahko začnejo izvajati, ko banka sklene pogodbo z DUTB o
izvajanju ukrepov v skladu z odločbo vlade.
(8) Če je za
izvedbo ukrepov za krepitev stabilnosti banke potrebno zagotoviti aktivnosti,
za katere se zahteva soglasje organov banke razen skupščine, morajo biti
soglasju predložene ustrezne odločitve organov banke, ki se v skladu z
internimi akti banke ali veljavnimi predpisi zahtevajo za veljavnost teh
ukrepov.
21. člen
(namenska družba)
(1) Namenska družba je družba, ki
prevzema tveganja bank. Namenska družba se lahko ustanovi le v obliki delniške
družbe.
(2) Ne glede na določbe zakona, ki
ureja gospodarske družbe, o vplačilu osnovnega kapitala delniške družbe v
denarju, je lahko celotni kapital namenske družbe, ki je organizirana kot
delniška družba, ki jo ustanovi banka ali več bank, vplačan s stvarnimi vložki.
(3) V postopku povečanja osnovnega
kapitala namenske družbe se ne uporabljajo določbe zakona, ki ureja gospodarske
družbe, o obvezni ustanovitveni reviziji in o reviziji stvarnih vložkov.
22. člen
(poroštva države za krepitev stabilnosti
bank)
(1) Ne glede na določbe zakona, ki
ureja javne finance, ki urejajo izdajanje poroštev države, lahko država za
doseganje namena tega zakona, izdaja poroštva:
-       
za prevzete obveznosti DUTB;
-       
za obveznosti namenske družbe.
(2) Poroštva države, izdana na podlagi
prejšnjega odstavka, se z diskrecijsko pravico Republike Slovenije lahko izdajo
za vse ali le del obveznosti DUTB oziroma namenskih družb.
(3) Poroštva države, izdana na podlagi
prvega odstavka tega člena, se ne vštevajo v obseg poroštev države, določen v
zakonu, ki ureja letno izvrševanje proračuna. Država se lahko za financiranje
poroštev za krepitev stabilnosti bank dodatno zadolži do zneska, ki je določen
v zakonu, ki ureja letno izvrševanje proračuna.
(4) Pogodbo o poroštvu podpiše v imenu
in za račun države minister, pristojen za finance.
(5) Skupen obseg poroštev iz prvega
odstavka tega člena ne sme presegati 4 milijarde eurov.
(6) Vlada s podzakonskim aktom po
posvetovanju z Banko Slovenije podrobneje uredi:
1.     
vrsto poroštva in vrste tveganj, ki se lahko krijejo,
2.     
najnižjo raven lastnih virov sredstev, ki jih mora imeti banka, ki je
deležna ukrepov po tem zakonu,
3.     
izračun in nadomestilo iz poroštev,
4.     
merila in kriterije za dodelitev poroštva,
5.     
zgornje meje za izdajo poroštva za obveznosti posameznih finančnih
institucij, kakor tudi za posebne vrste poroštev in
6.     
druge pogoje, potrebne za zagotavljanje uresničevanja namena izdaje
poroštev države v skladu s tem zakonom.
(7) Vlada najpozneje v treh delovnih
dneh obvesti državni zbor o izdaji in spremembah podzakonskega akta iz prejšnjega
odstavka.
23. člen
(povečanje osnovnega kapitala bank in
drugih kapitalskih instrumentov banke)
(1) Premoženje
DUTB se lahko uporabi za povečanje osnovnega kapitala bank. Za ta namen lahko
DUTB pridobi delnice banke in druge kapitalske instrumente, ki se v skladu z
zakonom, ki ureja bančništvo, upoštevajo pri izračunu kapitala banke.
(2) Prevzem in prodaja deležev v
skladu s prejšnjim odstavkom se izvede, če se finančne stabilnosti v Republiki
Sloveniji ne da doseči z drugimi ukrepi ali na bolj ekonomičen način.
(3) V primeru uporabe ukrepa povečanja
osnovnega kapitala bank lahko DUTB pridobiva delnice bank po ceni, ki se določi
v postopku presoje glede uvedbe ukrepa in mora biti znatno nižja od
knjigovodske oziroma cene, določene na podlagi vrednotenja, odvisno od tega,
katera od njiju je nižja. Banka mora pred povečanjem
osnovnega kapitala oziroma vplačilom sredstev v druge instrumente banke
zagotoviti, da se izguba banke iz poslovanja krije v breme za to
razpoložljivega kapitala banke.
(4) DUTB lahko pridobiva delnice bank
z vplačilom denarnih sredstev pri ustanovitvi ali povečanju osnovnega kapitala
banke. Ob pridobitvi delnic banke mora biti opredeljen tudi rok in drugi pogoji
za odtujitev delnic banke, z namenom dezinvestiranja sredstev SSB. Ob vplačilu
delnic ali drugih kapitalskih instrumentov, ki jih izda banka, se lahko
določijo tudi sankcije oziroma druge posledice, vključno z določitvijo
prednostne pravice pri izplačilu dividend oziroma dobička, če banka ali
delničarji po izteku obdobja udeležbe DUTB v kapitalu banke ne zagotovijo
dezinvestiranja sredstev.
(5) Vlada s podzakonskim aktom po
posvetovanju z Banko Slovenije podrobneje uredi:
1.     
merila in kriterije za povečanje osnovnega kapitala bank,
2.     
zgornje meje za udeležbo v lastnih virih sredstev posameznih bank, kakor
tudi za posebne vrste postavk lastnih virov sredstev,
3.     
merila in kriterije, pod katerimi sklad odproda svojo udeležbo v
postavkah lastnih virov sredstev, in
4.     
druga merila in kriterije, potrebne za zagotavljanje namena tega zakona
v okviru povečanja osnovnega kapitala bank v skladu s tem členom.
24. člen
(poroštva države za obveznosti bank iz
naslova črpanja neposrednega posojila v skrajni sili)
(1) Ne glede na predviden obseg novo
izdanih poroštev države v posameznem proračunskem letu na podlagi zakona, ki
ureja letno izvrševanje proračuna, lahko država izdaja dodatna poroštva za
obveznosti banke do Banke Slovenije iz naslova črpanja neposrednega posojila v
skrajni sili.
(2) Če Banka Slovenije ugotovi, da so
pri banki podani pogoji za odobritev neposrednega posojila v skrajni sili in da
banka ne razpolaga s premoženjem, ki je v skladu s predpisi, ki jih določa
Banka Slovenije za odobritev neposrednega posojila v skrajni sili, potrebno za
zavarovanje obveznosti banke iz naslova črpanja posojila v skrajni sili, Banka
Slovenije:
-       
ob predhodnem soglasju banke poda pobudo iz prvega odstavka 20. člena
tega zakona in
-       
ministrstvu ter medresorski komisiji iz 20. člena tega zakona posreduje
vse informacije, potrebne za sklenitev pogodbe o poroštvu.
(3) Država se lahko za financiranje
poroštev iz prvega odstavka tega člena dodatno zadolži do zneska, ki je določen
v zakonu, ki ureja letno izvrševanje proračuna.
25. člen
(presoja upravičenosti)
Država izda poroštvo iz prvega odstavka 24.
člena tega zakona, če iz predloga Banke Slovenije izhaja, da bi v nasprotnem
primeru nastale resne posledice za pravilno delovanje finančnih trgov, ki bi
lahko ogrozile stabilnost finančnega sistema.
26. člen
(pogodba o poroštvu države)
(1) Pogodbo o poroštvu države za
obveznosti banke do Banke Slovenije iz naslova črpanja neposrednega posojila v
skrajni sili podpiše z Banko Slovenije v imenu in za račun države minister,
pristojen za finance, in sicer za obveznosti banke v višini, ki ni zavarovana z
drugim ustreznim premoženjem banke v skladu s predpisi Banke Slovenije.
(2) Za poroštvo države iz prejšnjega
odstavka se smiselno uporabljajo določbe o poroštvih države, izdanih na podlagi
22. člena tega zakona.
27. člen
(pogoji za uporabo ukrepov za krepitev
stabilnosti bank)
(1) Banka, ki je deležna ukrepov po
tem zakonu, mora zagotavljati trdno in preudarno poslovno politiko in
pripraviti poslovno strategijo, ki jo oceni medresorska komisija iz 20. člena
tega zakona. V poslovni strategiji mora banka, ki je deležna ukrepov po tem
zakonu, navesti tudi ukrepe za pokritje preteklih izgub banke v breme imetnikov
delnic banke in morebitnih imetnikov hibridnih finančnih instrumentov banke
(podrejenih upnikov) in možnosti za udeležbo zasebnih investitorjev pri izvedbi
ukrepov po tem zakonu.
(2) Vlada s podzakonskim aktom po
posvetovanju z Banko Slovenije podrobneje določi zahteve, ki jih morajo
izpolnjevati banke, ki so deležne ukrepov po tem zakonu, in sicer glede:
1.     
poslovne strategije in v primeru bank zlasti odobravanja posojil malim
in srednje velikim podjetjem, in vzdržnost izvajanja poslovnega modela,
2.     
uporabe prejetih denarnih sredstev,
3.     
plačila njihovih organov, zaposlenih in glavnih zastopniških
pooblaščencev,
4.     
stopnje lastnih sredstev,
5.     
razdelitve dividend,
6.     
načina izpolnitve teh zahtev,
7.     
ukrepov za preprečevanje izkrivljanja konkurence,
8.     
načina, na katerega bodo sredstva pretvorjena v SSB,
9.     
pravno zavezujoče obljube o izpolnjevanju zahtev iz 1. do 8. točke tega
odstavka, ki jo da pooblaščeni organ s soglasjem nadzornega organa, in se
objavi,
10.  
drugih meril in kriterijev, potrebnih za zagotavljanje namena tega
zakona v skladu s prvim odstavkom tega člena,
11.  
posledic ukrepa za obstoječe lastnike v bankah ter
12.  
pravnih posledic neizpolnjevanja navedenih zahtev.
(3) Zahteve se lahko spremenijo glede
na vrsto in upravičenca do ukrepa.
(4) DUTB lahko imenuje pooblaščence za
spremljanje, ki kot neodvisna in strokovno usposobljena oseba v imenu DUTB v
banki, ki je deležna ukrepov po tem zakonu, spremlja poslovanje banke oziroma
namenske družbe, zlasti izvajanje poslovne strategije ter zahtev iz drugega
odstavka tega člena. Pooblaščenec za spremljanje za svoje delo v skladu s tem
odstavkom odgovarja DUTB.
(5) Vlada lahko s podzakonskim aktom
po posvetovanju z Banko Slovenije podrobneje predpiše pooblastila in naloge
pooblaščenca za spremljanje.
(6) DUTB lahko, če delež vseh bank, ki
so deležne ukrepov po tem zakonu, v kapitalu posameznega dolžnika presega 51%,
imenuje pooblaščenca za spremljanje v imenu DUTB v dolžniku bank, ki so deležne
ukrepov po tem zakonu. Ta pooblaščenec ima pristojnost spremljanja poslovanje
dolžnika, zlasti izvajanja poslovne strategije in načrta prestrukturiranja
podjetja s ciljem odprodaje kapitalskih naložb DUTB v tem dolžniku v najkrajšem
možnem času.
(7) Vlada najpozneje v treh delovnih
dneh obvesti državni zbor o izdaji in spremembah predpisa iz drugega in petega
odstavka tega člena.
28. člen
(izključitev obvezne prevzemne ponudbe in
priglasitve koncentracij)
(1) DUTB ni zavezana:
-       
priglasiti koncentracije v skladu z zakonom, ki ureja preprečevanje
omejevanja konkurence,
-       
dati obvezne prevzemne ponudbe v skladu z zakonom, ki ureja prevzeme,
-       
pridobiti dovoljenja za pridobitev kvalificiranega deleža v skladu z
zakonom, ki ureja bančništvo,
če bi koncentracijo, prevzemni prag oziroma
dodatni prevzemni prag ali kvalificirani delež v ciljni družbi dosegla s
pridobitvijo vrednostnih papirjev ali deleža ciljne družbe v okviru izvajanja
ukrepov iz drugega odstavka 2. člena tega zakona, zlasti:
1.     
na podlagi realizacije zavarovanja, katerega predmet so bili vrednostni
papirji ciljne družbe ali
2.     
na podlagi povečanja osnovnega kapitala ciljne družbe s stvarnimi
vložki, katerih predmet so terjatve banke do ciljne družbe.
(2) DUTB izgubi glasovalne pravice v
ciljni družbi oziroma banki, če v šestih letih od
pridobitve vrednostnih papirjev ali deleža v skladu s prejšnjim odstavkom teh
ne odsvoji.
(3) DUTB je zavezana priglasiti
koncentracijo, dati prevzemno ponudbo ali pridobiti dovoljenje za pridobitev
kvalificiranega deleža ob prvi nadaljnji pridobitvi vrednostnih papirjev ali
deleža ciljne družbe, ki ni povezana z izvajanjem ukrepov v skladu s tem
zakonom.
(4) Če DUTB ne da prevzemne ponudbe v
skladu s prejšnjim odstavkom, iz vrednostnih papirjev ali deleža ciljne družbe,
ki jih je pridobila v skladu s prvim in drugim odstavkom tega člena, oziroma
naknadno pridobljenih vrednostnih papirjev ali deleža ciljne družbe, ne more
več uresničevati glasovalnih pravic.
(5) DUTB je dolžna obveščati Agencijo
za trg vrednostnih papirjev pred in po pridobitvi vrednostnih papirjev ali
deleža v skladu s prvim odstavkom tega člena najkasneje v treh delovnih dneh
pred ali po pridobitvi.
(6) DUTB mora voditi in najmanj enkrat
mesečno posodabljati seznam družb oziroma naložb, ki jih pridobi v okviru
izvajanja ukrepov po tem zakonu.
(7) Ne glede na določbe zakona, ki ureja
prevzeme, se za DUTB in od nje odvisne družbe domnevi, da odvisna družba in
obvladujoča oseba delujeta usklajeno ter da usklajeno delujejo družbe, ki so
odvisne od iste obvladujoče osebe, ne štejeta za neizpodbitni.
29. člen
(izjeme od uporabe drugih zakonov)
(1) Za
pogodbe o prenosu tveganih postavk, ki jih DUTB sklene z bankami ali namenskimi
družbami, ki so deležne ukrepov po tem zakonu, se ne
uporabljajo določbe zakona, ki ureja obligacijska razmerja, o izpodbijanju
pravnih dejanj dolžnika, če je dolžnik banka deležna ukrepov po tem zakonu, o
razvezi ali spremembi pogodbe zaradi spremenjenih okoliščin, o čezmernem
prikrajšanju in o oderuški pogodbi.
(2) Prenos premoženja, ki je določen v
pogodbi DUTB z banko ali namensko družbo, ki je deležna ukrepov po tem zakonu,
učinkuje v razmerju med DUTB in dolžniki banke ali namenske družbe, ki je
deležna ukrepov po tem zakonu, ne glede na morebitne omejitve prenosljivosti
tega premoženja, ki bi izhajale iz prepovedi prenosa, zahteve po pridobitvi
soglasja ali dovoljenja za prenos ali druge podobne omejitve, ki so določene z
drugimi zakoni ali v pogodbi med banko ali namensko družbo, ki je deležna
ukrepov po tem zakonu, in njenimi dolžniki ali drugimi
osebami, ki so stranke večstranskega pogodbenega razmerja.
(3) Za veljavnost in učinke prenosa
premoženja v razmerju med DUTB, banko, ki je deležna ukrepov po tem zakonu, in njenimi
dolžniki se ne zahteva nobeno dodatno dejanje banke, ki je deležna ukrepov po
tem zakonu, ali njenih dolžnikov ali drugih oseb, ki
so stranke večstranskega pogodbenega razmerja, ne
glede na drugačne določbe v pogodbi ali zakonih, ki se uporabljajo v zvezi s
prenosom tega premoženja.
(4) Za pogodbe DUTB z bankami ali
namenskimi družbami, ki so deležne ukrepov po tem zakonu, o ukrepih, ki se
izvedejo v skladu s tem zakonom in na njegovi podlagi izdanimi podzakonskimi
akti, se ne uporabljajo določbe zakona, ki ureja postopke zaradi
insolventnosti, o izpodbijanju pravnih dejanj stečajnega dolžnika.
(5) Ne glede na določbe zakona, ki
ureja postopke zaradi insolventnosti, se postopki glede terjatev bank, ki so
deležne ukrepov po tem zakonu, do stečajnih dolžnikov, obravnavajo prednostno.
(6) DUTB lahko v primeru stvarne ali pravne
napake odstopi od prevzema posamezne tvegane postavke in zahteva, da banka vrne
zaradi prenosa te postavke prejeto plačilo, če:
-       
zaradi ugotovljenih napak ne more uresničiti namena prevzema;
-       
ne more kako drugače odpraviti napake ali nadomestiti škode, nastale
zaradi napake, in
-       
lahko preneseno premoženje vrne v stanju, v kakršnem je bilo prejeto.
DUTB pred odstopom obvesti Banko Slovenije o
nameravanem odstopu od prevzema tvegane postavke. DUTB lahko odstopi od
prevzema tvegane postavke le, če Banka Slovenije sporoči, da odstop od prevzema
tvegane postavke ne bo ogrozil kapitalske ustreznosti banke.
(7) Ne glede na določbe zakona, ki ureja
bančništvo, ki urejajo ocenjevanje primernosti članov upravljalnega organa,
izvede v banki, ki je bila deležna ukrepov za krepitev stabilnosti bank po tem
zakonu in v kateri je Republika Slovenija edini družbenik, ocenjevanje
primernosti člana nadzornega sveta pred njegovim imenovanjem Slovenski državni
holding. Pri izdelavi ocene primernosti kandidata za člana nadzornega sveta
Slovenski državni holding upošteva pogoje in merila, ki jih za člana nadzornega
sveta banke določa zakon, ki ureja bančništvo, in akti, izdani na njegovi
podlagi.
30. člen
(nesuspenzivnost pravnih sredstev)
(1) Pravno sredstvo zoper odločbo, ki
je bila izdana v skladu s tem zakonom ali na njegovi podlagi izdanimi podzakonskimi
akti, ne zadrži njene izvršitve.
(2) V sporih v zvezi s pravnimi posli,
ki so bili sklenjeni ali izvedeni na podlagi pogodbe z DUTB o izvajanju ukrepov
v skladu z odločbo vlade iz tretjega odstavka 20. člena tega zakona, se ne sme
izdati odločbe o zavarovanju v skladu z zakonom, ki ureja izvršbo in
zavarovanje.
31. člen
(sodno varstvo)
(1) Za postopke sodnega varstva zoper
odločbe vlade, izdane po tem zakonu, se smiselno uporablja zakon, ki ureja
upravni spor, če v tem členu ni določeno drugače.
(2) (prenehal
veljati)
(3) Zadeve v postopku sodnega varstva
po tem zakonu so nujne in o njih sodišče odloča prednostno.
IV. OMEJITVE BANKAM TER ODGOVORNOST BANČNIH UPRAV IN
NADZORNIKOV
32. člen
(omejitve bank iz naslova ukrepov po tem
zakonu)
(1) Če je banka deležna ukrepov po tem
zakonu, se z ukrepi na podlagi tega zakona lahko določijo naslednje omejitve:
-       
omejitve glede prejemkov in drugih bonitet vodilnih oseb v banki;
-       
omejitve v zvezi z izplačilom dividend in omejitve drugih premoženjskih
pravic delničarjev banke.
(2) Poleg omejitev iz prejšnjega
odstavka lahko DUTB poda dodatne predloge glede omejitev bankam, ki so deležne
ukrepov po tem zakonu.
(3) Odločitev o sprejemu omejitev iz
prvega in drugega odstavka tega člena sprejme medresorska komisija iz 20. člena
tega zakona na predlog DUTB.
(4) Omejitve iz prvega in drugega
odstavka tega člena trajajo do preklica oziroma najkasneje do odprodaje kapitalskih
naložb oziroma do konca trajanja poroštva.
(5) Vlada s podzakonskim aktom po
posvetovanju z Banko Slovenije podrobneje določi razloge za omejitve in
omejitve iz prvega ter drugega odstavka tega člena.
33. člen
(odgovornost članov organov vodenja in
nadzora bank ter organov nadziranja bank)
(1) Člani upravnega odbora DUTB so
dolžni vsak sum kaznivega ravnanja članov organov vodenja in članov organov
nadzora bank ter organov nadziranja bank, s katerim se seznanijo v zvezi z
opravljanjem svoje zaposlitve, predvsem ob pregledovanju kreditnih map iz
devetega odstavka 11. člena tega zakona, takoj na ustrezen način naznaniti
pristojnim organom.
(2) Opustitev dolžnosti iz prejšnjega
odstavka se obravnava kot utemeljen razlog za razrešitev oziroma prekinitev
delovnega razmerja iz krivdnih razlogov.
(3) Ne glede na določbe zakona, ki
ureja kazniva dejanja in zakona, ki ureja obligacijska razmerja, kazniva
dejanja in odškodninska odgovornost članov organov vodenja bank in organov
nadzora bank ter organov nadziranja bank, ki so deležne ukrepov po tem zakonu,
ki nastanejo zaradi ali v povezavi z opravljanjem funkcije člana organa vodenja
ali organa nadzora ter organa nadziranja bank ali namenski družbi, ki je
deležna ukrepov po tem zakonu, zastarajo v zastaralnem roku, ki je štirikratnik
splošnih zastaralnih rokov, kot jih določata zakon, ki ureja kazniva dejanja
ter zakon, ki ureja obligacijska razmerja.
V. KAZENSKE DOLOČBE
34. člen
(prekrški članov upravnega odbora DUTB,
DUTB ter njenih odgovornih oseb)
(1) Z globo od 400 do 1.200 eurov se
kaznuje član upravnega odbora DUTB, ki v nasprotju z 9. členom tega zakona in v
nasprotju z določbo drugega ali tretjega odstavka 41. člena Zakona o
integriteti in preprečevanju korupcije (Uradni list RS, št. 69/11 – uradno
prečiščeno besedilo) ne sporoči podatkov o premoženjskem stanju, v nasprotju s
četrtim odstavkom 43. člena Zakona o integriteti in preprečevanju korupcije ne
spoštuje poziva Komisije za preprečevanje korupcije Republike Slovenije za
predložitev podatkov o premoženjskem stanju ali v obrazec za prijavo
premoženjskega stanja ali sprememb tega stanja ne vpiše vseh zakonsko
zahtevanih podatkov ali vpiše neresnične podatke.
(2) DUTB se kaznuje z globo od 4.000
do 100.000 eurov, če:
1.     
v nasprotju z 9. členom tega zakona in v nasprotju s petim odstavkom 41.
člena Zakona o integriteti in preprečevanju korupcije ne sporoči Komisiji za
preprečevanje korupcije Republike Slovenije seznama zavezancev za prijavo
premoženjskega stanja;
2.     
v nasprotju s šestim odstavkom 28. člena tega zakona mesečno ne
posodablja seznama družb oziroma naložb, ki jih pridobi v okviru izvajanja
ukrepov po tem zakonu.
(3) Z globo od 500 do 5.000 eurov se
za prekršek iz prejšnjega odstavka kaznuje odgovorna oseba DUTB.
35. člen
(pristojen prekrškovni organ)
(1) Pristojen prekrškovni organ za
prekrške iz prvega odstavka ter 1. točke drugega odstavka ter tretjega odstavka
v povezavi s 1. točko drugega odstavka 34. člena tega zakona je Komisija za
preprečevanje korupcije Republike Slovenije.
(2) Pristojen prekrškovni organ za
prekrške iz 2. točke drugega odstavka ter tretjega odstavka v povezavi z 2.
točko drugega odstavka 34. člena tega zakona je Agencija za trg vrednostnih
papirjev.
(3) Globe, predpisane s tem zakonom,
se lahko v hitrem postopku o prekršku izrekajo tudi v višjem znesku kot je
najnižji predpisan znesek globe za posamezen prekršek.

Zakon o ukrepih Republike Slovenije za krepitev
stabilnosti bank – ZUKSB (Uradni list RS, št. 105/12)
vsebuje naslednje prehodne in končne določbe:
»VII. PREHODNE IN KONČNE DOLOČBE
36. člen
(prenehanje
DUTB, prva odprodaja pridobljenih sredstev DUTB in prva objava seznama družb
oziroma naložb)
(1) Ta zakon se preneha uporabljati
31. decembra 2017, ko DUTB preneha obstajati.
(2) Ne glede na prejšnji odstavek
lahko vlada predlaga državnemu zboru ukinitev DUTB, če DUTB proda več kot 75%
prevzetih obveznosti.
(3) Premoženje ter pravice in
obveznosti DUTB, kot so določene s tem zakonom, preidejo na Slovensko odškodninsko
družbo, d.d. oziroma njenega pravnega naslednika, pri čemer pravno nasledstvo
DUTB podrobneje uredi vlada s podzakonskim aktom po predhodnem poročanju
državnemu zboru.
(4) Za pravnega naslednika iz
prejšnjega odstavka ob prenosu iz prejšnjega odstavka ne veljajo izjeme, kot
jih določa prvi odstavek 28. člena tega zakona.
(5) Če je Republika Slovenija v
bankah, ki so deležne ukrepov po tem zakonu, kapitalsko udeležena, nosi sorazmerno
enake stroške kot drugi delničarji.
(6) DUTB izvede prvo odprodajo
pridobljenih sredstev v skladu s štirinajstim odstavkom 11. člena tega zakona v
letu 2013.
(7) DUTB prvič objavi seznam družb
oziroma naložb po šestem odstavku 28. člena tega zakona, ki jih pridobi v
okviru izvajanja ukrepov po tem zakonu, najkasneje v šestih mesecih od
uveljavitve tega zakona.
37. člen
(imenovanje
neizvršnih članov upravnega odbora DUTB in prvih izvršnih direktorjev upravnega
odbora DUTB)
(1) Vlada imenuje neizvršne člane
upravnega odbora DUTB najkasneje v 15 dneh od uveljavitve tega zakona.
(2) Do imenovanja izvršnih direktorjev
upravnega odbora DUTB na podlagi razpisa v skladu s prvim odstavkom 8. člena tega
zakona, imenovani člani upravnega odbora DUTB imenujejo vršilce dolžnosti
izvršnih direktorjev, in sicer najkasneje v 15 dneh po svojem imenovanju.
(3) Razpis za imenovanje izvršnih
direktorjev upravnega odbora DUTB v skladu s prvim odstavkom 8. člena tega
zakona neizvršni direktorji upravnega odbora DUTB objavijo najkasneje v šestih
mesecih od uveljavitve tega zakona.
38. člen
(rok za sprejem
podzakonskih aktov)
Vlada sprejme podzakonski akt iz četrtega
odstavka 12. člena tega zakona v enem mesecu po uveljavitvi tega zakona.
39. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-K (Uradni list RS, št. 63/13)
vsebuje naslednjo končno določbo:
»50. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
dostopu do informacij javnega značaja – ZDIJZ-C (Uradni list RS, št. 23/14)
vsebuje naslednjo končno določbo:
»29. člen
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe prve, druge in tretje alineje
petega odstavka 6.a člena se pričnejo uporabljati tri mesece od uveljavitve tega
zakona.
(3) Določbe od prvega do devetega odstavka
10.a člena zakona se začnejo uporabljati šest mesecev od uveljavitve tega
zakona.«.

Zakon o spremembah in dopolnitvah Zakona o
ukrepih Republike Slovenije za krepitev stabilnosti bank – ZUKSB-A (Uradni list
RS, št. 104/15)
spreminja 36. člen zakona tako, da se glasi:
»36. člen
(prenehanje
DUTB, prva odprodaja pridobljenih sredstev DUTB in prva objava seznama družb
oziroma naložb)
(1) Ta zakon se preneha uporabljati
31. decembra 2022, ko DUTB preneha obstajati.
(2) Ne glede na prejšnji odstavek
lahko vlada predlaga državnemu zboru ukinitev DUTB, če DUTB proda več kot 75%
prevzetih obveznosti.
(3) Premoženje ter pravice in
obveznosti DUTB, kot so določene s tem zakonom, preidejo na Slovensko odškodninsko
družbo, d.d. oziroma njenega pravnega naslednika, pri čemer pravno nasledstvo
DUTB podrobneje uredi vlada s podzakonskim aktom po predhodnem poročanju
državnemu zboru.
(4) Za pravnega naslednika iz
prejšnjega odstavka ob prenosu iz prejšnjega odstavka ne veljajo izjeme, kot
jih določa prvi odstavek 28. člena tega zakona.
(5) Če je Republika Slovenija v
bankah, ki so deležne ukrepov po tem zakonu, kapitalsko udeležena, nosi sorazmerno
enake stroške kot drugi delničarji.
(6) DUTB izvede prvo odprodajo
pridobljenih sredstev v skladu s štirinajstim odstavkom 11. člena tega zakona v
letu 2013.
(7) DUTB prvič objavi seznam družb
oziroma naložb po šestem odstavku 28. člena tega zakona, ki jih pridobi v
okviru izvajanja ukrepov po tem zakonu, najkasneje v šestih mesecih od
uveljavitve tega zakona.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
18. člen
(1) Ne glede na spremenjeni drugi odstavek
4. člena zakona Republika Slovenija subsidiarno odgovarja za vse
obveznosti DUTB, ki izvirajo iz opravljanja njene dejavnosti na podlagi zakona,
če so te obveznosti nastale do dneva uveljavitve tega zakona.
(2) Članom upravnega odbora, ki so bili
imenovani pred uveljavitvijo tega zakona, preneha njihova funkcija v upravnem
odboru 31. decembra 2017.
19. člen
(1) DUTB uskladi svoj statut s
spremenjenimi določbami zakona v 30 dneh po uveljavitvi tega zakona.
(2) Vlada uskladi Uredbo o izvajanju
ukrepov za krepitev stabilnosti bank (Uradni list RS, št. 103/13) in
smernice iz petnajstega odstavka 11. člena zakona s spremenjenimi
določbami zakona v 30 dneh po uveljavitvi tega zakona.
(3) Vlada izda podzakonski akt iz tretjega
in šestega odstavka 20. člena zakona v 30 dneh od uveljavitve tega zakona.
20. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o izvrševanju proračunov Republike
Slovenije za leti 2021 in 2022 – ZIPRS2122 (Uradni list RS, št. 174/20)
vsebuje naslednjo končno določbo:
»93. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2021, razen 81. in 82. člena, ki se začneta uporabljati z dnem
uveljavitve tega zakona.«.