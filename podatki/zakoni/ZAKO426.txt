1. člen
Republika Slovenija izda obveznice v
skupnem nominalnem znesku največ 145.540,649.690 tolarjev, kar je enako
tolarski protivrednosti 1.782,521.097 DEM, po srednjem tečaju Banke Slovenije
na dan 1. 1. 1995.
Republika Slovenija zamenja obveznice,
izdane v skladu s tem zakonom (v nadaljnjem besedilu: obveznice), za obveznice,
ki jih je izdala Agencija Republike Slovenije za sanacijo bank in hranilnic (v
nadaljnjem besedilu: agencija) v skladu z zakonom o jamstvu Republike Slovenije
za obveznice, izdane zaradi sanacije bank in hranilnic (v nadaljnjem besedilu:
sanacijske obveznice).
Obveznice v nominalnem znesku, enakem
razliki med nominalnim zneskom obveznic, ki jih ob zamenjavi iz prejšnjega
odstavka prejmejo imetniki sanacijskih obveznic in skupnim nominalnim zneskom
obveznic iz prvega odstavka tega člena, prejme agencija in jih uporablja za
odkup potencialnih izgub bank v sanaciji v skladu z odločbami guvernerja Banke
Slovenije o uvedbi sanacijskega postopka.
2. člen
Obveznice se glasijo na nominalni znesek v
domačem denarju (tolarje), ki se za čas od 1. 1. 1995 do dneva dospelosti ali
do dneva, določenega za predčasno izpolnitev valorizira, in sicer:
-       
za čas od 1. 1. 1995 do 1. 5. 1995 s stopnjo rasti cen na drobno v
Republiki Sloveniji v preteklem mesecu,
-       
za čas od 1. 5. 1995 do 5. 8. 1995 s stopnjo, ki je v posameznem mesecu
enaka aritmetičnemu povprečju mesečnih stopenj rasti cen na drobno v Republiki
Sloveniji v preteklih treh mesecih, zaokroženemu na eno decimalno mesto,
-       
za čas od 5. 8. 1995 dalje s stopnjo, enako vsakokrat veljavni temeljni
obrestni meri.
Del skupnega zneska obveznic, ki dospejo v
izplačilo 1. 1. 2005 ali kasneje, se izda s posebnimi kuponi, ki omogočajo
imetnikom takšnih obveznic občasno izbiro med valorizacijo nominalnega zneska
na način iz prejšnjega odstavka in valorizacijo z valutno klavzulo, vezano na
srednji tečaj Banke Slovenije za nemško marko (DEM).
Izbiro načina valorizacije nominalnega
zneska obveznic iz prejšnjega odstavka lahko upravičenec opravi najkasneje do
15. oktobra vsakega leta z veljavnostjo za naslednje koledarsko leto.
Ne glede na določbo prejšnjega odstavka
lahko upravičenci opravijo izbiro načina valorizacije z veljavnostjo za leto
1996 najkasneje v 30 dneh po uveljavitvi tega zakona.
3. člen
Obveznice, ki jih prejmejo imetniki
sanacijskih obveznic ob zamenjavi iz drugega odstavka 1. člena tega zakona ne
smejo dospeti v izplačilo pred 1.1.1998 ali kasneje kot 15. 10. 2010.
Republika Slovenija lahko svoje obveznosti
iz obveznic izpolni predčasno kadarkoli pred dospetjem posamezne obveznice v
izplačilo.
4. člen
Ob predčasni izpolnitvi Republika Slovenija
poplača svoje obveznosti iz obveznic v denarju, z izplačilom valoriziranega
nominalnega zneska glavnice in pripadajočih obresti do dneva predčasne
izpolnitve.
5. člen
Od obveznic, ki jih prejmejo imetniki
sanacijskih obveznic ob zamenjavi iz drugega odstavka 1. člena tega zakona se
plačujejo obresti dvakrat letno v višini najmanj 4,5% in največ 6,5% letno od
valoriziranega nominalnega zneska glavnice.
Obrestna mera za obresti od obveznic se
določi v mejah iz prvega odstavka tega člena tako, da se od obveznic z daljšim
rokom dospelosti plačujejo obresti po višji obrestni meri kot od obveznic s
krajšim rokom dospelosti.
6. člen
Obveznice se glasijo na ime in se lahko
prenašajo brez omejitev.
7. člen
Zamenjava obveznic iz drugega odstavka 1.
člena tega zakona se opravi tako, da na dan, ki ga kot dan zamenjave določi
Vlada Republike Slovenije, preidejo vse terjatve iz sanacijskih obveznic na Republiko
Slovenijo, njihovi imetniki pa prejmejo od Republike Slovenije obveznice.
Ob zamenjavi obveznic prejme vsak imetnik
sanacijskih obveznic, obveznice v nominalnem znesku, ki je enak tolarski
protivrednosti nominalnega zneska sanacijskih obveznic, ki jih ima, izračunani
po srednjem tečaju Banke Slovenije za DEM na dan 1. 1. 1995.
Vsak imetnik sanacijskih obveznic je
upravičen prejeti tolikšen del od skupnega zneska obveznic z enakim rokom
dospelosti, ki se razdelijo med imetnike obveznic, kakršnega predstavljajo
njegove sanacijske obveznice v skupnem znesku sanacijskih obveznic vseh
imetnikov.
Imetnik sanacijskih obveznic je ob
zamenjavi dolžan Republiki Sloveniji plačati znesek obresti od sanacijskih
obveznic, ki ga je prejel za obdobje po 1. 1. 1995, Republika Slovenije pa mu
je dolžna plačati znesek, ki bi mu pripadal, če bi obresti od obveznic tekle od
1. 1. 1995 dalje.
Imetnik sanacijskih obveznic ni upravičen
prejeti obveznic dokler ne izroči Republiki Sloveniji vseh sanacijskih
obveznic, ki jih ima.
8. člen
(prenehal
veljati)
9. člen
Datum izdaje in podrobnejšo vsebino
obveznic ter datum predčasne izpolnitve določi Vlada Republike Slovenije z
uredbo.
10. člen
Republika Slovenija oblikuje odplačilni
sklad za obveznice tako, da na posebnem računu zbira denarna sredstva,
namenjena izključno za odplačilo in odkup obveznic.
Višina zneska, ki ga Republika Slovenija v
posameznem letu prenese v odplačilni sklad, se določi v proračunu za vsako leto
posebej.
Ne glede na določbe prejšnjega odstavka,
Republika Slovenija zagotovi v letu 1995 sredstva v odplačilnem skladu v višini
do 2 milijardi tolarjev.
V odplačilni sklad se stekajo tudi zneski,
ki jih Republika Slovenija prejme na podlagi pogodbe iz prvega odstavka 8.
člena tega zakona in izkupiček od prodaje državnega premoženja.
O razpolaganju s sredstvi odplačilnega
sklada odloča Vlada Republike Slovenije.
11. člen
Obveznice se lahko uporabijo za plačilo
kupnine za poslovne deleže in delnice gospodarskih družb, ki jih v skladu
zakonom prodaja Republika Slovenija.

Zakon
o zamenjavi obveznic Republike Slovenije za obveznice Agencije Republike
Slovenije za sanacijo bank in hranilnic (Uradni list RS, št. 59/95)
vsebuje naslednji končni določbi:
»12. člen
Z dnem uveljavitve tega zakona preneha
veljati zakon o jamstvu Republike Slovenije za obveznice, izdane zaradi
sanacije bank in hranilnic (Uradni list RS, št. 57/92).
Jamstvo Republike Slovenije po prvem
odstavku 1. člena zakona iz prejšnjega odstavka velja do dneva zamenjave,
določenega v skladu s prvim odstavkom 7. člena tega zakona.
13. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o
zaključku lastninjenja in privatizaciji pravnih oseb v lasti Slovenske razvojne
družbe – ZZLPPO (Uradni list RS, št. 30/98)
vsebuje naslednjo končno določbo:
»74. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.