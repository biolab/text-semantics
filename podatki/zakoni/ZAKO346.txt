I. SPLOŠNI DOLOČBI
1. člen
Ta zakon ureja položaj, delovanje in dejavnost samoupravne
skupnosti študentov Slovenije (v nadaljnjem besedilu: Študentska organizacija
Slovenije).
2. člen
V Študentsko organizacijo Slovenije se združujejo študentje
zaradi urejanja vprašanj skupnega pomena in uresničevanja skupnih interesov,
solidarnega zadovoljevanja skupnih potreb ter opravljanja zadev iz državne
pristojnosti, ki so dane Študentski organizaciji Slovenije z javnim
pooblastilom.
II. STATUSNA OPREDELITEV ŠTUDENTSKE ORGANIZACIJE
3. člen
V Študentski organizaciji Slovenije se pravice pridobijo ali
prenehajo s pridobitvijo ali izgubo statusa študenta na visokošolskem zavodu v
Republiki Sloveniji v skladu z zakonom. Pravice v Študentski organizaciji
Slovenije pridobijo tudi državljani Republike Slovenije, ki imajo status
študenta na tujih visokošolskih zavodih.
Študentska organizacija Slovenije je pravna oseba javnega
prava s pravicami, obveznostmi in odgovornostmi, ki jih določata ta zakon in
njen temeljni akt. Študentska organizacija Slovenije je avtonomna pri izvajanju
pooblastil in dejavnosti v skladu z določbami tega zakona.
Organizacijske oblike povezovanja v Študentski organizaciji
Slovenije so študentske organizacije visokošolskih zavodov, študentske
organizacije višjih strokovnih šol, študentske organizacije lokalnih skupnosti
in interesne oblike povezovanja študentov, ki za pridobitev statusa
organizacijske oblike Študentske organizacije Slovenije izpolnjujejo pogoje,
določene v tem zakonu in aktih Študentske organizacije Slovenije.
Študentsko organizacijo visokošolskega zavoda sestavljajo vsi
študentje posameznega visokošolskega zavoda.
Študentsko organizacijo višje strokovne šole sestavljajo vsi
študentje posamezne višje strokovne šole. Določbe zakonov, ki se uporabljajo za
študentsko organizacijo visokošolskega zavoda, se uporabljajo tudi za
študentske organizacije višjih strokovnih šol.
V študentsko organizacijo lokalne skupnosti se združujejo
študentje s stalnim bivališčem v lokalni skupnosti, ki izkažejo interes, v
skladu s temeljnim aktom Študentske organizacije Slovenije.
Študentska organizacija univerze, samostojnega visokošolskega
zavoda oziroma višje strokovne šole je pravna oseba javnega prava s pravicami,
obveznostmi in odgovornostmi, ki jih določajo zakon in temeljni akt Študentske organizacije
Slovenije.
Študentske organizacije drugih visokošolskih zavodov so
pravne osebe javnega prava s pravicami, obveznostmi in odgovornostmi, ki jih
določajo zakon in temeljni akt Študentske organizacije Slovenije.
Izraz pravna oseba javnega prava iz tega člena se nanaša
izključno na poslovanje in nadzor nad delovanjem študentskih organizacij, kot
jih določa ta zakon.
Člani organov vodenja in nadzora Študentske organizacije
Slovenije in njenih organizacijskih oblik ter pravnih oseb, v katerih imajo Študentska
organizacija Slovenije ali njene organizacijske oblike prevladujoč vpliv, ne
smejo biti osebe, ki so bile pravnomočno obsojene na zaporno kazen v trajanju
več kot šest mesecev.
Za Študentsko organizacijo Slovenije in njene organizacijske
oblike ter pravne osebe, v katerih imajo Študentska organizacija Slovenije ali
njene organizacijske oblike prevladujoč vpliv, se uporabljajo določbe zakona,
ki ureja dostop do informacij javnega značaja, kot velja za druge osebe javnega
prava.
Za člane organov vodenja in nadzora Študentske organizacije
Slovenije in njenih organizacijskih oblik ter pravnih oseb, v katerih imajo
Študentska organizacija Slovenije ali njene organizacijske oblike prevladujoč
vpliv, se uporabljajo določbe zakona, ki ureja integriteto in preprečevanje
korupcije, glede omejitve poslovanja, začasne prepovedi poslovanja po
prenehanju funkcije, nasprotja interesov, daril, lobiranja in nadzora nad
premoženjskim stanjem ter protikorupcijske klavzule.
V temeljnem aktu Študentske organizacije Slovenije se za
namene izvajanja določb prejšnjega odstavka določi funkcije in zaposlitve v
organizaciji, ki štejejo za člane organov vodenja in nadzora.
4. člen
Študentska organizacija Slovenije ima temeljni akt, s katerim
uredi:
-       
ime in sedež Študentske organizacije Slovenije,
-       
cilje in načela, po katerih Študentska organizacija Slovenije deluje,
-       
študentsko predstavniško telo, njegovo sestavo, način volitev in
razrešitve njegovih članov ter mandatno dobo,
-       
predstavniška telesa, ki jih oblikujejo študentske organizacije lokalnih
skupnosti in interesne oblike povezovanja študentov,
-       
organe, njihovo sestavo, način volitev oziroma imenovanja in razrešitve
članov organov ter mandatno dobo,
-       
pravice, dolžnosti in odgovornosti organov in članov organov Študentske
organizacije Slovenije,
-       
način zagotavljanja javnosti dela Študentske organizacije Slovenije in
njenih organov,
-       
način ustanovitve in delovanja organizacije študentov na visokošolskih
zavodih ter v lokalnih skupnostih,
-       
položaj organizacijskih oblik v Študentski organizaciji Slovenije in
način njihovega soodločanja pri sprejemanju odločitev študentskega
predstavniškega telesa,
-       
naloge in dejavnosti, kijih Študentska organizacija Slovenije opravlja in
zastopanje v pravnem prometu,
-       
vire materialnih sredstev in način nadzora nad razpolaganjem s sredstvi,
-       
druga vprašanja, pomembna za opravljanje dejavnosti in poslovanje
Študentske organizacije Slovenije in njenih organizacijskih oblik v skladu z
zakonom ter njenimi cilji in načeli.
III. POOBLASTILA IN DEJAVNOSTI
5. člen
Študentska organizacija Slovenije, študentska organizacija
visokošolskega zavoda, študentska organizacija lokalne skupnosti ter interesne
oblike povezovanja študentov v skladu s temeljnim aktom:
1.     
sprejema, organizira in izvaja programe interesnih dejavnosti študentov
na področju kulture, izobraževanja, športa, tehnične kulture in drugih področij
interesnega delovanja študentov, določenih z nacionalnim programom visokega
šolstva in drugimi nacionalnimi programi, ki se financirajo s sredstvi iz
državnega proračuna ter drugih virov, razen, če ni z zakonom določeno drugače;
2.     
sprejema, organizira in izvaja programe, ki vplivajo na socialno-ekonomski
položaj študentov;
3.     
zagotavlja pogoje za delovanje in razvoj interesnih oblik združevanja
študentov;
4.     
zagotavlja sodelovanje študentov pri upravljanju lokalnih zadev, ki jih
občina, mestna občina ali širša samoupravna lokalna skupnost ureja samostojno
na področjih, ki vplivajo na življenje in delo študentov;
5.     
zagotavlja vpliv študentov pri sprejemanju zakonskih in drugih predpisov,
ki urejajo delo in življenje študentov;
6.     
zagotavlja vpliv študentov pri upravljanju javnih zadev in pri delu
državnih organov;
7.     
imenuje predstavnike študentov v organe in delovna telesa mednarodnih
organizacij in skupnosti, katerih članica je Republika Slovenija, v katerih sodelujejo
predstavniki študentov;
8.     
opravlja druge z zakonom ali temeljnim aktom določene naloge in
dejavnosti.
Študentska organizacija visokošolskega zavoda v skladu z
zakonom in statutom izvoli predstavnike študentov, ki sodelujejo pri delu in
upravljanju visokošolskega zavoda.
6. člen
Občine in druge samoupravne lokalne skupnosti s svojimi akti
zagotovijo sodelovanje predstavnikov Študentske organizacije Slovenije,
študentske organizacije visokošolskega zavoda oziroma študentske organizacije
lokalne skupnosti pri obravnavi vseh zadev, ki se nanašajo na interese
študentov v lokalni skupnosti v skladu z zakonom.
7. člen
Državni organi zagotavljajo sodelovanje predstavnikov
Študentske organizacije Slovenije pri obravnavi vseh zadev, ki urejajo
vprašanja ekonomske in socialne varnosti študentov ter drugih področij, ki
vplivajo na njihovo delo in življenje.
Način sodelovanja študentov iz prejšnjega odstavka uredijo
državni organi v svojih aktih.
Pred določanjem predlogov zakonov in drugih odločitev s
področij iz prvega odstavka tega člena, ki jih sprejemajo pristojni državni
organi in organi z javnimi pooblastili, morajo o njih obvestiti Študentsko
organizacijo Slovenije in obravnavati ter sprejeti stališča do prejetih mnenj
in pobud. O sprejetih stališčih so dolžni obvestiti Študentsko organizacijo
Slovenije.
8. člen
Študentska organizacija Slovenije, študentske organizacije
univerz, študentske organizacije samostojnih visokošolskih zavodov in
študentske organizacije lokalne skupnosti lahko za dosego svojih v temeljnem
aktu določenih ciljev organizirajo gospodarske ali druge dejavnosti v skladu s
predpisi, ki urejajo opravljanje teh dejavnosti.
Študentska organizacija Slovenije, študentske organizacije
univerz, študentske organizacije samostojnih visokošolskih zavodov in
študentske organizacije lokalne skupnosti lahko v okviru notranjih
organizacijskih enot opravljajo dejavnosti, določene s temeljnim aktom, če se
opravljajo za potrebe študentov in katerih cilj opravljanja ni pridobivanje dobička.
IV. FINANCIRANJE
9. člen
Sredstva za delovanje Študentska organizacija Slovenije
pridobiva iz:
-       
republiškega proračuna in proračunov lokalnih samoupravnih skupnosti,
-       
proračunov organizacijskih oblik Študentske organizacije Slovenije,
-       
prispevkov študentov;
-       
prihodkov od dejavnosti, ki jih opravlja za uresničevanje nalog in
ciljev,
-       
prihodkov od lastnega premoženja,
-       
dotacij, daril ter drugih virov.
Študentska organizacija univerze oziroma samostojnega
visokošolskega zavoda oziroma lokalne skupnosti pridobiva sredstva za delovanje
iz virov iz prejšnjega odstavka in iz koncesijskih dajatev v višini 10% od
prejemkov, izplačanih za občasna in začasna dela študentov, ki jo zaračunavajo
organizacije za posredovanja začasnih in občasnih del študentov v skladu s predpisi
na področju zaposlovanja. Način obračunavanja koncesijske dajatve se določi s
pogodbo o koncesiji.
Organizacije, ki opravljajo dejavnost posredovanja začasnih
in občasnih del za študente, sklenejo s Študentsko organizacijo Slovenije
pogodbo, s katero se določi način obračunavanja prejemkov iz prejšnjega
odstavka.
Študentske organizacije, ki pridobivajo sredstva iz prvega in
drugega odstavka tega člena, zagotovijo sredstva za delovanje študentske
organizacije drugih visokošolskih zavodov, interesnih oblik povezovanja
študentov in študentske organizacije lokalnih skupnosti, ki ne pridobivajo
sredstev iz drugega odstavka tega člena, v skladu s temeljnim aktom.
S premoženjem Študentska organizacija Slovenije ter njene
organizacijske oblike razpolagajo v skladu z namenom, za katerega je bilo
pridobljeno.
10. člen
Finančno in materialno poslovanje ter razpolaganje s
pridobljenimi sredstvi Študentske organizacije Slovenije in njenih
organizacijskih oblik poteka pod pogoji in na način, določen z zakonom in akti
Študentske organizacije Slovenije. Za vodenje poslovnih knjig in izdelavo
letnih poročil pravnih oseb javnega prava po tem zakonu se smiselno uporabljajo
določbe zakona, ki ureja računovodstvo, v delu, ki ureja javne zavode.
Študentska organizacija Slovenije in njene organizacijske oblike ter pravne
osebe, v katerih imajo Študentska organizacija Slovenije ali njene
organizacijske oblike prevladujoč vpliv, uporabljajo določbe zakona, ki ureja
javno naročanje.
Računsko sodišče Republike Slovenije revidira pravilnost in
smotrnost poslovanja Študentske organizacije Slovenije in njenih
organizacijskih oblik ter pravnih oseb, v katerih imajo Študentska organizacija
Slovenije ali njene organizacijske oblike prevladujoč vpliv.
Zaposlenim, poslovodnim osebam ter članom organov vodenja in
nadzora Študentske organizacije Slovenije, njenih organizacijskih oblik ter
pravnih oseb, v katerih imajo Študentska organizacija Slovenije ali njene
organizacijske oblike prevladujoč vpliv, se plača določi tako, da najvišja
bruto plača brez dodatka na delovno dobo ne presega dvakratnika povprečne bruto
plače, izplačane v Republiki Sloveniji v predpreteklem mesecu.
11. člen
Visokošolski zavodi zagotovijo prostorske in druge pogoje za
uresničevanje nalog in dejavnosti študentske organizacije na visokošolskem
zavodu.

Zakon o skupnosti študentov – ZSkuS (Uradni
list RS, št. 38/94) vsebuje naslednje prehodne in
končne določbe:
»V. PREHODNE IN KONČNE DOLOČBE
12. člen
Študentska organizacija Slovenije iz prvega odstavka 3. člena
tega zakona je ustanovljena, ko predstavniki študentov, izvoljeni na
neposrednih in tajnih volitvah, v skladu z akti študentskih organizacij, ki
pred uveljavitvijo tega zakona delujeta na Univerzi v Ljubljani in Univerzi v
Mariboru in sta kot druge družbene organizacije vpisane v enotni register
organizacij in skupnosti, ki ga vodi Zavod Republike Slovenije za statistiko, z
dvotretjinsko večino sprejmejo temeljni akt.
Temeljni akt se sprejema po postopku in načinu, ki ga
predhodno določijo z aktom predstavniki študentov iz prejšnjega odstavka in s
katerim se uredi način sodelovanja študentov, organiziranih v občinah, na
visokošolskih zavodih in interesnih oblikah združevanja pri sestavljanju predloga
temeljnega akta.
13. člen
Študentska organizacija Slovenije kot pravna naslednica Zveze
skupnosti študentov Slovenije prevzame vse njene pravice in obveznosti, ki jih
je imela pred združitvijo v Zvezo socialistične mladine Slovenije oziroma jih
je pridobila v obdobju, ko je delovala v okviru Zveze socialistične mladine
Slovenije in njenih organizacijskih oblik.
Premoženje subjektov iz prvega odstavka tega člena ugotovi
komisija, v katero imenujeta enako število članov Vlada Republike Slovenije in
Študentska organizacija Slovenije in soglasno imenujeta predsednika komisije.
Predsednik komisije je lahko tudi tretja oseba. Komisija se ustanovi v roku
enega meseca po pričetku veljavnosti temeljnega akta.
Na podlagi ugotovljenega premoženja sprejme komisija delitveno
bilanco v roku šestih mesecev po pričetku veljavnosti temeljnega akta. Za
sprejem delitvene bilance je potrebno soglasje dveh tretjin članov komisije.
Druge fizične in pravne osebe, ki imajo v lasti, razpolagajo
ali upravljajo s premoženjem subjektov iz prvega odstavka tega člena, morajo v
skladu z delitveno bilanco izročiti v last premoženje upravičencem iz tega
člena v roku enega meseca po sprejetju delitvene bilance.
V primeru kršitve ali neizvedbe določb drugega, tretjega in
četrtega odstavka tega člena vse spore rešuje redno sodišče.
14. člen
Ta zakon prične veljati petnajsti dan po objavi v Uradnem
listu Republike Slovenije.«.

Zakon o spremembah Zakona o skupnosti
študentov – ZSkuS-A (Uradni list RS, št. 59/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Študentska organizacija Slovenije in njene organizacijske
oblike svoje temeljne akte in druge interne akte uskladijo s tem zakonom v
šestih mesecih od uveljavitve tega zakona.
4. člen
Ta zakon začne veljati petnajsti dan po objavi v Uradnem
listu Republike Slovenije.«.