I. POGLAVJE: SPLOŠNE DOLOČBE
1. člen
(predmet in namen zakona)
(1) Ta zakon z namenom doseganja podnebne nevtralnosti in
ciljev na področju deleža energije iz obnovljivih virov v bruto končni porabi v
Republiki Sloveniji ureja vzpostavitev prednostnih območij umeščanja naprav, ki
proizvajajo električno energijo iz obnovljivih virov energije (v nadaljnjem
besedilu: OVE), posebnosti prostorskega načrtovanja in dovoljevanja naprav in
objektov (v nadaljnjem besedilu: naprav), ki proizvajajo električno energijo z
izrabo sončne in vetrne energije (vključno s tehnično opremo, potrebno za
njihovo delovanje, napravami za shranjevanje energije in priključki na
omrežje), regulativne peskovnike, raziskovalno geotermalno koncesijo,
spremljajočo energetsko dejavnost, nepotrebnost pridobivanja
kulturnovarstvenega soglasja v določenih primerih, enkratno nadomestilo za
občino za spodbujanje uvajanja vetrnih proizvodnih naprav, pravna razmerja v
zvezi s postavitvijo fotonapetostnih naprav na nepremičnine v solastnini in
etažni lastnini ter ustanovitev brezplačne služnosti ali stavbne pravice na
objektih v javni lasti.
(2) S tem zakonom se zaradi doseganja namenov iz prejšnjega
odstavka tudi spreminjajo in dopolnjujejo določbe:
1.     
Zakona o urejanju prostora (Uradni list RS, št. 199/21 in 18/23 –
ZDU-1O),
2.     
Zakona o cestah (Uradni list RS, št. 132/22, 140/22 – ZSDH-1A in 29/23),
3.     
Zakona o vodah (Uradni list RS, št. 67/02, 2/04 – ZZdrI-A, 41/04 –
ZVO-1, 57/08, 57/12, 100/13, 40/14, 56/15, 65/20 in 35/23 – odl. US),
4.     
Zakona o rudarstvu (Uradni list RS, št. 14/14 – uradno prečiščeno
besedilo, 61/17 – GZ in 54/22),
5.     
Zakona o kmetijskih zemljiščih (Uradni list RS, št. 71/11 – uradno
prečiščeno besedilo, 58/12, 27/16, 27/17 – ZKme-1D, 79/17 in 44/22),
6.     
Zakona o varstvu okolja (Uradni list RS, št. 44/22 in 18/23 – ZDU-1O),
7.     
Zakona o gozdovih (Uradni list RS, št. 30/93, 56/99 – ZON, 67/02, 110/02
– ZGO-1, 115/06 – ORZG40, 110/07, 106/10, 63/13, 101/13 – ZDavNepr, 17/14,
22/14 – odl. US, 24/15, 9/16 – ZGGLRS in 77/16),
8.     
Zakona o varstvu kulturne dediščine (Uradni list RS, št. 16/08, 123/08,
8/11 – ORZVKD39, 90/12, 111/13, 32/16 in 21/18 – ZNOrg).
(3) S tem zakonom se zaradi doseganja namenov iz prvega
odstavka tega člena odstopa od določb naslednjih zakonov:
1.     
Zakona o urejanja prostora (Uradni list RS, št. 199/21 in 18/23 –
ZDU-1O),
2.     
Gradbenega zakona (Uradni list RS, št. 199/21 in 105/22 – ZZNŠPP),
3.     
Zakona o ohranjanju narave (Uradni list RS, št. 96/04 – uradno
prečiščeno besedilo, 61/06 – ZDru-1, 8/10 – ZSKZ-B, 46/14, 21/18 – ZNOrg,
31/18, 82/20, 3/22 – ZDeb, 105/22 – ZZNŠPP in 18/23 – ZDU-1O),
4.     
Zakona o varstvu okolja (Uradni list RS, št. 44/22 in 18/23 – ZDU-1O),
5.     
Zakona o gozdovih (Uradni list RS, št. 30/93, 56/99 – ZON, 67/02, 110/02
– ZGO-1, 115/06 – ORZG40, 110/07, 106/10, 63/13, 101/13 – ZDavNepr, 17/14,
22/14 – odl. US, 24/15, 9/16 – ZGGLRS in 77/16),
6.     
Stvarnopravnega zakonika (Uradni list RS, št. 87/02, 91/13 in 23/20),
7.     
Stanovanjskega zakona (Uradni list RS, št. 69/03, 18/04 – ZVKSES, 47/06
– ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 –
ZUJF, 14/17 – odl. US, 27/17, 59/19, 189/20 – ZFRO, 90/21 in 18/23 – ZDU-1O),
8.     
Zakona o stvarnem premoženju države in samoupravnih lokalnih skupnosti
(Uradni list RS, št. 11/18 in 79/18),
9.     
Zakona o dostopu do informacij javnega značaja (Uradni list RS, št.
51/06 – uradno prečiščeno besedilo, 117/06 – ZDavP-2, 23/14, 50/14, 19/15 –
odl. US, 102/15, 7/18 in 141/22),
10.  
Zakona o spodbujanju rabe obnovljivih virov energije (Uradni list RS,
št. 121/21, 189/21 in 121/22 – ZUOKPOE).
(4) S tem zakonom se v pravni red Republike Slovenije v zvezi
s fotonapetostnimi napravami in vetrnimi proizvodnimi napravami delno
prenašajo:
-       
Direktiva Sveta 92/43/EGS z dne 21. maja 1992 o ohranjanju naravnih
habitatov ter prosto živečih živalskih in rastlinskih vrst (UL L št. 206 z dne
22. 7. 1992, str. 7), zadnjič spremenjena z Direktivo Sveta 2013/17/EU z dne
13. maja 2013 o prilagoditvi nekaterih direktiv na področju okolja zaradi
pristopa Republike Hrvaške (UL L št. 158 z dne 10. 6. 2013, str. 193), v delu,
ki se nanaša na določitev pristojnih organov v postopkih prevlade javne
koristi;
-       
Direktiva 2001/42/ES Evropskega parlamenta in Sveta z dne 27. junija
2001 o presoji vplivov nekaterih načrtov in programov na okolje (UL L št. 197 z
dne 21. 7. 2001, str. 157), v delu, ki se nanaša na posebnosti presojo vplivov
načrtov in programov na okolje, če gre za prostorske akte, in
-       
Direktiva 2011/92/EU Evropskega parlamenta in Sveta z dne 13. decembra
2011 o presoji vplivov nekaterih javnih in zasebnih projektov na okolje (UL L
št. 26 z dne 28. 1. 2012, str. 1), zadnjič spremenjena z Direktivo Evropskega
parlamenta in Sveta 2014/52/ES z dne 16. aprila 2014 o spremembi Direktive
2011/92/EU o presoji vplivov nekaterih javnih in zasebnih projektov na okolje
(UL L št. 124 z dne 25. 4. 2014, str. 1), v delu, ki se nanaša na presojo
vplivov na okolje za fotonapetostne naprave.
(5) Ta zakon za izvajanje Uredbe Sveta (EU) 2022/2577 z dne
22. decembra 2022 o okviru za pospešitev uvajanja energije iz obnovljivih virov
(UL L 335, str. 36, z dne 29. 12. 2022, v nadaljnjem besedilu: Uredba
2022/2577/EU) določa uporabo te uredbe v že začetih postopkih priprave prostorskih
aktov, dovoljenj in soglasij.
2. člen
(pomen izrazov)
(1) Izrazi, uporabljeni v tem zakonu, pomenijo:
1.     
fotonapetostne naprave so naprave, ki proizvajajo električno energijo z
izrabo sončne energije, vključno s tehnično opremo, potrebno za njihovo delovanje,
napravami za shranjevanje energije in priključki na omrežje;
2.     
obstoječe zaprto odlagališče odpadkov je obstoječe odlagališče odpadkov
po zakonu, ki ureja varstvo okolja, za katero je bilo v času uveljavitve tega
zakona v skladu s predpisom, ki ureja odlagališča odpadkov, izdano pravnomočno
okoljevarstveno dovoljenje za zaprto odlagališče;
3.     
umeščanje so dejavnosti urejanja prostora, pridobivanja upravnih odločb
ter postavitev fotonapetostnih naprav in vetrnih proizvodnih naprav;
4.     
vetrne proizvodne naprave so naprave, ki proizvajajo električno energijo
z izrabo vetrne energije, vključno s tehnično opremo, potrebno za njihovo
delovanje, napravami za shranjevanje energije in priključki na omrežje; in
5.     
zaprto odlagališče odpadkov je obstoječe odlagališče odpadkov po zakonu,
ki ureja varstvo okolja, za katero je bilo v skladu s predpisom, ki ureja
odlagališča odpadkov, izdano pravnomočno okoljevarstveno dovoljenje za zaprto
odlagališče.
(2) Izrazi s področja cest, ki niso opredeljeni s tem
zakonom, pomenijo enako, kot to določajo predpisi s področja cest.
(3) Izrazi s področja energetike, ki niso opredeljeni s tem
zakonom, pomenijo enako, kot to določajo predpisi s področja energetike.
(4) Izrazi s področja graditve objektov, ki niso opredeljeni
s tem zakonom, pomenijo enako, kot to določajo predpisi s področja graditve
objektov.
(5) Izrazi s področja gozdov, ki niso opredeljeni s tem
zakonom, pomenijo enako, kot to določajo predpisi s področja gozdov.
(6) Izrazi s področja kmetijskih zemljišč, ki niso
opredeljeni s tem zakonom, pomenijo enako, kot to določajo predpisi s področja
urejanja kmetijskih zemljišč.
(7) Izrazi s področja ohranjanja narave, ki niso opredeljeni
s tem zakonom, pomenijo enako, kot to določajo predpisi s področja ohranjanja
narave.
(8) Izrazi s področja rudarstva, ki niso opredeljeni s tem
zakonom, pomenijo enako, kot to določajo predpisi s področja rudarstva.
(9) Izrazi s področja urejanja prostora, ki niso opredeljeni
s tem zakonom, pomenijo enako, kot to določajo predpisi s področja urejanja prostora.
(10) Izrazi s področja varstva kulturne dediščine, ki niso
opredeljeni s tem zakonom, pomenijo enako, kot to določajo predpisi s področja
varstva kulturne dediščine.
(11) Izrazi s področja varstva okolja, ki niso opredeljeni s
tem zakonom, pomenijo enako, kot to določajo predpisi s področja varstva
okolja.
(12) Izrazi s področja voda, ki niso opredeljeni s tem
zakonom, pomenijo enako, kot to določajo predpisi s področja voda.
(13) Izrazi s področja železniškega prometa in varnosti v
železniškem prometu, ki niso opredeljeni s tem zakonom, pomenijo enako, kot to
določajo predpisi, ki urejajo železniški promet in varnost v železniškem
prometu.
3. člen
(javna korist)
Planiranje, načrtovanje, postavitev in obratovanje
fotonapetostnih naprav in vetrnih proizvodnih naprav ter z njimi povezane
omrežne infrastrukture je v javno korist ter služi interesu javnega zdravja in
javne varnosti.
4. člen
(subsidiarna uporaba zakona, ki ureja prostor)
Za vprašanja urejanja prostora, ki s tem zakonom niso urejena
drugače, se uporablja zakon, ki ureja prostor.
II. POGLAVJE: OBMOČJA UMEŠČANJA NAPRAV, KI PROIZVAJAJO
ELEKTRIČNO ENERGIJO Z IZRABO OVE
1. oddelek: Prednostna območja umeščanja naprav, ki
proizvajajo električno energijo z izrabo OVE, določena na podlagi akcijskega
programa (potencialna prednostna območja OVE)
5. člen
(akcijski program za potencialna prednostna območja OVE)
(1) Vlada Republike Slovenije (v nadaljnjem besedilu: vlada)
sprejme tematski akcijski program za izvajanje Strategije prostorskega razvoja
Slovenije, v katerem določi potencialna prednostna območja za umestitev
fotonapetostnih naprav in potencialna prednostna območja za umestitev vetrnih
proizvodnih naprav (v nadaljnjem besedilu: potencialna prednostna območja OVE)
ter usmeritve in ukrepe za njihovo prostorsko izvedbeno načrtovanje.
(2) Akcijski program iz prejšnjega odstavka pripravi
ministrstvo, pristojno za prostor, v sodelovanju z ministrstvom, pristojnim za
energijo.
(3) V akcijskem programu iz prvega odstavka tega člena se
opredelijo predlogi izvedljivih variant za umestitev fotonapetostnih naprav in
vetrnih proizvodnih naprav in z njimi povezane omrežne infrastrukture ter
določijo usmeritve za njihovo prostorsko izvedbeno načrtovanje na državni in
občinski ravni, pri čemer se vsebina akcijskega programa pripravi tako, da se
lahko za fotonapetostne in vetrne proizvodne naprave, ki so prostorske ureditve
državnega pomena, v čim večji meri neposredno na njegovi podlagi pripravi
predlog uredbe o najustreznejši varianti.
(4) Za pripravo prvega akcijskega programa in okoljskega
poročila se uporabi z novimi podatki aktualizirana v letu 2023 izdelana
strokovna podlaga, ki določa potencial sonca in vetra za proizvodnjo električne
energije ter analizo občutljivosti v povezavi s kriteriji ohranjanja narave,
varovanja zdravja, varstva kulturne dediščine, upravljanja z vodami in drugimi
pravnimi režimi. Za pripravo vsebine, ki bo podlaga za pripravo predlogov
uredbe o najustreznejši varianti, pa se uporabi najboljše razpoložljive in
izvedbeni ravni prostorskega načrtovanja ustrezne podatke in strokovne podlage
za načrtovanje fotonapetostnih naprav in vetrnih proizvodnih naprav ter
njihovega priklopa na elektroenergetsko omrežje zagotovijo operaterji
prenosnega in distribucijskega omrežja ter ministrstva vsako s svojega
področja.
(5) Ministrstvo, pristojno za prostor, v sodelovanju z
ministrstvom, pristojnim za energijo, na podlagi poročila o izvajanju
akcijskega programa in posodabljanih strokovnih podlag iz prejšnjega odstavka
najmanj vsakih šest let pripravi prenovo akcijskega programa iz prvega odstavka
tega člena.
6. člen
(prostorsko izvedbeno načrtovanje prostorskih ureditev
državnega pomena)
(1) Na potencialnih prednostnih območjih OVE, opredeljenih v
akcijskem programu iz prejšnjega člena, se prednostno načrtujejo fotonapetostne
in vetrne proizvodne naprave, ki so prostorske ureditve državnega pomena.
(2) Prostorske ureditve iz prejšnjega odstavka se na podlagi
predhodnega vrednotenja in utemeljitve možnih variant načrtujejo z uredbo o
najustreznejši varianti kot državnim prostorskim izvedbenim aktom v skladu z
zakonom, ki ureja prostor.
(3) Uredbo o najustreznejši varianti pripravi ministrstvo,
pristojno za prostor, v sodelovanju z ministrstvom, pristojnim za energijo, pri
čemer elektrooperaterji in ministrstva, vsako za svoje področje, najpozneje v
štirih mesecih od uveljavitve akcijskega programa iz prejšnjega člena
zagotovijo podatke in strokovne podlage, ki so potrebni za njeno pripravo.
(4) Vlada lahko uredbe, katerih predlog se pripravi v skladu
s četrtim odstavkom prejšnjega člena, sprejme tudi hkrati z akcijskim programom
iz prejšnjega člena.
(5) Če se uredba o najustreznejši varianti v skladu s
prejšnjim odstavkom sprejme hkrati z akcijskim programom, se strokovne podlage
za pripravo te uredbe izdelajo v sklopu priprave akcijskega programa.
7. člen
(občinsko prostorsko izvedbeno načrtovanje na potencialnih
prednostnih območjih OVE)
(1) Občina na potencialnih prednostnih območjih OVE,
določenih v akcijskem programu iz 5. člena tega zakona, fotonapetostne in
vetrne proizvodne naprave ter druge prostorske ureditve, ki so prostorske
ureditve lokalnega pomena, načrtuje z občinskim prostorskim načrtom (v
nadaljnjem besedilu: OPN) in občinskim podrobnim prostorskim načrtom (v
nadaljnjem besedilu: OPPN) v obsegu in na način, da s tem niso onemogočeni
načrtovanje, izvedba in uporaba fotonapetostnih naprav in vetrnih proizvodnih
naprav, ki so prostorske ureditve državnega pomena. Za načrtovanje na območjih
iz prejšnjega stavka mora občina pridobiti soglasje vlade.
(2) Umestitev fotonapetostne naprave ali vetrne proizvodne
naprave z OPPN, s katerim se spremeni namenska raba prostora, je na
potencialnih prednostnih območjih OVE iz prvega odstavka 5. člena tega zakona
dopustna tudi, če v lokalnem energetskem konceptu ni predvidena, občina pa mora
lokalni energetski koncept uskladiti ob njegovi prvi prenovi.
(3) V postopku priprave OPN ali OPPN, katerih vsebina se
nanaša le na umeščanje fotonapetostnih ali vetrnih proizvodnih naprav na
potencialnih prednostnih območjih OVE, se ne izvede celovita presoja vplivov na
okolje, javnosti pa se omogoči dajanje pripomb v roku, ki ni krajši od 15 dni.
(4) Šteje se, da sta umestitev fotonapetostne naprave, ki se
načrtuje na potencialnem prednostnem območju OVE iz prvega odstavka 5. člena
tega zakona ali na predpisanem prednostnem območju za fotonapetostne naprave iz
8. člena tega zakona, ter umestitev vetrne proizvodne naprave, ki se načrtuje
na potencialnem prednostnem območju OVE iz prvega odstavka 5. člena tega
zakona, skladni s cilji prostorskega razvoja občine, regionalnim prostorskim
planom in občinskim prostorskim planom.
2. oddelek: Predpisana prednostna območja umeščanja
fotonapetostnih naprav
8. člen
(predpisana prednostna območja umeščanja fotonapetostnih
naprav)
(1) Ne glede na 5. do 7. člen tega zakona se kot predpisana
prednostna območja za umeščanje fotonapetostnih naprav (v nadaljnjem besedilu:
predpisana prednostna območja) štejejo:
1.     
strehe objektov in utrjene površine parkirišč na stavbnih zemljiščih,
katerih tlorisna površina je 1.000 m2 ali več, in ki se nahajajo na
poselitvenih območjih, zlasti v mestih in drugih urbanih naseljih;
2.     
območje cestnih zemljišč, cestnih objektov, oskrbnih postaj javnih cest
in servisnih prometnih površin;
3.     
železniško območje, kot ga opredeljuje zakon, ki ureja varnost
železniškega prometa;
4.     
območja objektov za proizvodnjo elektrike ter območje razdelilnih
transformatorskih postaj in razdelilnih postaj, ki segajo največ 5 m od roba
najbolj zunanjega energetskega objekta;
5.     
območja zaprtih odlagališč;
6.     
območja opuščenih in nekdanjih površinskih kopov mineralnih surovin, ki
niso zalita z vodo, če postavitev teh naprav ni v nasprotju s prostorskim
izvedbenim aktom, ter
7.     
obstoječa neaktivna odlagališča odpadkov in opuščena odlagališča
odpadkov, če postavitev teh naprav ni v nasprotju s prostorskim izvedbenim
aktom.
(2) Na območjih iz 1. do 7. točke prejšnjega odstavka je
fotonapetostne naprave dopustno umeščati ne glede na lokalni energetski
koncept.
(3) Na območjih iz 1. do 5. točke prvega odstavka tega člena
je ne glede na določbe prostorskih izvedbenih aktov dopustna postavitev
fotonapetostnih naprav, ki je skladna s podrobnejšimi pravili urejanja
prostora, ki se neposredno uporabljajo pri dovoljevanju in postavitvi teh
naprav.
(4) Podrobnejša pravila urejanja prostora iz prejšnjega
odstavka vsebujejo:
1.     
pogoje, ki jih morajo izpolnjevati območja ali objekti, na katere se
prednostno umeščajo fotonapetostne naprave (npr. glede vrste in namembnosti
območja ali objekta, lege, osončenosti, nosilnosti, ustreznosti
elektroenergetskega omrežja, tehnične, tehnološke, prometno-varnostne in druge
pogoje), in
2.     
prostorske izvedbene pogoje za postavitev fotonapetostnih naprav, ki so
podlaga za dovoljevanje oziroma postavitev naprav (npr. zmogljivost naprav,
tehnične pogoje za postavitev in obratovanje naprave, priključevanje na
omrežje, delež zelenih površin, urbanistično, arhitekturno in krajinsko
oblikovanje in drugo).
(5) Vlada podrobnejša pravila urejanja prostora predpiše z
uredbo, ki je v skladu z zakonom, ki ureja prostor, del državnega prostorskega
reda.
(6) Vlada lahko ob upoštevanju vrste in stopnje
razvrednotenja ter tehnologije obnovljivih virov kot predpisana prednostna
območja, za katera sprejme uredbo iz prejšnjega odstavka, določi tudi druga
območja, ki se v skladu s predpisi, ki urejajo prostor, štejejo za
razvrednotena.
9. člen
(obvezna postavitev fotonapetostnih naprav pri novogradnjah
in rekonstrukcijah)
(1) Postavitev in obratovanje fotonapetostnih naprav
minimalne nazivne moči ali površine je, razen kadar njihova postavitev ni
izvedljiva ali dopustna ob upoštevanju vrste ali namembnosti objekta, njegove
lege ali osončenosti, možnosti priklopa na elektroenergetsko omrežje, ekonomske
in tehnične izvedljivosti, zahtev varovanja kulturne dediščine, interesov
nacionalne varnosti, obrambe in varstva pred nesrečami, zagotavljanja varnosti
v prometu, upravljanja z vodami, varstva gozdov, zagotavljanja zelenih površin
ter na naravi temelječih rešitev ali zahtev s področja ohranjanja narave,
obvezna v primeru:
-       
novogradnje utrjenega parkirišča, katerega tlorisna površina znaša 1.000
m2 ali več;
-       
novozgrajenih objektov, katerih tlorisna površina strehe znaša 1.000 m2
ali več;
-       
prizidave objekta v vertikalni smeri, kjer je tlorisna površina strehe
prizidave 1.000 m2 ali več;
-       
prizidave objekta v horizontalni smeri, kjer je tlorisna površina strehe
prizidave 1.000 m2 ali več; in
-       
rekonstrukcije objekta, pri kateri se posega tudi v nosilno konstrukcijo
strehe, katere tlorisna površina znaša 1.000 m2 ali več.
(2) Za postavitev, obratovanje in odstranitev fotonapetostne
naprave je zadolžen lastnik objekta, ki lahko svojo obveznost uresničuje tudi
preko tretje osebe.
(3) Vlada v zvezi z obvezo postavitve fotonapetostnih naprav
v uredbi iz petega odstavka prejšnjega člena podrobneje predpiše izjeme od
obvezne postavitve fotonapetostnih naprav, ko postavitev fotonapetostnih naprav
ni dopustna ali izvedljiva:
1.     
v povezavi z vrsto ali namembnostjo objekta,
2.     
v povezavi z lego ali osončenostjo objekta,
3.     
zaradi zagotavljanja zelenih površin ter na naravi temelječih rešitev
ali
4.     
zaradi zahtev varovanja kulturne dediščine.
(4) Vlada v uredbi iz prejšnjega odstavka določi tudi
minimalno nazivno moč ali minimalno površino tlorisne površine strehe ali
parkirišča, ki jo mora pokrivati fotonapetostna naprava, pri čemer upošteva
tudi morebitne omejitve zmogljivosti priklopa na omrežje.
10. člen
(dokazovanje obratovanja in izjeme od obvezne postavitve
fotonapetostne naprave)
(1) Obstoj izjeme od obvezne postavitve fotonapetostne
naprave iz prvega odstavka prejšnjega člena lastnik objekta dokazuje:
1.     
z zavrnjenim dovoljenjem ali soglasjem ali negativnim mnenjem, ki ga
organ, pristojen za odločanje o nameravani postavitvi fotonapetostne naprave,
izda v postopkih, ki se nanašajo na varovanje interesov iz prvega odstavka
prejšnjega člena, in iz katerega izhaja, da postavitev fotonapetostne naprave
ni mogoča, ali
2.     
s strokovno podlago, ki obsega preverjanje izvedljivosti in
ekonomičnosti različnih variant v idejni fazi ter vrednotenje stroškovnih in
naložbenih kazalnikov ter predlogov najboljše variante (v nadaljnjem besedilu:
študija izvedljivosti), iz katere izhaja, da je postavitev fotonapetostne
naprave ekonomsko ali tehnično neizvedljiva.
(2) Izdelovalec študijo izvedljivosti iz 2. točke prejšnjega
odstavka pripravi na podlagi dovoljenj, soglasij ali mnenj, ki jih je
investitor dolžan pridobiti na podlagi predpisov s področja varstva okolja,
zagotavljanja nacionalne varnosti in obrambe, varstva pred nesrečami, varnosti
v prometu, varovanja kulturne dediščine, upravljanja z vodami, varstva gozdov,
ohranjanja narave in priklopa na elektroenergetsko omrežje. Neizvedljivost
zaradi interesa obrambe, nacionalne varnosti in varstva pred nesrečami, je
mogoče dokazovati tudi z mnenjem ministrstva, pristojnega za obrambo, ki v
predpisih ni predvideno. Študija izvedljivosti velja pet let od njene priprave,
pred prenehanjem njene veljavnosti pa mora lastnik pridobiti novo študijo
izvedljivosti, ki upošteva aktualne ekonomske kazalce, razvoj tehnike in stanje
v prostoru.
(3) Ekonomski vidik študije izvedljivosti upošteva zlasti
stroške postavitve in priklopa fotonapetostne naprave, vključno z višjimi
stroški postavitve zaradi uresničevanja interesov iz prvega odstavka prejšnjega
člena, oceno prihodka proizvodnje ali zmanjšanih stroškov za električno
energijo in možnost pridobitve nepovratnih sredstev.
(4) Obratovanje fotonapetostne naprave, za katero velja
obveza obratovanja iz prejšnjega člena, se dokazuje z dokazilom o odobritvi
obratovanja naprave.
(5) Minister, pristojen za energijo, podrobneje predpiše
vsebino, metodologijo priprave ter strokovno usposobljenost osebe, ki pripravi
študijo izvedljivosti.
11. člen
(obvezna postavitev fotonapetostnih naprav na obstoječih
objektih)
(1) Postavitev in obratovanje fotonapetostnih naprav
minimalne nazivne moči ali površine je, razen kadar njihova postavitev ni
izvedljiva ali dopustna ob upoštevanju vrste ali namembnosti objekta, njegove
lege ali osončenosti, namere rušenja ali rekonstrukcije objekta ali zaradi
kompleksnosti lastninsko-pravnih razmerij, možnosti priklopa na
elektroenergetsko omrežje, ekonomske in tehnične izvedljivosti, zahtev
varovanja kulturne dediščine, interesov nacionalne varnosti, obrambe in varstva
pred nesrečami, zagotavljanja varnosti v prometu, upravljanja z vodami, varstva
gozdov, zagotavljanja zelenih površin ter na naravi temelječih rešitev ali
zahtev s področja ohranjanja narave, obvezna na:
1.     
strehi obstoječega objekta, katerega tlorisna površina strehe znaša
1.700 m2 ali več in
2.     
obstoječem utrjenem parkirišču, katerega tlorisna površina znaša 1.700 m2
ali več.
(2) Kadar je bil objekt nagrajen na javnem natečaju ali je
prejel nacionalno nagrado s področja arhitekture, urbanizma ali krajinske
arhitekture, mora lastnik pred postavitvijo fotonapetostne naprave pridobiti
usmeritev avtorja glede njihove postavitve. Usmeritev lastniku ne sme
povzročiti nesorazmernih stroškov oziroma znatno podaljšati časa postavitve. Če
avtor usmeritev ne poda v enem mesecu, se šteje, da se strinja s predlagano
postavitvijo fotonapetostnih naprav.
(3) Glede postavitve, obratovanja in odstranitve
fotonapetostne naprave, zavezanca za postavitev, pooblastil vlade za
podrobnejšo opredelitev izjem, načina dokazovanja ekonomske in tehnične
neizvedljivosti ter študije izvedljivosti se smiselno uporabljajo drugi do
četrti odstavek 9. člena in 10. člen tega zakona, pri čemer v zvezi s
postavitvijo fotonapetostnih naprav na obstoječe objekte vlada podrobneje
predpiše tudi:
1.     
rok in način dokazovanja nameravanega rušenja in rekonstrukcije objekta,
2.     
izjemo in način dokazovanja kompleksnosti lastninsko- pravnih razmerij,
ki omogočajo njihovo postavitev, in
3.     
rok, v katerem nastane obveza postavitve fotonapetostne naprave za
obstoječe objekte in parkirišča, pri čemer upošteva zlasti vrsto in površino
objektov, ekonomske kriterije in izvedljivost priklopa na omrežje, pri čemer ta
rok ne sme biti krajši od dveh let in ne daljši od desetih let od uveljavitve
predpisa vlade.
12. člen
(seznanitev javnosti z umeščanjem naprav na predpisanih
prednostnih območjih)
(1) Pri umeščanju in postavitvi naprav na območjih iz 2. do
5. točke prvega odstavka 8. člena tega zakona investitor zagotovi, da se na
spletni strani državne uprave in spletni strani občine, na območju katere je
načrtovana umestitev fotonapetostnih naprav, objavi osnutek elaborata OVE za
umestitev teh naprav, ki ga pripravi pooblaščeni prostorski načrtovalec, kot ga
določajo predpisi, ki urejajo arhitekturno in inženirsko dejavnost (v
nadaljnjem besedilu: elaborat OVE). Skupaj z objavo iz prejšnjega stavka se
objavi tudi poziv javnosti in občinam, na območju katerih se umestitev
načrtuje, da v 30 dneh od objave na portalu državne uprave na ministrstvo,
pristojno za energijo, in na elektronski naslov investitorja, podajo pripombe
in predloge, ki jih imajo v zvezi z osnutkom elaborata OVE.
(2) Elaborat OVE, ki se pripravi ob upoštevanju usmeritev in
podrobnejših pravil, ki jih določa uredba iz petega odstavka 8. člena tega
zakona, vsebuje:
-       
prikaz območja posega;
-       
prikaz urbanistične, krajinske oziroma arhitekturne rešitve;
-       
gospodarsko javno infrastrukturo, ki jo je treba zagotoviti v času
postavitve in obratovanja, ter način priključevanja na obstoječo gospodarsko
javno infrastrukturo; in
-       
rešitve in ukrepe za varstvo okolja, upravljanje z vodami, ohranjanje
narave, varstvo kulturne dediščine ter varstvo pred požarom in naravnimi
nesrečami.
(3) Investitor zagotovi, da obrazloženo stališče do pripomb
javnosti in občin, ki jih pridobi na podlagi prvega odstavka tega člena,
pripravi pooblaščeni prostorski načrtovalec. Stališče do pripomb javnosti in
občin se skupaj s končnim elaboratom OVE na zahtevo investitorja objavi na
portalu državne uprave in občine, na mestu objave osnutka elaborata OVE.
Dokazilo o objavi iz prejšnjega stavka se priloži zahtevi za izdajo gradbenega
dovoljenja ali zahtevi za drugo upravno odločbo, ki jo za umestitev
fotonapetostne naprave zahtevajo področni predpisi. Vloga za izdajo gradbenega
dovoljenja ali druge upravne odločbe, ki omogoča umestitev v prostor, ki ji ni
priloženo dokazilo iz prejšnjega stavka, se zavrže.
(4) Pri izdelavi projektne dokumentacije ali druge
dokumentacije za postavitev fotonapetostnih naprav se upoštevajo strokovne
rešitve iz elaborata OVE.
3. oddelek: Druga območja umeščanja naprav, ki proizvajajo
električno energijo z izrabo OVE
13. člen
(druga območja umeščanja naprav, ki proizvajajo električno
energijo z izrabo OVE)
(1) Zunaj potencialnih prednostnih območij in predpisanih
prednostnih območij se fotonapetostne naprave in vetrne pro- izvodne naprave
načrtujejo v skladu z zakonom, ki ureja prostor.
(2) Ne glede na prejšnji odstavek se lahko za umestitev
fotonapetostne naprave ali vetrne proizvodne naprave OPPN v skladu z zakonom,
ki ureja prostor, sprejme tudi, če umestitev teh naprav ni predvidena v
lokalnem energetskem konceptu, če se najpozneje hkrati s sprejetjem OPPN
ustrezno spremeni ali sprejme tudi lokalni energetski koncept.
(3) Ne glede na prvi odstavek tega člena je v skladu z 20.
členom tega zakona dopustna postavitev fotonapetostnih naprav v območju
državnega prostorskega izvedbenega akta.
III. POGLAVJE: PROSTORSKO NAČRTOVANJE IN DOVOLJEVANJE
1. oddelek: Skupne določbe celovite presoje in presoje vplivov
na okolje
14. člen
(uporaba drugih predpisov)
Za celovito presojo vplivov na okolje, presojo vplivov na
okolje in presojo sprejemljivosti na naravo se uporabljajo določbe predpisov,
ki urejajo varstvo okolja, ohranjanje narave, upravljanje z vodami in graditev
objektov, razen če je s tem zakonom določeno drugače.
15. člen
(spodbujanje kakovosti spremljajočega gradiva)
(1) Za spodbujanje kakovosti spremljajočega gradiva k
prostorskemu aktu in poročil o vplivih na okolje, pripravljenih v zvezi z
umeščanjem fotonapetostnih naprav in vetrnih proizvodnih naprav:
1.     
ministrstvo, pristojno za odločanje o celoviti presoji vplivov na
okolje, in ministrstvo, pristojno za odločanje o presoji vplivov na okolje, v
sodelovanju s pristojnimi organi in organizacijami vsako peto leto do 30.
decembra zagotovita analizo okoljskih poročil in poročil o vplivih na okolje,
ki sta jih prejeli v obdobju zadnjih petih koledarskih let;
2.     
ministrstvo, pristojno za energijo, v sodelovanju z ministrstvom,
pristojnim za prostor, in nosilci urejanja prostora vsako peto leto do 30.
decembra zagotovi analizo prejetih strokovnih podlag za prostorske akte, ki
predvidevajo umeščanje naprav OVE v prostor, ki jih je prejelo v obdobju
zadnjih petih koledarskih let.
(2) Ministrstva iz prejšnjega odstavka do 1. marca vsako
šesto leto pripravijo priporočila in primere dobrih praks, namenjene večji
kakovosti teh poročil in strokovnih podlag ter usklajenemu in predvidljivemu
delovanju pristojnih ministrstev in organizacij v postopkih umeščanja v
prostor. Priporočila in primeri dobrih praks iz prejšnjega stavka se objavijo
na osrednjem spletnem mestu državne uprave, na svoji spletni strani pa jih
objavi tudi Center za podpore iz zakona, ki ureja spodbujanje obnovljivih virov
energije.
(3) Center za podpore iz zakona, ki ureja spodbujanje
obnovljivih virov energije, pripravi splošne smernice za postopek priprave
prostorskih aktov za področje energije iz fotonapetostnih naprav in vetrnih
proizvodnih naprav v skladu z zakonom, ki ureja prostor, in zakonom, ki ureja
spodbujanje obnovljivih virov energije. Smernice iz prejšnjega stavka Center za
podpore letno preveri in po potrebi spremeni ter dopolni najpozneje do 31.
marca tekočega leta.
16. člen
(dodatne določbe o presoji sprejemljivosti planov in posegov
na okolje in varovana območja)
(1) V okoljskem poročilu in poročilu o vplivih na okolje,
pripravljenem na podlagi zakona, ki ureja varstvo okolja, zakona, ki ureja
vode, in zakona, ki ureja ohranjanje narave, ter v strokovnih podlagah, ki se k
prostorskemu aktu pripravijo na podlagi zakona, ki ureja prostor, se navedejo
informacije, ki jih je smiselno zahtevati glede na:
1.     
trenutno znanje in metode presoje;
2.     
vsebino in natančnost prostorskega akta;
3.     
vrsto naprave za proizvodnjo električne energije, na katero se nanašajo
nameravani projekti, in
4.     
to, na kateri stopnji odločanja je prostorski akt, in koliko je nekatere
zadeve primerneje presojati na različnih ravneh tega procesa, da se prepreči
podvajanje presoje.
(2) Vlada na predlog ministrstva, pristojnega za energijo,
sprejme usmeritve glede podatkov, monitoringa in metodologij, ki se uporabljajo
za presojo posledic plana, načrta ali projekta, ki obravnava umeščanje
fotonapetostne in vetrne proizvodne naprave, na cilje ohranjanja območij ter na
doseganje ugodnega stanja vrst in habitatov, ki so varovani na podlagi
predpisov, ki urejajo ohranjanje narave.
(3) Pri oblikovanju dokumentov iz prvega odstavka tega člena
se primarno izhaja iz obstoječih podatkovnih zbirk države in občine. Podatki,
ki so pomembni za presojo vplivov nameravanega posega na okolje, naravo ali
vode, ki jih v postopku priprave prostorskega akta ali odločanja o izdaji
upravne odločbe, ki omogoča poseg v okolje ali naravo, v utemeljitev svojih
argumentov predložijo in se nanje sklicujejo udeleženci postopka ali javnost,
so v skladu z zakonom, ki ureja dostop do informacij javnega značaja,
informacije javnega značaja, država in občina pa jih lahko vključita v svoje
podatkovne zbirke. Dostop do podatkov postopka iz prejšnjega stavka se tudi v
obdobju, ko še niso vključeni v uradne zbirke podatkov, zagotavlja v skladu z
zakonom, ki ureja dostop do informacij javnega značaja.
17. člen
(pristojnost in postopki prevlade javne koristi)
(1) Ne glede na četrti in šesti odstavek 66. člena Gradbenega
zakona (Uradni list RS, št. 199/21 in 105/22 – ZZNŠPP, v nadaljnjem besedilu:
GZ-1) se predlog o prevladi druge javne koristi nad javno koristjo ohranjanja
narave v postopkih, ki se nanašajo na postavitev fotonapetostnih naprav in
vetrnih proizvodnih naprav, vloži na ministrstvo, pristojno za okolje. O
prevladi javne koristi odloča vlada na predlog ministrstva, pristojnega za
okolje, pod pogoji in po postopku iz predpisov, ki urejajo ohranjanje narave,
razen če ta zakon ali 3. člen Uredbe 2022/2577/EU ne določata drugače.
(2) Postopek prevlade javne koristi lahko ministrstvo,
pristojno za okolje, ob smiselni uporabi 101.f člena Zakona o ohranjanju narave
(Uradni list RS, št. 96/04 – uradno prečiščeno besedilo, 61/06 – ZDru-1, 8/10 –
ZSKZ-B, 46/14, 21/18 – ZNOrg, 31/18, 82/20, 3/22 – ZDeb, 105/22 – ZZNŠPP in
18/23 – ZDU-1O, v nadaljnjem besedilu: ZON) in prvega ter tretjega odstavka
tega člena na predlog nosilca nameravanega posega v okolje izvede tudi v drugih
postopkih, v katerih je v skladu z ZON ali GZ-1 zahtevana presoja
sprejemljivosti na naravo, in sicer:
1.     
v primeru negativnega mnenja s področja ohranjanja narave v postopku
izdaje gradbenega dovoljenja iz 54. člena GZ-1,
2.     
če pristojni organ v postopku izdaje naravovarstvenega soglasja v skladu
s 105.a členom ZON ugotovi, da bi moral izdajo naravovarstvenega soglasja
zavrniti, ali
3.     
če pristojni organ v postopku izdaje dovoljenja za poseg v naravo v
skladu s 104.a členom ZON ugotovi, da bi moral izdajo dovoljenja za poseg v
naravo zavrniti.
(3) Če vlada sprejme odločitev o prevladi druge javne koristi
nad koristjo ohranjanja narave, pristojno ministrstvo v odločbo o gradbenem
dovoljenju, naravovarstvenem soglasju ali dovoljenju za poseg v naravo vključi
odločitev vlade o prevladi druge javne koristi.
2. oddelek: Posebnosti postopkov prostorskega načrtovanja OVE
18. člen
(vabilo k pripravi prostorskega akta)
(1) Ministrstvo, pristojno za energijo, lahko v času objave
pobude za pripravo državnega prostorskega izvedbenega akta v skladu z zakonom,
ki ureja prostor, ali v primeru, ko je podalo izjavo iz drugega odstavka 22.
člena tega zakona, na svetovnem spletu in na portalu državne uprave javno
objavi vabilo potencialnim investitorjem fotonapetostnih naprav ali vetrnih
proizvodnih naprav z nazivno električno močjo najmanj 10 MW (v nadaljnjem
besedilu: investitor), da prevzamejo vlogo naročnika izdelave prostorskega
izvedbenega akta. V vabilu iz prejšnjega stavka se navedeta dokumentacija
postopka, ki jo je že v začetni fazi dolžan zagotoviti investitor, ki želi v
postopek vstopiti kot naročnik izdelave prostorskega akta, in rok, v katerem je
to dokumentacijo treba zagotoviti.
(2) Investitor, ki se odzove na vabilo iz prejšnjega
odstavka, mora v času javne objave iz prejšnjega odstavka dati zavezujočo
ponudbo, v kateri je ob smiselni uporabi drugega odstavka 12. člena tega zakona
predstavljen predlog prostorske ureditve in moči fotonapetostnih ali vetrnih
proizvodnih naprav.
(3) Pozitiven odziv na prejeti predlog prostorske umestitve
iz prejšnjega odstavka lahko ministrstvo, pristojno za energijo, pogojuje s
pisno zavezo predlagatelja, da bo prispeval h kritju stroškov priprave
strokovnih podlag in druge potrebne dokumentacije za pripravo prostorskega
izvedbenega akta, ki je navedena v vabilu iz prvega odstavka tega člena.
(4) Pri presoji predlogov ima načrtovanje naprav z večjo
nazivno električno močjo prednost pred načrtovanjem naprav z manjšo močjo,
razen če večje nazivne moči ni mogoče doseči zaradi omejitev, ki jih določajo
predpisi s področja varstva okolja, varovanja zdravja, upravljanja z vodami,
ohranjanja narave, varstva pred požarom, varstva pred nesrečami ali varstva
kulturne dediščine. Ministrstvo, pristojno za energijo, lahko v vabilu iz
prvega odstavka tega člena določi tudi druge kriterije za prednost pri izbiri,
na primer dolžnost načrtovanja hranilnikov energije.
(5) Ministrstvo, pristojno za energijo, ob upoštevanju mnenja
elektrooperaterja o pogojih in možnostih priklopa na omrežje oceni, kateri od
predlogov najbolje prispeva k izpolnjevanju ciljev doseganja deleža energije iz
obnovljivih virov, in s sklepom izbere osebo, ki pridobi položaj naročnika
izdelave prostorskega akta. Na podlagi sklepa iz prejšnjega stavka ministrstvo,
pristojno za energijo, v skladu z zakonom, ki ureja prostor, po prejemu
dokumentacije, zahtevane v vabilu iz prvega odstavka tega člena, poda pobudo za
pripravo prostorskega izvedbenega akta ali pobudo za nadaljevanje postopka
priprave prostorskega izvedbenega akta, prekinjenega v skladu z 22. členom tega
zakona. Na podlagi ocene, da prejeti predlogi ne bodo v zadovoljivi meri
prispevali k izpolnjevanju ciljev doseganja deleža energije iz obnovljivih
virov, sprejme ministrstvo, pristojno za energijo, sklep, da pobude za pripravo
prostorskega akta ne bo podalo, oziroma sklep, da bo vladi podalo pobudo za
ustavitev postopka priprave prostorskega izvedbenega akta, prekinjenega v
skladu z 22. členom tega zakona.
(6) Položaja naročnika prostorskega izvedbenega akta ne more
pridobiti investitor, ki odzivu na vabilo iz prvega odstavka tega člena ni
pravočasno predložil dokumentacije, zahtevane v vabilu. Zagotovitev
dokumentacije prostorskega načrtovanja naročniku izdelave prostorskega akta ne
daje pravice ali prednostnega upravičenja do umeščanja prostorskih ureditev na
območju načrtovanja.
(7) Za spodbujanje priprave prostorskih izvedbenih aktov na
področju postavitve fotonapetostnih in vetrnih proizvodnih naprav lahko
ministrstvo, pristojno za energijo, v javnem vabilu iz prvega odstavka tega
člena določi pogoje, pod katerimi bo odkupilo dokumente, ki predstavljajo
pravne, ekonomske, tehnične, okoljevarstvene ali druge pogoje ali strokovne
podlage za umeščanje omenjenih naprav, ali povrnilo določen sorazmerni ali
absolutni znesek priprave dokumentacije naročniku izdelave prostorskega akta,
ki zaradi razlogov, ki niso na njegovi strani, ne uspe uresničiti svoje
investicijske namere. O odkupu dokumentacije ali povračilu stroškov izdelave
prostorskega izvedbenega akta skleneta ministrstvo, pristojno za energijo, in
naročnik izdelave prostorskega izvedbenega akta dogovor, v katerem v skladu z
razpisnimi pogoji podrobneje uredita plačilo in druge pogoje odkupa
dokumentacije ali povračilo dela stroškov za izdelavo prostorskega izvedbenega
akta. V primeru odkupa dokumentacije, mora biti izračun ocenjene vrednosti
opredeljen v javnem vabilu.
(8) Prvi do sedmi odstavek tega člena se smiselno uporabljajo
tudi za vabilo potencialnim investitorjem, ki ga občina javno objavi v postopku
priprave občinskega prostorskega izvedbenega akta v zvezi z načrtovanjem
fotonapetostnih naprav ali vetrnih proizvodnih naprav z nazivno električno
močjo 4 MW ali več, ki so prostorske ureditve lokalnega pomena.
19. člen
(soodgovornost občine za doseganje ciljev OVE)
(1) Če občina prejme pobudo investitorja za pripravo ali
spremembo občinskega prostorskega izvedbenega akta, s katero se predlaga
umestitev fotonapetostnih naprav ali vetrnih proizvodnih naprav z nazivno
električno močjo 4 MW ali več, ki je prostorska umestitev lokalnega pomena, je
pobudo dolžna obravnavati in v 150 dneh od prejema popolne pobude sprejeti
sklep o pripravi prostorskega izvedbenega akta ali na spletnih straneh občine
javno objaviti obrazložitev, zakaj pobude ni mogla upoštevati.
(2) Pobudi iz prejšnjega odstavka se priložita elaborat OVE
ter elaborat, v katerem se na podlagi znanih prostorskih podatkov in omejitev v
prostoru pobuda utemelji z vidika:
1.     
doseganja ciljev proizvodnje iz obnovljivih virov energije;
2.     
skladnosti s cilji prostorskega razvoja države in občine;
3.     
skladnosti z lokalnim energetskim konceptom;
4.     
usmeritev prostorskih strateških aktov države in občine ter
5.     
tega, da ne nasprotuje pravnim režimom in veljavnim državnim prostorskim
izvedbenim aktom.
(3) Za pripravo elaborata OVE se uporablja drugi odstavek 12.
člena tega zakona.
(4) Občina pobudo iz prvega odstavka tega člena s sklepom
zavrže, če:
1.     
ne izpolnjuje zahtev iz drugega in tretjega odstavka tega člena ali
2.     
se nanaša na prostorsko ureditev državnega pomena.
(5) Občina lahko sprejem sklepa o pripravi prostorskega
izvedbenega akta ali nadaljevanje postopka njegove priprave na podlagi pobude
iz prvega odstavka tega člena pogojuje s tem, da pobudnik iz prvega odstavka
tega člena prevzame vlogo naročnika izdelave prostorskega izvedbenega akta.
(6) Pobuda, podana v skladu s tem členom, pobudnika
upravičuje le do obravnave te pobude, ni pa na njeni podlagi ali na podlagi
sklepa o pripravi prostorskega izvedbenega akta upravičen do sprejema
prostorskega izvedbenega akta ali do sprejema prostorskega izvedbenega akta z
določeno vsebino.
20. člen
(dopustne dodatne prostorske ureditve v območju državnega
prostorskega izvedbenega akta)
(1) Poleg predhodno nenačrtovanih prostorskih ureditev, ki so
dopustne v skladu z zakonom, ki ureja prostor, ter drugim in tretjim odstavkom
tega člena, je v območju državnega prostorskega izvedbenega akta, ki je ob
uveljavitvi tega zakona že v veljavi ali za katerega je bila pobuda za pripravo
prostorskega izvedbenega akta že javno objavljena, dopustna tudi postavitev
fotonapetostnih naprav, ki ni bila načrtovana v državnem prostorskem izvedbenem
aktu, s katerim se urejajo naslednje prostorske ureditve državnega pomena:
1.     
prometna infrastruktura in z njo neposredno povezane ureditve ali
2.     
objekti in naprave za proizvodnjo električne energije ter objekti in
naprave za oskrbo z električno energijo ter z njimi neposredno povezane
ureditve.
(2) Postavitev fotonapetostnih naprav s sklicevanjem na
prejšnji odstavek je dopustna le ob upoštevanju zakona, ki ureja prostor, glede
nenačrtovanih prostorskih ureditev in ob pridobitvi upravnih odločb v skladu s
predpisi, ki urejajo varnost cestnega in železniškega prometa, varstvo pred
požarom, varstvo pred naravnimi nesrečami, upravljanje z vodami, ohranjanje
narave, varovanje zdravja, varstvo okolja in varstvo kulturne dediščine.
(3) Postavitev fotonapetostne naprave na objektu povezane
ureditve iz 2. točke prvega odstavka tega člena, ki je hkrati objekt energetske
in vodne infrastrukture (npr. na visokovodnem nasipu, pregradi, kanalu ali
stabilizacijskem objektu), ne sme negativno vplivati na funkcionalnost in
stabilnost objektov, ki zagotavljajo poplavno varnost, ali na cilje upravljanja
z vodami. Za postavitev fotonapetostne naprave na objekt iz prejšnjega stavka
se uporabljajo določbe zakona, ki ureja vode, in urejajo uporabo vodne
infrastrukture za druge namene.
(4) V primerih iz prvega odstavka tega člena investitor na
spletni strani državne uprave in spletni strani občine, na območju katere je načrtovana
umestitev fotonapetostnih naprav, zagotovi objavo osnutka elaborata OVE za
umestitve teh naprav, ki ga pripravi pooblaščeni prostorski načrtovalec. Za
objavo osnutka elaborata OVE, za elaborat OVE, obrazloženo stališče do pripomb
javnosti in zahteve glede predložitve dokazila o objavi tega stališča se
uporablja 12. člen tega zakona.
21. člen
(obvezno načrtovanje fotonapetostnih naprav)
V postopkih priprave prostorskih izvedbenih aktov, s katerimi
se načrtujejo državne ali lokalne ureditve iz 1. ali 2. točke prvega odstavka
prejšnjega člena, se ob upoštevanju potenciala za proizvodnjo električne
energije iz OVE, ekonomske vzdržnosti, ciljev na področju deleža energije iz
obnovljivih virov in omejitev iz predpisov iz prvega odstavka prejšnjega člena
hkrati s temi prostorskimi ureditvami obvezno načrtujejo tudi fotonapetostne
naprave.
22. člen
(prekinitev in ustavitev postopka državnega prostorskega
načrtovanja)
(1) Če naročnik izdelave prostorskega izvedbenega akta v
roku, ki mu ga določi pripravljavec prostorskega izvedbenega akta, ne predloži
zahtevane spremembe ali dopolnitve okoljskega poročila, strokovne podlage ali
prostorskega izvedbenega akta, pripravljavec prostorskega izvedbenega akta s
sklepom prekine postopek njegove priprave ter pozove ministrstvo, pristojno za
energijo, da se izjasni, ali želi vstopiti v postopek kot naročnik izdelave
prostorskega akta na način, da zagotovi zahtevano dokumentacijo. Rok iz
prejšnjega stavka se določi ob upoštevanju zahtevnosti in kompleksnosti
potrebnih dopolnitev ter se lahko na podlagi utemeljene pobude naročnika
prostorskega akta podaljša.
(2) Če ministrstvo, pristojno za energijo, izjavi, da želi
nadaljevati postopek, vlada ustrezno spremeni sklep o začetku postopka priprave
prostorskega izvedbenega akta.
(3) Če ministrstvo, pristojno za energijo, nadaljuje postopek
priprave prostorskega akta, lahko vabilo investitorjem iz 18. člena tega zakona
objavi najpozneje v 30 dneh od izjave iz prejšnjega odstavka.
(4) Če ministrstvo, pristojno za energijo, ne prejme interesa
za vstop v postopek ali izbrani investitor v roku, določenem v vabilu
investitorjem, ne predloži zahtevane dokumentacije, vlada na pobudo
ministrstva, pristojnega za energijo, s sklepom ustavi postopek priprave
prostorskega akta ter, če je bil sprejet odlok o začasnih ukrepih za
zavarovanje urejanja prostora, sprejme odlok o prenehanju njegove veljavnosti.
(5) Če se postopek priprave prostorskega izvedbenega akta
nadaljuje v skladu z drugim ali tretjim odstavkom tega člena, se lahko v
postopku uporabi že obstoječa dokumentacija, ki jo je predhodni naročnik
priprave prostorskega izvedbenega akta že predložil ministrstvu, pristojnemu za
prostor.
23. člen
(aktivno sodelovanje pristojnih ministrstev in organizacij)
(1) Vsako od pristojnih ministrstev in organizacij, ki
sodelujejo v postopku prostorskega načrtovanja in celovite presoje vplivov na
okolje, določi zadostno število oseb, pristojnih za pripravo vsebine
prostorskega načrtovanja OVE, ki so v njegovi pristojnosti. Člane projektne
skupine v skladu z zakonom, ki ureja prostor, minister imenuje izmed pristojnih
oseb iz prejšnjega stavka.
(2) Pristojna ministrstva in organizacije, ki sodelujejo v
postopku celovite presoje vplivov na okolje, naročniku, pobudniku in
pripravljavcu prostorskega akta ter kontaktni točki iz zakona, ki ureja
spodbujanje rabe obnovljivih virov energije, v zadevah, ki se nanašajo na
področje njihove pristojnosti, zagotavljajo pomoč in svetovanje, zlasti s:
1.     
potrebnimi informacijami in usmeritvami glede podanih smernic in mnenj,
na zahtevo pa tudi s sodelovanjem pri izvedbi posvetovanja iz tretjega odstavka
tega člena;
2.     
sodelovanjem na javni obravnavi in drugih načrtovanih posvetih z
javnostjo ter odgovarjanjem na pripombe in stališča javnosti glede podanih
smernic in mnenj ter
3.     
sodelovanjem pri usklajevanju interesov v primeru, ko se pojavi
nasprotje javnih interesov in vlada v skladu z zakonom, ki ureja prostor, še ni
začela postopka odločanja o razrešitvi nasprotja javnih interesov.
(3) Če so v postopku priprave občinskih prostorskih
izvedbenih aktov smernice ali mnenja pristojnih ministrstev in organizacij
medsebojno nasprotujoče ali nejasne, lahko občina ali naročnik prostorskega
akta poda zahtevo za izvedbo posvetovanja. Ministrstvo, pristojno za energijo,
na podlagi nejasnih in neusklajenih vsebin skliče posvet, v katerem opredeli
pristojna ministrstva in organizacije, katerih predstavniki so se dolžni
udeležiti posamičnega posvetovanja. Če se predstavnik ministrstva oziroma
organizacije posveta iz prejšnjega stavka ne udeleži, se domneva, da ne vztraja
pri vsebini mnenja, ki je neusklajena z mnenjem drugega ministrstva ali
organizacije.
24. člen
(kratek postopek spremembe prostorskega izvedbenega akta)
V skladu s postopkom, ki je predpisan v zakonu, ki ureja
prostor, za kratek postopek sprememb in dopolnitev državnega ali občinskega
prostorskega izvedbenega akta (v nadaljnjem besedilu: kratek postopek), se
kratek postopek izvede tudi, če se zaradi prilagoditve prostorskega akta
vetrnim proizvodnim napravam, ki so dostopne na trgu, njihova najvišja dopustna
višina spremeni za največ 15 odstotkov.
3. oddelek: Posebnosti celovite presoje vplivov na okolje
25. člen
(čezmejni vplivi prostorskega akta)
(1) Razen če udeleženci pri urejanju prostora izkažejo
nasprotno, se šteje, da na okolje v drugi državi članici EU (v nadaljnjem
besedilu tega člena: druge države) verjetno pomembnega vpliva na okolje nima
prostorski izvedbeni akt, s katerim se načrtuje:
1.     
postavitev fotonapetostnih naprav ali
2.     
postavitev vetrnih proizvodnih naprav, ki se načrtuje na območju, ki je
od državne meje oddaljeno 1 km ali več.
(2) Ministrstvo, pristojno za čezmejno presojo vplivov na
okolje (v nadaljnjem besedilu: ministrstvo), vključi zadevno državo v postopek
celovite presoje prostorskega akta ob upoštevanju načela vzajemnosti in
enakovrednosti.
(3) Ko ministrstvo prejme prostorski akt, okoljsko poročilo
in mnenja pristojnih ministrstev in organizacij oziroma ko preteče rok za
posredovanje mnenja iz zakona, ki ureja varstvo okolja, pozove pristojni organ
druge države, na katere okolje bi lahko izvedba prostorskega akta pomembno
vplivala, da se izreče, ali namerava sodelovati v postopku celovite presoje
vplivov izvedbe prostorskega akta.
(4) Ministrstvo skupaj s pozivom iz prejšnjega odstavka
pristojnemu organu druge države pošlje tudi ustrezne dokumente o projektu.
Poziv se pošlje v slovenskem jeziku in v uradnem jeziku druge države, v uradni
jezik druge države pa se prevedeta del okoljskega poročila, ki vsebuje povzetek
ugotovitev, in del, ki se nanaša na čezmejne vplive na okolje, kar drugi državi
omogoča izjasnitev, ali želi zaradi možnih čezmejnih vplivov sodelovati v
postopku celovite presoje vplivov na okolje.
(5) Če druga država zahteva, da se ji omogoči sodelovanje v
čezmejnem posvetovanju, ministrstvo od naročnika prostorskega akta zahteva, da
zagotovi prevod okoljskega poročila in druge dokumentacije v postopku, ki drugi
državi omogočajo, da poda pripombe glede verjetnih pomembnih čezmejnih vplivov
na okolje.
(6) Če je potrebno ali če to zahteva druga država, se
ministrstvo in drugi organi in organizacije, ki so v postopku predložili
mnenje, ki je za drugo državo relevantno, s to državo v dogovorjenem razumnem
roku posvetujejo o čezmejnih vplivih projekta na okolje in o ukrepih za njihovo
preprečitev ali zmanjšanje. Za posvetovanje lahko minister, pristojen za
čezmejno presojo vplivov na okolje, imenuje komisijo, ki jo na ravni Republike
Slovenije poleg predstavnikov ministrstva sestavljajo tudi predstavniki
naročnika prostorskega akta ter pristojnih ministrstev in organizacij, ki so v
postopku celovite presoje vplivov na okolje podali mnenje o vidikih, za katere
obstoji verjeten čezmejni vpliv.
26. člen
(izjeme glede izvedbe celovite presoje vplivov na okolje)
(1) Ne glede na zakon, ki ureja varstvo okolja, in zakon, ki
ureja prostor, se za spremembo prostorskega izvedbenega akta, za katerega je že
bila izvedena celovita presoja vplivov na okolje, ta ne izvede ponovno, če:
1.     
so za načrtovane posege za postavitev fotonapetostnih naprav ali vetrnih
proizvodnih naprav določeni novi ali drugačni prostorski izvedbeni pogoji, ki
sledijo zadnjemu stanju tehnike, in
2.     
glede na prostorski akt, ki se spreminja, niso predvideni posegi v nove
dele okolja ali varovane prvine ali če gre le za manjše spremembe lokacije
posamezne naprave, ki nima pomembnega neposrednega ali daljinskega vpliva na
varovana območja ter se v primeru načrtovanja vetrnih proizvodnih naprav ne
približujejo bivanjskim objektom in ne pomenijo spremembe njihove višine za več
kot 15 odstotkov.
(2) Naročnik prostorskega akta lahko ministrstvo, pristojno
za celovito presojo vplivov na okolje, zaprosi za mnenje, ali je glede na
prilagoditev prostorskega akta, s katerimi se v skladu s prejšnjim odstavkom
načrtuje prilagoditev naprave zadnjemu stanju tehnike, treba izvesti celovito
presojo vplivov na okolje.
(3) Pri presoji, ali je glede na prvi odstavek tega člena za
spremembo prostorskega akta treba izvesti celovito presojo vplivov na okolje,
ministrstvo, pristojno za celovito presojo vplivov na okolje, upošteva vsebino
in raven natančnosti že izdelanega okoljskega poročila ter izdane odločbe ali
mnenja o sprejemljivosti za prostorski akt, ki se spreminja.
27. člen
(sprememba načrtovane prostorske ureditve)
(1) Če se načrtovane prostorske ureditve fotonapetostnih
naprav ali vetrnih proizvodnih naprav med pripravo prostorskega izvedbenega
akta spremenijo tako, da se obremenitve okolja po obsegu ali intenzivnosti
zmanjšajo, naročnik prostorskega akta ustrezno prilagodi okoljsko poročilo.
(2) Ministrstvo, pristojno za celovito presojo vplivov na
okolje, najpozneje v 30 dneh od prejema prilagojenega okoljskega poročila iz
prejšnjega odstavka izda mnenje, v katerem se izjasni o okoljski
sprejemljivosti prostorskega akta, pri čemer posamezno pristojno ministrstvo
ali organizacijo k ponovnemu mnenju pozove le, če glede na podatke postopka ne
more oceniti, ali so zmanjšani vplivi na okolje sprejemljivi.
4. oddelek: Presoja vplivov na okolje za fotonapetostne
naprave
28. člen
(presoja vplivov na okolje za samostoječe fotonapetostne
naprave)
(1) Ne glede na zakon, ki ureja varstvo okolja, in Uredbo o
posegih v okolje, za katere je treba izvesti presojo vplivov na okolje (Uradni
list RS, št. 51/14, 57/15, 26/17, 105/20 in 44/22 – ZVO-2), se ob upoštevanju
kumulativnih posegov in prepovedi drobljenja projektov predhodni postopek po
zakonu, ki ureja varstvo okolja, ne izvaja za samostoječe fotonapetostne
naprave, ki se umeščajo na površini, ki ni večja od 4 ha.
(2) Pri pripravi poročila o vplivih na okolje v skladu z
zakonom, ki ureja varstvo okolja, se, če so še aktualni, ob upoštevanju
napredka tehnike in najboljših razpoložljivih znanj in spremenjenega stanja
okolja uporabljajo tudi podatki iz okoljskega poročila, relevantnih strokovnih
podlag in drugih spremljajočih gradiv prostorskega izvedbenega akta. Ti
dokumenti, če še ne obstajajo v digitalni obliki in še niso dostopni prek
spletnega portala, morajo biti investitorju na voljo najpozneje v osmih
delovnih dneh od vložitve zahteve, v skladu zakonom, ki ureja dostop do informacij
javnega značaja.
(3) Če se nameravani poseg nanaša na postavitev
fotonapetostnih ali vetrnih proizvodnih naprav iz prvega odstavka 25. člena
tega zakona, velja domneva, da nameravani poseg verjetno nima pomembnega vpliva
na okolje druge države članice, tudi v postopku presoje vplivov na okolje, kot
ga urejata zakon, ki ureja varstvo okolja, in zakon, ki ureja graditev.
IV. POGLAVJE: REGULATIVNI PESKOVNIKI
29. člen
(regulativni peskovniki)
(1) Za preskušanje novih in naprednih tehnologij, proizvodov
ali pristopov na področju proizvodnje električne energije z izrabo OVE in
njenega shranjevanja, ali za drugačen način uporabe obstoječih, lahko vlada pod
pogoji iz tega člena odobri odstop od posameznih določb predpisov s področja
energetike, prostora, graditve, rudarstva, varstva okolja, ohranjanja narave,
upravljanja z vodami, varstva kulturne dediščine ter postavitve, obratovanja in
priključevanja naprav za proizvodnjo električne energije, ki onemogočajo ali
otežujejo izvedbo projekta (v nadaljnjem besedilu: odobritev regulativnega
peskovnika).
(2) Vlada z odločbo odobri regulativni peskovnik, če so
izpolnjeni naslednji pogoji:
1.     
predlagani projekt je v javno korist, saj lahko pomembno prispeva k
razvoju proizvodnje električne energije z izrabo OVE ali njenega shranjevanja,
2.     
odobritev regulativnega peskovnika in izvedba projekta nista v nasprotju
s predpisi EU in
3.     
če je javna korist iz 1. točke tega odstavka večja od teže posega v
določbo predpisa iz prejšnjega odstavka, od katere se odstopa, pri čemer se pri
presoji upoštevajo varstveni cilji, ki jih zasleduje ta določba.
(3) Regulativni peskovnik se lahko odobri za obdobje, ki
omogoča preizkus novih in naprednih tehnologij, proizvodov, pristopov ali
drugačnih načinov uporabe obstoječih, a najdlje za pet let.
(4) Pravna ali fizična oseba pri ministrstvu, pristojnem za
energijo, vloži pobudo za začetek postopka za odobritev regulativnega
peskovnika (v nadaljnjem besedilu: pobuda), ki vsebuje:
-       
podroben opis projekta, vključno z lokacijo, načrtovanim trajanjem in
načinom financiranja,
-       
utemeljitev, kako posamezne določbe predpisov iz prvega odstavka tega
člena onemogočajo ali otežujejo izvedbo projekta in
-       
utemeljitev izpolnjevanja pogojev iz drugega odstavka tega člena.
(5) Ministrstvo, pristojno za energijo, objavi pobudo na
osrednjem spletnem mestu državne uprave in omogoči javnosti dajanje pripomb v
roku, ki ne sme biti krajši od enega meseca.
(6) Ministrstvo, pristojno za energijo, v postopku proučitve
pobude pridobi mnenje ministrstev in organizacij, ki so pristojni za podajo
mnenj, soglasij ali dovoljenj na področju, na katerega se nanaša predpis, ki
ovira ali otežuje izvedbo projekta, o objavljeni pobudi pa obvesti tudi občino,
na območju katere naj bi se projekt izvajal. V mnenju iz prejšnjega stavka se
ministrstvo oziroma organizacija opredeli o vplivu projekta na varovani javni
interes ter o njegovi dopustnosti z vidika predpisov EU, občina pa se opredeli
o skladnosti pobude s strateškim in izvedbenimi prostorskimi akti.
(7) Če predpis iz prvega odstavka tega člena določa objavo
osnutka odločbe, lahko pristojni organ osnutek odločbe, kot bi se glasila v
primeru odobritve regulativnega peskovnika, objavi sočasno z objavo pobude iz
petega odstavka tega člena.
(8) Če pobudnik predlaga samo odstop od določbe predpisa, ki
za tek postopka izdaje odločbe zahteva pravnomočnost druge odločbe, se peti
odstavek tega člena ne uporablja.
(9) Če ministrstvo, pristojno za energijo, po pridobitvi
mnenj iz šestega odstavka tega člena in preučitvi pripomb javnosti oceni, da
izvedba regulativnega peskovnika izpolnjuje pogoje iz prvega in drugega
odstavka tega člena, pobudnika pozove k vložitvi vloge za odobritev
regulativnega peskovnika (v nadaljnjem besedilu: vloga). Za vsebino vloge se
smiselno uporablja četrti odstavek tega člena, ministrstvo, pristojno za
energijo, pa lahko od vlagatelja zahteva dopolnitev vloge s podatki, za katere
oceni, da so potrebni za sprejetje odločitve o odobritvi regulativnega
peskovnika in za določitev pogojev za njegovo izvedbo.
(10) Vlada o vlogi iz prejšnjega odstavka odloči z odločbo,
ki vsebuje zlasti:
1.     
opis nameravanega projekta z navedbo izvajalca in morebitnih drugih
deležnikov (podizvajalcev, pogodbenih partnerjev ipd.);
2.     
lokacijo (navedbo parcelne številne in katastrske občine) in tehnične
značilnosti projekta;
3.     
ključne cilje regulativnega peskovnika;
4.     
trajanje odobritve regulatornega peskovnika (trajanje obdobja
preskušanja);
5.     
okvirni postopek preskušanja;
6.     
navedbo določbe predpisa, od katere se dopušča odstop, ter morebitne
pogoje in ukrepe za čim manjše emisije, obremenitve in druge posledice
izvajanja regulativnega peskovnika;
7.     
način zagotavljanja javnosti in transparentnosti preskušanja v okviru
regulativnega peskovnika;
8.     
dolžnost izvajalca poročati o vseh dejstvih in pojavih, ki utegnejo
pomembneje vplivati na izvajanje regulativnega peskovnika;
9.     
obveznost in način poročanja (redna poročila in končno poročilo);
10.  
način izvajanja nadzora nad izvajanjem regulativnega peskovnika;
11.  
sankcije zaradi neizvajanja ali nepravilnega izvajanja regulativnega
peskovnika;
12.  
odgovornost za morebitno škodo;
13.  
način prenehanja in zahteve ob prenehanju izvajanja regulativnega
peskovnika (vključno z morebitno izvajalčevo obveznostjo vzpostavitve v
prejšnje stanje ter zagotovitvijo informacij o doseganju ciljev in ugotovitvah
regulativnega peskovnika) ter
14.  
način izvedbe ocene, ali so cilji regulativnega peskovnika doseženi, in
način uporabe pridobljenih informacij.
(11) Organ, pristojen za izdajo odločbe na podlagi predpisov
iz prvega odstavka tega člena, izda mnenje, soglasje ali dovoljenje k
nameravanem posegu ob upoštevanju dopustnega odstopa od posamezne določbe
predpisa, ki je določen z odločbo vlade iz prejšnjega odstavka o odobritvi
regulativnega peskovnika.
(12) Če se med izvajanjem regulativnega peskovnika ugotovi,
da je iz upravičenih razlogov treba podaljšati obdobje preskušanja, se lahko
odločba iz desetega odstavka tega člena spremeni tako, da se podaljša za
obdobje, ki je nujno potrebno za doseganje namena regulativnega peskovnika, a
najdlje za dve leti. Odločba se razveljavi v primeru neizvajanja ali
nepravilnega izvajanja regulativnega peskovnika.
(13) Izvajalec in morebitni drugi deležniki v regulativnem
peskovniku ministrstvu, pristojnemu za energijo, ter ministrstvom in
organizacijam, pristojnim za podajo mnenj, soglasij ali dovoljenj na področjih,
na katera se nanaša regulativni peskovnik, na njihovo zahtevo predložijo vse
ugotovitve in podatke, ki izhajajo iz izvajanja regulativnega peskovnika.
Podatki iz prejšnjega stavka so informacije javnega značaja in se vključijo v
državne podatkovne zbirke.
(14) Izvajanje regulativnega peskovnika nadzoruje
ministrstvo, pristojno za energijo. Pri izvajanju nadzora mu strokovno podporo
zagotavljajo pristojna ministrstva in organizacije, pristojne za podajo mnenj,
soglasij ali dovoljenj na področjih, na katera se nanaša regulativni peskovnik.
(15) Prejšnji odstavek ne posega v pristojnosti inšpekcije za
energijo, graditev, rudarstvo, okolje, naravo, vode, kulturno dediščino, da ob
upoštevanju odločbe vlade o odobritvi regulativnega peskovnika, nadzorujejo in
izrekajo ukrepe na področju, za katerega so pristojne.
V. POGLAVJE: SPODBUJANJE RAZISKOVANJA IN PROIZVODNJE
ELEKTRIČNE ENERGIJE Z IZRABO GEOTERMALNE ENERGIJE
30. člen
(predmet urejanja)
(1) S tem poglavjem se ureja raziskovanje in izkoriščanje
geotermalne energije kot obnovljivega naravnega vira za namene spodbujanja
raziskovanja in proizvodnje električne energije z izrabo geotermalne energije,
ki obsega raziskovanje geotermalnega potenciala, načrtovanje, dovoljevanje in
postavitev naprav, ki proizvajajo in shranjujejo električno energijo,
proizvedeno z izrabo geotermalne energije (v nadaljnjem besedilu: raziskovalna
geotermalna koncesija).
(2) To poglavje ureja tudi opustitev in odvzem raziskovalne
geotermalne koncesije in ravnanje s podatki o potencialu geotermalne energije.
31. člen
(raziskovalna geotermalna koncesija)
(1) S podelitvijo raziskovalne geotermalne koncesije se
odobri izvedba projekta, ki vključuje tako raziskave potenciala geotermalne
energije (v nadaljnjem besedilu: geotermalni potencial), kot tudi fazo
raziskovalne proizvodnje električne energije z izrabo geotermalne energije, in
sicer na način in pod pogoji iz tega poglavja.
(2) Raziskovalno geotermalno koncesijo tvorijo naslednje faze
izvajanja:
1.     
faza raziskovanja geotermalnega potenciala,
2.     
pripravljalna faza (v katero spadajo priprava prostorskega izvedbenega
akta, pridobivanje potrebnih dovoljenj in gradnja geotermalne elektrarne) in
3.     
faza raziskovalne proizvodnje električne energije.
(3) Če ni v tem poglavju določeno drugače, se za umestitev
naprav za raziskovanje in raziskovalno izkoriščanje geotermalne energije za
proizvodnjo in shranjevanje električne energije v okviru raziskovalne
geotermalne koncesije uporabljajo določbe predpisov, ki urejajo upravljanje z vodami,
rudarstvo, varstvo okolja in ohranjanje narave, za raziskovalno izkoriščanje
geotermalne energije pa tudi določbe predpisov s področja prostora, graditve in
varstva kulturne dediščine.
32. člen
(osnovni pogoji za dopustnost podelitve raziskovalne geotermalne
koncesije)
(1) Če država v povezavi z načrtovanim posegom ne razpolaga z
zadovoljivimi podatki glede geotermalnega potenciala, lahko vlada na podlagi
ocene ministrstva, pristojnega za energijo, da bo predlagani raziskovalni
projekt pomembno prispeval k pridobitvi teh podatkov in k proizvodnji
električne energije z izrabo geotermalne energije, podeli raziskovalno
geotermalno koncesijo.
(2) Raziskovalna geotermalna koncesija po tem zakonu se lahko
podeli, če je predvideno raziskovanje in raziskovalno izkoriščanje geotermalne
energije na enega od naslednjih načinov:
1.     
v zaprtem sistemu z geokolektorjem oziroma geosondo, tako da se toplotna
energija iz geoloških plasti odvzema s pomočjo v zanko povezanega cevnega
sistema, montiranega v vrtino (vertikalni kolektor) ali vodoravno položenega v
določeni globini pod površjem tal (horizontalni kolektor), kot nosilec za
odvzem toplote pa se uporablja ustrezna tekočina, nepredušno zaprta v ta cevni
sistem, ali
2.     
z reinjektiranjem, tako da se toplota iz geoloških plasti odvzema preko
vsaj dveh vrtin, ki sta na površju medsebojno povezani, kot nosilec za odvzem
toplotne energije pa se uporablja naravna podzemna voda, ki se jo v eni vrtini
črpa iz določene geološke strukture oziroma vodonosnika do odvzemnega mesta toplote,
po odvzemu toplote iz nje pa se ta voda preko druge vrtine oziroma vrtin v
celoti vrača nazaj v izvorno geološko strukturo oziroma vodonosnik. Vrtine
morajo biti globoke vsaj 2.000 metrov.
(3) Glede pogojev, ki jih mora izpolnjevati oseba, da se ji
lahko podeli raziskovalna geotermalna koncesija, se smiselno uporablja zakon,
ki ureja rudarstvo, o pogojih za pridobitev dovoljenja za raziskovanje in
rudarske pravice za izkoriščanje.
33. člen
(pobuda in podelitev raziskovalne geotermalne koncesije)
(1) Pravna ali fizična oseba pri ministrstvu, pristojnem za
energijo, vloži pobudo za začetek postopka za odobritev raziskovalne
geotermalne koncesije (v nadaljnjem besedilu: pobuda), ki vsebuje:
1.     
podroben opis projekta, zlasti izpolnjevanje pogojev iz prejšnjega člena,
2.     
dokazila, da vlagatelj izpolnjuje pogoje iz prejšnjega člena,
3.     
načrtovano lokacijo in globino raziskovalnih in pridobivalnih vrtin,
4.     
predvideno sanacijo po prenehanju raziskovalne geotermalne koncesije
oziroma prenehanju izkoriščanja geotermalne energije,
5.     
znane geološke in hidrološke podatke in analize o lokaciji, ki
utemeljujejo možnost proizvodnje električne energije z izrabo geotermalne
energije, vključno s podatki, ki jih je pobudnik že pridobil na podlagi lastnih
meritev, analiz in simulacij,
6.     
revidiran rudarski projekt za raziskovanje geotermalnega potenciala,
7.     
dokazilo o obstoju ustrezne stvarno-pravne pravice na zemljišču, na
katerem bodo raziskovalne in reinjekcijske vrtine,
8.     
oris robnih pogojev uresničljivosti projekta proizvodnje električne energije,
kot na primer temperatura, izdatnost in maksimalna količina za raziskovalno
proizvodnjo potrebne podzemne vode, pričakovana oziroma potrebna vrsta kamnine
in njena temperatura, poroznost kamnine (v nadaljnjem besedilu: robni pogoji)
in
9.     
investicijski program, izdelan skladno s predpisi, ki določajo enotno
metodologijo za pripravo in obravnavo investicijske dokumentacije na področju
javnih financ, s katerim se za primer izpolnitve robnih pogojev okvirno
načrtuje postavitev objektov in naprav za proizvodnjo električne energije.
(2) Pobuda iz prejšnjega odstavka lahko v skladu s četrtim
odstavkom 29. člena tega zakona vsebuje tudi navedbo posameznih določb
predpisov, za katere vlagatelj utemelji, da onemogočajo ali otežujejo izvedbo
projekta (v nadaljnjem besedilu: pobuda za raziskovalno geotermalno koncesijo z
regulativnim peskovnikom).
(3) Ministrstvo, pristojno za energijo, lahko od vlagatelja
zahteva dopolnitev pobude s podatki, za katere oceni, da so potrebni za
podelitev raziskovalne geotermalne koncesije ali raziskovalne geotermalne
koncesije z regulativnim peskovnikom in za določitev pogojev za njeno
izvajanje.
(4) Ministrstvo, pristojno za energijo, v dveh mesecih od
prejetja pobude obvesti pobudnika o tem, ali bo začelo s postopkom odločanja o
raziskovalni geotermalni koncesiji.
(5) Ministrstvo, pristojno za energijo, v postopku odločanja
o pobudi pridobi mnenje ministrstva, pristojnega za vode. Mnenje iz prejšnjega
stavka se izda ob smiselni uporabi določb predpisov, ki urejajo upravljanje z
vodami, ki se nanašajo na izdajo vodnega soglasja in pridobitev vodne pravice.
Če ministrstvo, pristojno za vode, mnenja ne poda v roku dveh mesecev, ga lahko
ministrstvo, pristojno za energijo, pozove, da v osmih dneh od prejema poziva
poda mnenje. Če v roku iz prejšnjega stavka mnenje ni podano, lahko
ministrstvo, pristojno za energijo, v zadevi imenuje izvedenca in odloči brez
mnenja ministrstva, pristojnega za vode. Stroške izvedenca v celoti krije
ministrstvo, pristojno za vode.
(6) Če pobuda vsebuje utemeljitev odstopa od posameznih
določb predpisov iz drugega odstavka tega člena, jo ministrstvo, pristojno za
energijo, objavi na osrednjem spletnem mestu državne uprave in omogoči javnosti
dajanje pripomb v roku, ki ne sme biti krajši od enega meseca. Za postopek s
tovrstno pobudo se smiselno uporabljajo četrti do deveti odstavek 29. člena
tega zakona.
(7) Raziskovalno geotermalno koncesijo vlada podeli za
obdobje največ 25 let.
(8) Na predlog ministrstva, pristojnega za energijo, vlada o
pobudi iz prvega odstavka tega člena brez javnega razpisa odloči z odločbo, ki
v primeru odobritve raziskovalne geotermalne koncesije vsebuje zlasti:
1.     
podatke o izvajalcu odobrene raziskovalne geotermalne koncesije,
2.     
opis nameravanega raziskovanja geotermalnega potenciala in proizvajanja
električne energije,
3.     
lokacijo in tehnične značilnosti raziskovalne faze projekta ter
načrtovane tehnične značilnosti raziskovalne proizvodnje električne energije,
4.     
ključne cilje in robne pogoje za postavitev elektrarne za raziskovalno
proizvodnjo električne energije,
5.     
način raziskave geotermalnega potenciala, vključno z vrsto in količino
snovi, ki se bo uporabljala v procesu raziskovanja in v procesu proizvodnje
električne energije,
6.     
pogoje v zvezi z varovanjem in monitoringom podzemnih voda v raziskovalni
in pripravljalni fazi raziskovalne geotermalne koncesije,
7.     
maksimalno količino in dolžnost vračanja načrpane podzemne vode v fazi
raziskovanja geotermalnega potenciala in v fazi raziskovalne proizvodnje
električne energije,
8.     
zaveze glede spremljanja in poročanja o odvzetih količinah podzemne
vode,
9.     
zaveze glede reinjekcije podzemne vode,
10.  
zaveze glede izvajanja monitoringa podzemne vode,
11.  
zavezo sklenitve pogodbe o raziskovalni proizvodnji električne energije
iz geotermalne energije v primeru izpolnjenih robnih pogojev raziskovalne
geotermalne koncesije,
12.  
maksimalno skupno trajanje raziskovalne geotermalne koncesije in znotraj
tega maksimalno trajanje ter možnost podaljšanja posamezne faze izvajanja,
13.  
dolžnost izvajalca poročati o vseh dejstvih in pojavih, ki utegnejo
pomembneje vplivati na izvajanje raziskovalne geotermalne koncesije,
14.  
odločitev o zagotavljanju rezerviranih sredstev za sanacijo in zavezo
sanacije bodisi po raziskovalni fazi (v primeru neizpolnjenih robnih pogojev)
ali po zaključku faze raziskovalne proizvodnje električne energije,
15.  
obveznost poročanja o izvajanju raziskav geotermalnega potenciala in o
proizvodnji električne energije in ostalih s tem povezanih podatkov,
16.  
način izvajanja nadzora nad izvajanjem raziskovalne geotermalne
koncesije in
17.  
sankcije zaradi neizvajanja ali nepravilnega izvajanja raziskovalne
geotermalne koncesije.
(9) Z odločbo vlade iz prejšnjega odstavka se lahko ob
upoštevanju 29. člena tega zakona na podlagi utemeljene pobude iz drugega
odstavka tega člena odobri tudi odstop od posameznih določb predpisov, ki
urejajo prostor, graditev, rudarstvo, varstvo okolja, ohranjanje narave,
upravljanje z vodami, varstvo kulturne dediščine ter postavitev, obratovanje in
priključevanje naprav za proizvodnjo električne energije iz OVE, pri čemer se v
odločbi določijo tudi vse ostale vsebine iz desetega odstavka 29. člena tega
zakona.
(10) Določbe tega zakona, ki se nanašajo na raziskovalno
geotermalno koncesijo, veljajo tudi za raziskovalno geotermalno koncesijo z
regulativnim peskovnikom. Za izvajanje raziskovalne geotermalne koncesije z
regulativnim peskovnikom se smiselno uporabljajo enajsti do petnajsti odstavek
29. člena tega zakona.
(11) Odločba o dopustitvi raziskovalne geotermalne koncesije,
se lahko razveljavi v primeru:
1.     
neizvajanja ali nepravilnega izvajanja raziskovalne geotermalne
koncesije,
2.     
nepričakovanih škodljivih posledic za okolje ali
3.     
nepričakovanih škodljivih posledic na pravice tretjih oseb.
34. člen
(namenska raba prostora)
(1) Šteje se, da se z raziskovanjem geotermalnega potenciala
ne spreminja namenska raba prostora, zaradi česar je mogoče pravico do
izvajanja faze raziskovanja geotermalnega potenciala pridobiti ne glede na
namensko rabo in prostorske izvedbene pogoje, določene v prostorskem izvedbenem
aktu.
(2) Raziskovalna proizvodnja električne energije je ne glede
na predpise, ki urejajo prostor, dopustna tudi na območjih proizvodnih
dejavnosti, ki so opredeljena kot površine za industrijo ali gospodarske cone.
35. člen
(faza raziskovalne proizvodnje električne energije)
(1) Izvajalec mora pred začetkom raziskovalnega izkoriščanja
geotermalne energije za proizvodnjo električne energije z ministrstvom,
pristojnim za energijo, ki nastopa v imenu države, skleniti pogodbo o proizvodnji
električne energije z izrabo geotermalne energije, s katero stranki pogodbe
uredita vsa medsebojna razmerja glede proizvodnje električne energije z izrabo
geotermalne energije, zahteve glede varovanja in monitoringa podzemne vode ter
sanacije območja po prenehanju izkoriščanja geotermalne energije.
(2) Izvajalec mora pred podpisom pogodbe iz prejšnjega
odstavka ministrstvu predložiti:
-       
vse podatke, analize in projekcije, pridobljene v času raziskovanja
geotermalnega potenciala,
-       
dokazila o ustrezni stvarni pravici za vsa zemljišča, kjer bo stala
geotermalna elektrarna in bodo potekali njeni povezovalni deli ter dovozne
poti,
-       
revidiran rudarski projekt za izkoriščanje geotermalne energije za
proizvodnjo električne energije,
-       
tehnične in druge značilnosti proizvodnje električne energije, vključno
z vrsto in količino snovi, ki se bo uporabljala v procesu proizvodnje
električne energije,
-       
podatke o maksimalni količini črpanja vode na mesečni ravni,
-       
opis spremljanja stanja podzemne vode in poročanja,
-       
dokazilo o zagotavljanju rezerviranih sredstev za sanacijo in
-       
mnenje o pogojih za varstvo in monitoring podzemne vode, ki ga
ministrstvo, pristojno za vode, izda ob smiselni uporabi predpisov, ki urejajo
vodno soglasje, v primeru izkoriščanja geotermalne energije na način iz 2.
točke drugega odstavka 32. člena tega zakona pa tudi ob smiselni uporabi
predpisov, ki urejajo pridobitev vodne pravice.
(3) Ne glede na šesto alinejo prejšnjega odstavka lahko
izvajalec ministrstvu, pristojnemu za energijo, predloži tudi dokazilo o tem,
da mnenje ministrstva, pristojnega za vode, ni bilo izdano v roku 2 mesecev od
popolne vloge. V primeru iz prejšnjega stavka ministrstvo, pristojno za
energijo, pozove ministrstvo, pristojno za vode, da v osmih dneh od prejema
poziva poda mnenje. Če v roku iz prejšnjega stavka mnenje ni dano, lahko
ministrstvo, pristojno za energijo, v zadevi imenuje izvedenca in odloči brez
mnenja. Stroške izvedenca v celoti krije ministrstvo, pristojno za vode.
(4) Ministrstvo, pristojno za energijo, pogodbe iz prvega
odstavka tega člena ne podpiše in izda odločbo o prenehanju raziskovalne
geotermalne koncesije, če izvajalec po zaključku raziskovanja:
1.     
na poziv ministrstva ne predloži vse zahtevane dokumentacije za
sklenitev pogodbe iz prvega odstavka tega člena,
2.     
te pogodbe ne sklene v roku, katerega mu določi ministrstvo, ali
3.     
na podlagi negativnega mnenja ministrstva, pristojnega za vode, iz
drugega odstavka tega člena, ugotovi, da bi nameravana proizvodnja električne
energije iz geotermalnega vira čezmerno obremenila okolje ali onemogočila
doseganje ciljev na področju upravljanja z vodami.
36. člen
(uporaba drugih predpisov)
(1) Če je za proizvodnjo električne energije iz geotermalne
energije treba pridobiti vodno pravico, se šteje, da je s sklenitvijo pogodbe
iz prejšnjega člena, v kateri se uredijo tudi pravice in obveznosti, povezane z
rabo, varovanjem in monitoringom podzemne vode, pridobljena tudi vodna pravica
za rabo podzemne vode, za pravice in obveznosti, povezane z vodno pravico,
njenim odvzemom in inšpekcijskim nadzorom nad njenim izvajanjem pa se smiselno
uporabljajo določbe zakona, ki ureja upravljanje z vodami, ki se nanašajo na
vodno dovoljenje.
(2) Glede izdelave in revidiranja rudarskega projekta za
raziskovanje in rudarskega projekta za izkoriščanje geotermalne energije za
proizvodnjo električne energije, izvajanja del, povezanih z raziskavo in
izkoriščanjem geotermalnega potenciala ter opustitev raziskave ali
izkoriščanja, glede določitve, načina plačevanja, namenske rabe rezerviranih
sredstev za sanacijo, izvedbe sanacije in zagotavljanja varnosti in zdravja
ljudi pri izvajanju teh del, se smiselno uporabljajo predpisi, ki urejajo
rudarstvo.
37. člen
(omejitev ali odvzem lastninske pravice)
(1) Če je za izvajanje raziskovanja ali izkoriščanja geotermalnega
potenciala za zagotovitev povezanosti vrtin ali dostopa do vrtin potrebna
stvarna pravica na zemljišču, pridobi izvajalec raziskovalne geotermalne
koncesije potrebne stvarne pravice pred začetkom proizvodnje električne
energije iz geotermalne energije.
(2) Če lastnik zemljišča iz prejšnjega odstavka zavrne
ponudbo izvajalca raziskovalne geotermalne koncesije za sklenitev pravnega
posla o sporazumnem prenosu ali omejitvi lastninske pravice, ali nanjo v 30
dneh od prejema ne odgovori, lahko izvajalec raziskovalne geotermalne koncesije
na ministrstvo, pristojno za energijo, poda predlog za omejitev ali odvzem
lastninske pravice.
(3) Omejitev ali odvzem lastninske pravice se po postopku in
pod pogoji, kot jih določa zakon, ki ureja prostor, izvede v korist države, če
je izkazana javna korist po tem zakonu.
(4) Javna korist iz prejšnjega odstavka je izkazana, če vlada
ob upoštevanju nacionalne zaveze doseganja deleža energije iz obnovljivih virov
sprejme sklep, da je nameravana proizvodnja električne energije strateškega
pomena za državo.
38. člen
(predaja podatkov)
(1) Ne glede na vsebino odločbe iz 33. člena tega zakona, so
izvajalec raziskovalne geotermalne koncesije in drugi deležniki, udeleženi v
raziskovalni geotermalne koncesiji, ministrstvu, pristojnemu za energijo,
Geološkemu zavodu Slovenije ter ministrstvom in organizacijam, pristojnim za
podajo mnenj, soglasij ali dovoljenj na področjih, na katera se nanaša
raziskovalna geotermalna koncesija, na njihovo zahtevo dolžni predložiti vse
ugotovitve in podatke, ki izhajajo iz izvajanja raziskovalne geotermalne
koncesije.
(2) Podatki, ki jih izvajalec raziskovalne geotermalne
koncesije in drugi deležniki posredujejo na podlagi odločbe ali zahteve iz
prejšnjega odstavka se vključijo v državne podatkovne zbirke in so informacije
javnega značaja.
(3) Zaveza posredovanja podatkov iz prvega odstavka tega
člena zavezuje vse singularne in univerzalne pravne naslednike izvajalca
raziskovalne geotermalne koncesije.
39. člen
(prenehanje raziskovalne geotermalne koncesije)
(1) Pravica do raziskovanja in raziskovalnega izkoriščanja
geotermalnega potenciala v okviru izvajanja raziskovalne geotermalne koncesije
preneha, če:
-       
izvajalec pisno izjavi, da robni pogoji niso izpolnjeni, zaradi česar ne
bo pristopil k proizvodnji električne energije,
-       
izvajalec v roku, ki ga določi ministrstvo, pristojno za energijo, ne
podpiše pogodbe o proizvodnji električne energije iz geotermalne energije,
-       
poteče rok trajanja raziskovalne geotermalne koncesije in izvajalec ne
zaprosi za preoblikovanje v časovno omejeno pravico do pridobivanja električne
energije iz geotermalne energije ali
-       
je izvajalcu vodna pravica odvzeta ali mu preneha.
(2) Ministrstvo, pristojno za energijo, lahko na zaprosilo
imetnika pravice do izkoriščanja geotermalne energije v okviru raziskovalne
geotermalne koncesije, ki ima urejene stvarne pravice na vseh potrebnih
zemljiščih in ki tudi sicer izpolnjuje pogoje, ki so smiselno določeni v tem
poglavju, to pravico preoblikuje v časovno omejeno pravico do pridobivanja električne
energije iz geotermalnega potenciala, pri čemer se ta pravica lahko podeli za
največ 30 let. Za vlogo in vsebino odločbe o koncesiji se smiselno uporablja to
poglavje.
40. člen
(naloge Geološkega zavoda Slovenije)
(1) Geološki zavod Slovenije v zbirko rudarskih podatkov, ki
jo vodi v okviru Rudarske knjige skladno z zakonom, ki ureja rudarstvo, vključi
tudi prejete podatke o meritvah, analizah, ocenah in napovedih, katere mu v
skladu s tem zakonom posreduje izvajalec raziskovalne geotermalne koncesije,
prav tako pa tudi vse podatke in dokumente o raziskavah in analizah, ki so bili
financiranimi z javnimi sredstvi.
(2) Podatki o geotermalnem potencialu, ki so bili pridobljeni
v raziskavah in projektih, ki so sofinancirani iz javnih sredstev, štejejo za
podatke države, ki jih Geološki zavod Slovenije v skladu s prejšnjim odstavkom
vključi v zbirko rudarskih podatkov. Vsi prejemniki javnih sredstev iz
prejšnjega stavka morajo podatke o geotermalnem potencialu in vse z njimi
povezane podatke brezplačno predati Geološkemu zavodu Slovenije.
(3) Pridobitev podatkov o geotermalnem potencialu je v javnem
interesu.
(4) Geološki zavod Slovenije v zbirko rudarskih podatkov iz
prvega odstavka tega člena vključi tudi podatke o odobrenih raziskovalnih
geotermalnih koncesijah in izvedenih projektih raziskovanja in uporabe
geotermalne energije.
41. člen
(nadzor nad izvajanjem raziskovalne geotermalne koncesije)
(1) Izvajanje raziskovalne geotermalne koncesije nadzoruje
ministrstvo, pristojno za energijo. Pri izvajanju nadzora mu strokovno podporo
zagotavljajo pristojna ministrstva in organizacije, pristojne za podajo mnenj,
soglasij ali dovoljenj na področjih, na katera se nanaša raziskovalna
geotermalna koncesija.
(2) Izvajanje rudarskih del, povezanih z vrtinami, nadzoruje
rudarska inšpekcija, izvajanje vračanja načrpane termalne vode ter vpliv
raziskovanja in proizvodnje električne energije z izrabo geotermalne energije
na vode pa inšpektorat, pristojen za vode.
VI. POGLAVJE: SPREMLJAJOČA ENERGETSKA DEJAVNOST
1. oddelek: Splošna določba
42. člen
(spremljajoča energetska dejavnost)
(1) Spremljajoča energetska dejavnost je proizvajanje
električne energije iz fotonapetostnih naprav in vetrnih proizvodnih naprav na
območjih kmetijskih zemljišč, območjih gozdnih zemljišč oziroma gozdov,
območjih voda, območjih mineralnih surovin, območjih odlagališč in območjih
prometnih površin, ki:
1.     
ne otežuje realizacije posegov v prostor in opravljanja ali razvojnih
možnosti osnovne dejavnosti na območjih namenske rabe prostora;
2.     
omogoča, da zemljišče in objekti hkrati služijo osnovnemu namenu in
spremljajoči energetski dejavnosti, ter
3.     
je dopustna v skladu s tem zakonom, z zakonom, ki ureja prostor, s
področnimi zakoni iz tega poglavja ali z drugimi zakoni.
(2) Spremljajoča energetska dejavnost ne sme spodriniti
pretežne dejavnosti na namenski rabi prostora in je, kadar je namenska raba
povezana z izvajanjem določene dejavnosti, dopustna le, dokler se dejavnost, ki
je skladna z namensko rabo prostora, dejansko izvaja.
(3) Spremljajoča energetska dejavnost se s prostorskimi
izvedbenimi akti ali uredbo o prostorskem redu načrtuje v skladu z II.
poglavjem tega zakona, pri čemer se spremljajoča energetska dejavnost na
območju gozda ter na vodnih in kmetijskih zemljiščih v prostorskem izvedbenem
aktu načrtuje tako, da se v njem določi in grafično prikaže območje posega,
prikaz urbanistične, krajinske oziroma arhitekturne rešitve, vključno z
razmestitvijo posameznih elementov fotonapetostne naprave ali vetrne proizvodne
naprave, gospodarsko javno infrastrukturo, ki jo je treba zagotoviti, način
priključevanja na gospodarsko javno infrastrukturo ter rešitve in ukrepe za
varstvo okolja, varstvo pred požarom in naravnimi nesrečami, upravljanje z
vodami, ohranjanje narave in varstvo kulturne dediščine.
(4) Občina lahko v prostorskem izvedbenem aktu za posamezne
dopustne spremljajoče energetske dejavnosti podrobneje določi prostorske
izvedbene pogoje ali predpiše druge prostorske izvedbene pogoje za posamezno
spremljajočo dejavnost, ki jih narekujejo posebnosti prostora in so utemeljeni
s strokovnimi podlagami.
(5) Določbe tega poglavja o spremljajoči energetski
dejavnosti ne posegajo v predpisane zahteve po predhodni pridobitvi upravne
odločbe o dovolitvi posega, ki urejajo varnost cestnega in železniškega
prometa, energetiko, varstvo pred požarom, varstvo pred naravnimi nesrečami,
obrambo, upravljanje z gozdovi, rudarstvo, upravljanje z vodami, ohranjanje
narave, varstvo okolja ali varstvo kulturne dediščine.
(6) Lastnik fotonapetostne naprave in vetrne proizvodne
naprave, če ta več ne obstoji pa lastnik zemljišča, na katerem je ta naprava,
je dolžan na svoje stroške odstraniti napravo in pri tem zagotoviti ustrezno
ravnanje z odpadki, če se:
1.     
kadar je namenska raba prostora povezana z izvajanjem dejavnosti, ta
dejavnost, ki uresničuje namensko rabo, ne izvaja ali
2.     
naprava ne uporablja za proizvodnjo električne energije.
2. oddelek: Zakon o cestah
43. člen
V Zakonu o cestah (Uradni list RS, št. 132/22, 140/22 –
ZSDH-1A in 29/23) se v 2. členu v prvem odstavku za 17. točko doda nova 17.a
točka, ki se glasi:
»17.a fotonapetostna naprava je naprava, ki proizvaja
električno energijo z izrabo sončne energije, vključno s tehnično opremo,
potrebno za njeno delovanje, napravami za shranjevanje energije in priključki na
omrežje.«.
44. člen
Za 11. členom se doda nov 11.a člen, ki se glasi:
»11.a člen
(postavitev fotonapetostnih naprav na cestnem zemljišču)
(1) Ne glede na drugi odstavek prejšnjega člena je na cestnih
zemljiščih javnih cest dopustna postavitev fotonapetostnih naprav pod pogoji in
na način, določen s tem členom.
(2) Postavitev fotonapetostnih naprav je na cestnem zemljišču
dopustna, če ni ovirano redno vzdrževanje ceste. Postavitev teh naprav ne sme
škodovati cesti, ogrožati, ovirati ali zmanjšati varnosti prometa in mora
omogočati njihovo začasno demontažo zaradi izvedbe vzdrževalnih del, ki se
izvajajo v skladu s tem zakonom.
(3) Kadar investitor fotonapetostne naprave ni upravljavec
ceste, mora pred izvajanjem gradbenih in drugih del, povezanih s postavitvijo,
pridobiti soglasje upravljavca ceste, ki ga izda v skladu s tem zakonom, ali
mnenje, ki ga upravljavec ceste izda v skladu z zakonom, ki ureja graditev
objektov. Soglasje ali mnenje iz prejšnjega stavka izdajo upravljavci cest
oziroma koncesionar iz 14. ali 67. člena ali gospodarska družba iz 54. člena
tega zakona na podlagi javnega pooblastila, če ugotovijo, da je načrtovana
postavitev skladna s tem zakonom. Zoper soglasje iz prejšnjega stavka je
dovoljena pritožba na ministrstvo, pristojno za promet.
(4) Postavitev fotonapetostnih naprav na cestnem zemljišču ni
dopustna:
-       
v območju prostega profila ceste;
-       
v območju preglednih polj, pregledne berme ter polj vidnosti prometne
signalizacije;
-       
na prometni signalizaciji in prometni opremi s certificirano konstrukcijo;
-       
na območju naprav za odvodnjavanje ceste in čiščenja odpadnih vod,
vključno z dostopi do njih ter
-       
na območju, kjer je evidentirana nestabilnost brežin oziroma pojav
padajočega kamenja.
(5) Ne glede na prejšnji odstavek je postavitev fotonapetostnih
naprav dopustna na območju iz četrte alineje prejšnjega odstavka, če tehnična
izvedba naprav omogoča neovirano dostopnost in vzdrževanje ceste, njene opreme,
objektov in naprav ter ne onemogoča odvodnjavanja ceste in čiščenja odpadnih
vod.
(6) Postavitev fotonapetostnih naprav je dopustna v sklopu
izvajanja vzdrževalnih del v javno korist na cesti ter rekonstrukciji in
novogradnji ceste, če so pridobljene stvarne pravice na nepremičninah tudi za
postavitev teh naprav.
(7) Pri graditvi objektov in ukrepih na cesti, ki se bodo
izvajali kot vzdrževalna dela v javno korist, upravljavec ceste v okviru
projektne naloge opredeli, ali na območju načrtovanega ukrepa na cesti
obstajajo pogoji za postavitev fotonapetostnih naprav. V primeru ustreznih
pogojev mora projektna dokumentacija vsebovati tudi rešitve za postavitev teh
naprav hkrati z izvajanjem načrtovanega ukrepa ali v prihodnje (tudi če v fazi
projektiranja še ni znano, ali bo postavitev te naprave izvedena in kdo bo
investitor). Če postavitev naprave ne bo potekala hkrati z izvajanjem ukrepa na
cesti, se rešitve projektirajo in ukrep na cesti izvede tako, da bo morebitna
postavitev teh naprav lažja in bo potrebnih čim manj posegov v sestavne dele
ceste.
(8) Ustanavljanje stvarne služnosti ali stavbne pravice na
cestnem zemljišču za namen postavitve fotonapetostne naprave je v pristojnosti
upravljavca ceste.
(9) Vsa medsebojna razmerja med lastnikom zemljišča,
upravljavcem ceste in investitorjem se uredijo s pogodbo, s katero se uredijo
medsebojne finančne in druge obveznosti. Pogodbo iz prejšnjega stavka v imenu
in za račun Republike Slovenije sklene minister, pristojen za promet, v imenu
in za račun občine pa župan.
(10) Z globo 1.000 eurov se kaznuje za prekršek posameznik,
ki na cestnem zemljišču brez soglasja ali v nasprotju s soglasjem upravljavca
ceste izvaja gradbena in druga dela, povezana s postavitvijo fotonapetostne
naprave.
(11) Z globo 2.000 eurov se kaznuje za prekršek pravna oseba,
samostojni podjetnik posameznik in posameznik, ki samostojno opravlja
dejavnost, ki stori prekršek iz prejšnjega odstavka, njihova odgovorna oseba pa
z globo 1.000 eurov.«.
45. člen
V 134. členu se v prvem odstavku:
-       
v 1. točki doda nova enajsta alineja, ki se glasi:
»– izvajanjem gradbenih in drugih del, povezanih s
postavitvijo fotonapetostne naprave v območju ceste v nasprotju s soglasjem;«,
-       
v 2. točki doda nova četrta alineja, ki se glasi:
»– postavitev fotonapetostnih naprav v območju ceste;«,
-       
za 12. točko se dodata novi 12.a in 12.b točka, ki se glasita:
»12.a odredi odstranitev fotonapetostne naprave, ki se
postavlja ali je postavljena v območju ceste v nasprotju s pogoji izdanega
soglasja, ter vzpostavitev prejšnjega stanja ali drugačno sanacijo, če
vzpostavitev v prejšnje stanje ni mogoča, na stroške inšpekcijskega zavezanca,
če inšpekcijski zavezanec ne uskladi postavitve fotonapetostne naprave s pogoji
izdanega soglasja v roku, ki ga je določil pristojni inšpektor za ceste iz 1.
točke tega odstavka;
12.b odredi odstranitev fotonapetostne naprave, ki se postavlja
ali je postavljena v območju ceste brez soglasja, ter vzpostavitev prejšnjega
stanja ali drugačno sanacijo, če vzpostavitev v prejšnje stanje ni mogoča, na
stroške inšpekcijskega zavezanca, če inšpekcijski zavezanec ne poda vloge za
izdajo soglasja v roku, ki ga določi pristojni inšpektor za ceste po drugem
odstavku tega člena, ali če upravljavec ceste njegovo vlogo za izdajo soglasja
pravnomočno zavrže ali zavrne;«.
V četrtem odstavku se prvi stavek spremeni tako, da se glasi:
»Inšpekcijski zavezanec iz pete, šeste, sedme, osme in enajste alineje 1., 2.,
9., 10., 11., 12., 12.a in 12.b točke prvega odstavka tega člena je
investitor.«.
3. oddelek: Zakon o vodah
46. člen
V Zakonu o vodah (Uradni list RS, št. 67/02, 2/04 – ZZdrI-A,
41/04 – ZVO-1, 57/08, 57/12, 100/13, 40/14, 56/15, 65/20 in 35/23 – odl. US) se
v 7. členu za 47. točko dodata novi 48. in 49. točka, ki se glasita:
»48. Fotonapetostna naprava je naprava, ki proizvaja
električno energijo z izrabo sončne energije, vključno s tehnično opremo, potrebno
za njeno delovanje, napravami za shranjevanje energije in priključki na
omrežje.
49. Vetrna proizvodna naprava je naprava, ki proizvaja
električno energijo z izrabo vetrne energije, vključno s tehnično opremo,
potrebno za njeno delovanje, napravami za shranjevanje energije in priključki
na omrežje.«.
47. člen
Za 37. členom se doda nov 37.a člen, ki se glasi:
»37.a člen
(fotonapetostne naprave na vodnem zemljišču)
(1) Ne glede na določbe prejšnjega člena se lahko na
Družmirskem in Velenjskem jezeru postavi fotonapetostna naprava, razen naprave
za shranjevanje energije, če so izpolnjeni naslednji pogoji:
-       
postavitev in delovanje fotonapetostne naprave ne smeta ovirati
izvajanja gospodarskih javnih služb;
-       
fotonapetostna naprava se postavi tako, da se ne omejuje ali onemogoča
izvajanja obstoječih vodnih pravic ter se izvedejo potrebni ukrepi za
zagotovitev varnosti uporabnikov tega vodnega zemljišča.
(2) Fotonapetostne naprave, ki se postavijo na zemljišču iz
prejšnjega odstavka, je dovoljeno čistiti samo z vodo.«.
48. člen
Za 76. členom se doda nov 76.a člen, ki se glasi:
»76.a člen
(fotonapetostne naprave in vetrne proizvodne naprave na
vodovarstvenih območjih)
(1) Vlada v predpisu iz prvega odstavka 74. člena tega zakona
določi, da se za postavitev samostoječih fotonapetostnih naprav in vetrnih
proizvodnih naprav na vodovarstvenem območju določi vodovarstveni režim tako,
da je na širšem območju, na katerem se izvaja varovanje z blažjim
vodovarstvenim režimom, dovoljena postavitev teh naprav pod pogoji, določenimi
v vodnem soglasju in če so med izvajanjem gradbenih in drugih del ob postavitvi
naprave zagotovljeni zaščitni ukrepi, s katerimi se preprečijo negativni vplivi
na vodni režim ter stanje površinskih in podzemnih voda.
(2) Na vodovarstvenem območju se lahko postavi naprava za
shranjevanje energije, če se izvedejo zaščitni ukrepi za preprečitev
onesnaženja okolja, do katerega bi lahko prišlo zaradi njene postavitve ali
delovanja, glede na uporabljeno tehnologijo.
(3) Naprave iz prvega odstavka tega člena, ki so na
vodovarstvenem območju, je dovoljeno čistiti samo z vodo.
(4) Minister, pristojen za vode, v soglasju z ministrom,
pristojnim za energijo, lahko predpiše posebne tehnične pogoje za postavitev in
delovanje fotonapetostnih naprav in vetrnih proizvodnih naprav na
vodovarstvenih območjih, ki so potrebni zaradi varovanja količinskega in
kakovostnega stanja vodnega telesa, namenjenega za javno oskrbo s pitno vodo.«.
49. člen
V 175. členu se v prvem odstavku doda nova točka 3.a, ki se
glasi:
»3.a ustaviti postavitev ali odrediti odstranitev že
postavljene fotonapetostne naprave, vetrne proizvodne naprave ali naprave za
shranjevanje energije, če se postavitev izvaja ali je naprava postavljena v
nasprotju z določbami 37.a ali 76.a člena tega zakona,«.
50. člen
V 181. členu se v prvem odstavku za 3. točko dodata novi 3.a
in 3.b točka, ki se glasita:
»3.a s postavitvijo ali delovanjem fotonapetostne naprave
ovira izvajanje gospodarskih javnih služb (prva alineja prvega odstavka 37.a
člena);
3.b fotonapetostne naprave ne čisti samo z vodo (drugi
odstavek 37.a člena);«.
Za 14. točko se dodajo nove 14.a, 14.b in 14.c točka, ki se
glasijo:
»14.a naprave postavi v nasprotju s pogoji za postavitev teh
naprav na vodovarstvenem območju (prvi odstavek 76.a člena);
14.b naprave za shranjevanje energije na vodovarstvenem
območju postavi brez izvedbe ustreznih zaščitnih ukrepov za preprečitev
onesnaženja okolja (drugi odstavek 76.a člena);
14.c naprave, postavljene na vodovarstvenem območju, ne čisti
samo z vodo (tretji odstavek 76.a člena);«.
4. oddelek: Zakon o rudarstvu
51. člen
V Zakonu o rudarstvu (Uradni list RS, št. 14/14 – uradno
prečiščeno besedilo, 61/17 – GZ in 54/22) se v 2. členu za točko 11.1. dodata
novi 12. in 13. točka, ki se glasita:
»12. Fotonapetostne naprave so naprave, ki proizvajajo
električno energijo z izrabo sončne energije, vključno s tehnično opremo,
potrebno za njihovo delovanje, napravami za shranjevanje energije in priključki
na omrežje.
13. Vetrne proizvodne naprave so naprave, ki proizvajajo
električno energijo z izrabo vetrne energije, vključno s tehnično opremo,
potrebno za njihovo delovanje, napravami za shranjevanje energije in priključki
na omrežje.«.
52. člen
V 93. členu se v prvem odstavku na koncu odstavka doda nov
stavek, ki se glasi: »Pod enakimi pogoji je na površinskih kopih dovoljeno
postaviti tudi fotonapetostne naprave in vetrne proizvodne naprave. Priključki
na naprave iz prejšnjega stavka lahko potekajo tudi prek pristopnih zemljišč.«.
V drugem odstavku se za besedo »vozil,« doda besedilo
»proizvodnja ter prenos in distribucija električne energije,«.
V tretjem odstavku se za besedo »objekte« v vseh sklonih
dodata besedi »in naprave« v ustreznem sklonu, na koncu odstavka pa se doda nov
stavek, ki se glasi: »Nosilec rudarske pravice za izkoriščanje mora mnenje
podati najpozneje v 30 dneh od prejema zahteve, sicer se šteje, da sta
predlagana smer in lega objektov in naprav ustrezna.«.
V četrtem odstavku se za besedo »objektov« doda besedilo »ali
postavitve naprav«.
5. oddelek: Zakon o kmetijskih zemljiščih
53. člen
V Zakonu o kmetijskih zemljiščih (Uradni list RS, št. 71/11 –
uradno prečiščeno besedilo, 58/12, 27/16, 27/17 – ZKme-1D, 79/17 in 44/22) se v
3.č členu v prvem odstavku:
-       
v točki i) štirinajsta alineja spremeni tako, da se glasi:
»– elektrarne in drugi energetski objekti, in sicer le
naprave, ki proizvajajo električno energijo z izrabo vetrne energije, vključno
s tehnično opremo, potrebno za njihovo delovanje, napravami za shranjevanje
energije in priključki na omrežje (v nadaljnjem besedilu: vetrne proizvodne
naprave), ki ne presegajo tlorisne površine 150 m2, če gre za
kmetijsko zemljišče z boniteto do vključno 35 točk,«;
-       
za petnajsto alinejo podpičje nadomesti z vejico in se doda nova
šestnajsta alineja, ki se glasi:
»– elektrarne in drugi energetski objekti, in sicer le
naprave, ki proizvajajo električno energijo z izrabo sončne energije, vključno
s tehnično opremo, potrebno za njihovo delovanje, napravami za shranjevanje
energije in priključki na omrežje (v nadaljnjem besedilu: fotonapetostne
naprave), na način, da ne vpliva na obseg kmetijske proizvodnje oziroma se
pridelovalni potencial in kakovost kmetijskih zemljišč izboljša, ob upoštevanju
pogojev iz 3.čc člena tega zakona;«.
V petem odstavku se za besedo »pomena« doda besedilo »s
področja obnovljivih virov energije,«.
54. člen
Za 3.čb členom se doda nov 3.čc člen, ki se glasi:
»3.čc člen
Postavitev fotonapetostnih naprav iz šestnajste alineje točke
i) prvega odstavka 3.č člena tega zakona je dopustna na kmetijskem zemljišču,
ki je glede na evidenco dejanske rabe kmetijskih in gozdnih zemljišč uvrščeno
med:
-       
kmetijsko zemljišče v zaraščanju, pri čemer je treba pred postavitvijo
na njem prijaviti spremembo dejanske rabe v trajni travnik, ne glede na višino
bonitete kmetijskega zemljišča, ali
-       
trajni travnik z boniteto kmetijskega zemljišča do vključno 35 točk.
Konstrukcija fotonapetostne naprave mora predvsem:
-       
imeti točkovne temelje ter
-       
omogočati obdelovanje zemljišča s kmetijskimi stroji, orodji in
mehanizacijo, potrebnimi za obdelavo trajnega travnika.
Temelji fotonapetostne naprave ne smejo presegati šest
odstotkov celotne površine kmetijskega zemljišča, ki jo zaseda ta naprava.
Naprava za shranjevanje energije se mora postaviti tako, da
ne ovira ali čim manj ovira kmetijsko rabo zemljišča (npr. ob robu kmetijskega
zemljišča ali ob obstoječi cestni povezavi).
Naprava za shranjevanje energije se lahko postavi pod
pogojem, da se izvedejo zaščitni ukrepi za preprečitev onesnaženja okolja, do
katerega bi lahko prišlo zaradi njene postavitve ali delovanja, glede na
uporabljeno tehnologijo (zlasti zaradi morebitnega uhajanja okolju škodljivih
snovi, če jih ta naprava vsebuje).
Če se fotonapetostna naprava postavlja na kmetijskih
zemljiščih, na katerih se izvajajo ali je predvideno izvajanje agrarnih
operacij, morajo biti naprave postavljene tako, da ne ovirajo izvedbe agrarnih
operacij.
Za fotonapetostne naprave se ne uporablja 42. člen tega
zakona o možnosti odreditve odstranitve objektov, ki ovirajo izvedbo agrarnih
operacij.
Ne glede na določbe prvega in tretjega odstavka tega člena je
za namen izvedbe pilotnih projektov, katerih naročnik je ministrstvo, pristojno
za energijo, ministrstvo, pristojno za kmetijstvo, oziroma ministrstvo,
pristojno za znanost in inovacije, ter katerih namen je preučevanje možnosti za
sočasno proizvodnjo električne energije z izrabo sončne energije in kmetijsko
pridelavo ter zagotavljanje strokovnih podlag za pripravo predpisov, postavitev
in delovanje fotonapetostnih naprav dopustna na vseh kmetijskih zemljiščih, in
sicer tudi, če v skladu z zakonom, ki ureja prostorsko načrtovanje,
spremljajoča energetska dejavnost ni načrtovana v prostorskem aktu.
Ministrstvo, ki je naročnik pilotnega projekta, seznani ministrstvo, pristojno
za kmetijstvo, z nameravanim projektom ob njegovi pripravi, ga seznanja s
potekom projekta ter mu predloži vse ugotovitve in podatke, ki izhajajo iz
izvajanja projekta.
Pogoj za postavitev fotonapetostne naprave je soglasje
ministrstva, pristojnega za kmetijstvo. Za pridobitev soglasja mora investitor
na ministrstvo, pristojno za kmetijstvo, posredovati vlogo za izdajo soglasja,
ki mora vsebovati elaborat, iz katerega je razvidno izpolnjevanje pogojev iz
prvega do petega odstavka tega člena. Ministrstvo, pristojno za kmetijstvo, z
odločbo ugotovi, ali so izpolnjeni pogoji od prvega do petega odstavka tega
člena. Ministrstvo izda odločbo v 45 dneh od prejema popolne vloge, sicer se
šteje, da je soglasje dano. Za datum izdaje odločbe se šteje datum, ko je
odločba odpremljena. Ta odstavek se ne uporablja za postavitev fotonapetostne
naprave za namen pilotnega projekta iz prejšnjega odstavka.
Po odstranitvi fotonapetostne naprave se na kmetijskem
zemljišču vzpostavi prejšnje stanje.
Ne glede na prvi odstavek tega člena je postavitev fotonapetostnih
naprav iz šestnajste alineje točke i) prvega odstavka 3.č člena tega zakona
dopustna na kmetijskem zemljišču, ki je glede na evidenco dejanske rabe
kmetijskih in gozdnih zemljišč uvrščeno med njive ali trajni nasad, pod pogoji
določenimi v pravilniku iz tega odstavka. Minister, pristojen za energijo, v
soglasju z ministrom, pristojnim za kmetijstvo, predpiše podrobnejša pravila za
postavitev in delovanje fotonapetostnih naprav na kmetijskih zemljiščih iz tega
odstavka.«.
55. člen
V 3.e členu se v drugem odstavku v točki c) druga alineja
spremeni tako, da se glasi:
»– vetrne proizvodne naprave na območju kmetijskih zemljišč z
boniteto do vključno 40;«.
Za šestim odstavkom se doda nov sedmi odstavek, ki se glasi:
»Ne glede na določbo 3.ec člena tega zakona za prostorske
ureditve iz druge alineje točke c) drugega odstavka tega člena ni treba izvesti
ukrepov iz 3.ec člena tega zakona.«.
56. člen
Za 3.e členom se doda nov 3.eaa člen, ki se glasi:
»3.eaa člen
Ne glede na tretji odstavek 3.eb člena tega zakona ukrepov iz
3.eb člena tega zakona ni treba izvesti tudi, če gre za spremembo namenske rabe
kmetijskega zemljišča v naslednjih primerih:
-       
za potrebe postavitve fotonapetostne naprave na območju kmetijskih
zemljišč z boniteto do vključno 20 točk ali
-       
za potrebe postavitve vetrne proizvodne naprave na območju kmetijskih
zemljišč z boniteto do vključno 40 točk.«.
57. člen
Za 7. členom se doda nov 7.a člen, ki se glasi:
»7.a člen
Fotonapetostne naprave in vetrne proizvodne naprave, ki se
postavijo na kmetijskem zemljišču, je dovoljeno čistiti samo z vodo.«.
58. člen
V 107. členu se:
-       
v točki A) za dvanajsto alinejo pika nadomesti s podpičjem ter se dodajo
nove trinajsta, štirinajsta in petnajsta alineja, ki se glasijo:
»– nadzirati izpolnjevanje pogojev s področja fotonapetostnih
naprav iz 3.čc člena tega zakona;
– nadzirati skladnost dejanske rabe zemljišča v naravi s
stanjem v evidenci dejanske rabe kmetijskih in gozdnih zemljišč, skladno s 3.čc
členom tega zakona;
– nadzirati čiščenje fotonapetostnih naprav in vetrnih
proizvodnih naprav iz 7.a člena tega zakona.«,
-       
v točki B) za osemnajsto alinejo pika nadomesti s podpičjem ter dodajo
nove devetnajsta, dvajseta in enaindvajseta alineja, ki se glasijo:
»– izreči ustrezne ukrepe, če pogoji iz 3.čc člena tega zakona
niso izpolnjeni, pri čemer lahko naloži izvedbo primernih ukrepov, v skrajnem
primeru odstranitev naprave;
– zahtevati odstranitev naprave, postavljene na podlagi 3.čc
člena tega zakona, če se ugotovi, da dejanska raba zemljišča v naravi ni
skladna s stanjem v evidenci dejanske rabe kmetijskih in gozdnih zemljišč;
– izreči ukrepe, če se fotonapetostne naprave in vetrne
proizvodne naprave ne čistijo samo z vodo.«.
59. člen
V 108. členu se v prvem odstavku:
-       
za 1. točko dodajo nove 1.a, 1.b in 1.c točka, ki se glasijo:
»1.a postavi napravo za shranjevanje energije brez izvedbe
ustreznih zaščitnih ukrepov za preprečitev onesnaženja okolja (peti odstavek
3.čc člena);
1.b postavi fotonapetostno napravo brez soglasja ministrstva,
pristojnega za kmetijstvo, ali v nasprotju z izdanim soglasjem (deveti odstavek
3.čc člena);
1.c po odstranitvi fotonapetostne naprave na kmetijskem
zemljišču ne vzpostavi prejšnjega stanja (deseti odstavek 3.čc člena);«;
-       
za 3. točko doda nova 3.a točka, ki se glasi:
»3.a fotonapetostne naprave ali vetrne proizvodne naprave ne
čisti samo z vodo (7.a člen);«.
6. oddelek: Spremembe in dopolnitve glede spremljajoče
energetske dejavnosti v povezavi z Zakonom o urejanju prostora
60. člen
V Zakonu o urejanju prostora (Uradni list RS, št. 199/21) se
v 295. členu sedmi odstavek črta.
7. oddelek: Spremembe in dopolnitve glede spremljajoče
energetske dejavnosti v povezavi z Zakonom o varstvu okolja
61. člen
V Zakonu o varstvu okolja (Uradni list RS, št. 44/22) se v 3.
členu za 21. točko dodata novi 22. in 23. točka, ki se glasita:
»22. Fotonapetostne naprave so naprave, ki proizvajajo
električno energijo z izrabo sončne energije, vključno s tehnično opremo,
potrebno za njihovo delovanje, napravami za shranjevanje energije in priključki
na omrežje.
23. Vetrne proizvodne naprave so naprave, ki proizvajajo
električno energijo z izrabo vetrne energije, vključno s tehnično opremo,
potrebno za njihovo delovanje, napravami za shranjevanje energije in priključki
na omrežje.«.
62. člen
V 110. členu se za četrtim odstavkom doda nov peti odstavek,
ki se glasi:
»(5) Ne glede na drugi odstavek tega člena je na
nepremičninah, na katerih se nahaja obstoječe zaprto odlagališče, pod pogoji,
ki jih določa zakon, ki ureja uvajanje naprav za proizvodnjo električne energije
iz obnovljivih virov energije, dopustno postaviti fotonapetostne naprave ali
vetrne proizvodne naprave.«.
63. člen
V 126. členu se tretji odstavek spremeni tako, da se glasi:
»(3) Če je naprava iz prvega odstavka tega člena odlagališče
odpadkov, se zanjo uporabljata drugi in peti odstavek 110. člena tega zakona.«.
64. člen
(posebnosti postavitve fotonapetostnih naprav na zaprtih
odlagališčih)
(1) Ne glede na 58. in drugi ter tretji odstavek 289. člena
Zakona o varstvu okolja (Uradni list RS, št. 44/22, v nadaljnjem besedilu:
ZVO-2) in peti odstavek 4. člena Uredbe o odlagališčih odpadkov (Uradni list
RS, št. 10/14, 54/15, 36/16, 37/18, 13/21 in 44/22 – ZVO-2, v nadaljnjem
besedilu: Uredba o odlagališčih odpadkov) se na območju obstoječega zaprtega odlagališča
odpadkov lahko izvajajo posegi, potrebni za postavitev in obratovanje
fotonapetostnih naprav in vetrnih proizvodnih naprav, če je te posege mogoče
izvesti tako, da se med postavitvijo in obratovanjem naprav in opreme:
1.     
ne ogroža stabilnosti odlagališča;
2.     
zagotovi, da sistem tesnjenja in sistem odplinjanja odlagališča
izpolnjujeta svoje funkcije;
3.     
zagotovi izvajanje obratovalnega monitoringa in pregledov telesa
odlagališča, kot ju zahtevajo predpisi s področja varstva okolja in
okoljevarstveno dovoljenje;
4.     
ne ovira vzdrževanje površine telesa zaprtega odlagališča ali
obratovanje in vzdrževanje napeljav, naprav in delov odlagališča, potrebnih za
njegovo obratovanje;
5.     
omogoča izvajanje vseh drugih obveznosti iz predpisov, ki urejajo
varstvo okolja in okoljevarstvenega dovoljenja za zaprto odlagališče;
6.     
temelji izvedejo le površinsko, pri čemer se zagotovi, da so temelji
najmanj 100 cm odmaknjeni od zgornjega roba drenažnega sloja odlagališča
odpadkov, razen za obstoječa zaprta odlagališča odpadkov, za katera je bil v
skladu s predpisom o odlaganju odpadkov ob zapiranju odlagališča odobren
drugačen način zapiranja;
7.     
vsi vodi izvedejo površinsko;
8.     
zagotovi, da so naprave in oprema od plinjakov in merilnih mest za
izvajanje obratovalnega monitoringa oddaljene v radiju najmanj 3 metrov in
9.     
zagotovijo ukrepi varstva pred požarom.
(2) Za postavitev naprav iz prejšnjega odstavka na obstoječem
zaprtem odlagališču odpadkov se ne glede na zakon, ki ureja graditev objektov,
izdela projektna dokumentacija za izvedbo gradnje. Projektna dokumentacija iz
prejšnjega stavka se izdela v skladu s predpisi, ki urejajo dokumentacijo za
gradnjo, pripravi pa jo projektant, ki izpolnjuje pogoje iz zakona, ki ureja
arhitekturno in inženirsko dejavnost. Pri postavitvi naprav iz prvega odstavka
tega člena je treba zagotoviti nadzor nadzornika, ki izpolnjuje pogoje iz
zakona, ki ureja arhitekturno in inženirsko dejavnost. Po končani postavitvi je
za naprave iz prejšnjega stavka, za katere ni predpisano uporabno dovoljenje v
skladu z zakonom, ki ureja graditev, treba izdelati in hraniti projektno
dokumentacijo izvedenih del.
(3) Če iz poročil o izvajanju obratovalnega monitoringa za
obstoječe zaprto odlagališče odpadkov za zadnjih pet let izhaja, da odlagališče
odpadkov čezmerno obremenjuje okolje ali da vpliv odlagališča ni zadovoljivo
pojasnjen in ukrepi, ki so v skladu s predpisi o varstvu okolja vključeni v
okoljevarstveno dovoljenje in poročilo o izvajanju obratovalnega monitoringa,
niso konkretno določeni ali ne zadoščajo za odpravo čezmernega obremenjevanja
in škodljivih vplivov odlagališča odpadkov, investitor, upravljalec odlagališča
odpadkov in lastnik zemljišča na območju naprave, zagotovijo, da se na podlagi
strokovnega mnenja pripravi načrt ukrepov za zmanjšanje in odpravo čezmernega obremenjevanja
in škodljivih vplivov odlagališča odpadkov, ki se vključi v projekt za izvedbo
gradnje iz prejšnjega odstavka, pri čemer se posebno pozornost nameni
preprečevanju vstopa padavinske vode v telo odlagališča odpadkov. Strokovno
mnenje iz prejšnjega stavka zagotovi investitor naprave iz prvega odstavka tega
člena, izdela pa ga oseba, ki ima pravnomočno pooblastilo ali potrdilo
ministrstva za izvajanje posameznega obratovalnega monitoringa v skladu z
zakonom, ki ureja varstvo okolja, ki pri njegovi pripravi skrbno pregleda
okoljevarstveno dovoljenje in poročila o izvajanju obratovalnih monitoringov in
o pregledu stanja telesa zaprtega odlagališča odpadkov, ki so bila v skladu z
Uredbo o odlagališčih odpadkov pripravljena zadnjih pet let pred posegom.
(4) Upravljavec odlagališča mora o nameri postavitve
fotonapetostnih ali vetrnih proizvodnih naprav na območju obstoječega zaprtega
odlagališča odpadkov najpozneje v 30 dneh pred začetkom izvajanja posega pisno
obvestiti inšpekcijo, pristojno za varstvo okolja. V obvestilu iz prejšnjega
stavka se odgovorna oseba upravljavca in upravljavec odlagališča, katerega
poročila o izvajanju obratovalnega monitoringa za zadnjih pet let kažejo, da
odlagališče čezmerno obremenjuje okolje, pisno zavežeta, da bodo na odlagališču
vsaj hkrati s postavitvijo fotonapetostnih naprav izvedeni v obvestilu opisani
ukrepi za zmanjšanje in odpravo čezmernega obremenjevanja okolja in škodljivih
vplivov odlagališča na okolje. Poročilo o izvedbi teh ukrepov in njihovih
učinkov upravljavec odlagališča vključi v poročilo o obratovalnem monitoringu,
ki ga v primeru čezmernih vplivov odlagališča vsako leto pošlje inšpekciji,
pristojni za okolje, in lastniku fotonapetostnih naprav na območju odlagališča.
(5) Dokazilo o tem, da je inšpekcija prejela obvestilo iz
prvega stavka prejšnjega odstavka, je pogoj za začetek postavitve
fotonapetostnih naprav.
(6) Projektant in vodja projektiranja, kot ju določa zakon,
ki ureja graditev, sta dolžna podati pisno izjavo, ki je del dokumentacije za
graditev objekta, da bo z izvedbo projekta omogočeno izpolnjevanje pogojev iz
1. do 9. točke prvega odstavka tega člena. Nadzornik in vodja nadzora pa sta
dolžna podati pisno izjavo o tem, da so dela izvedena tako, da je z njimi v
skladu s projektom omogočeno izpolnjevanje pogojev iz prejšnjega stavka, ki je
del projektne dokumentacije izvedenih del. Projektant in vodja projektiranja
ter nadzornik in vodja nadzora so kazensko in odškodninsko odgovorni za
resničnost podanih izjav.
(7) Postavitev naprav iz prvega odstavka tega člena na
območju obstoječega zaprtega odlagališča odpadkov v ničemer ne vpliva na
javno-pravne obveznosti upravljavca odlagališča odpadkov glede upravljanja
zaprtega odlagališča odpadkov in preprečevanja škodljivih vplivov le tega, ki
izhajajo iz predpisov, ki urejajo varstvo okolja in pravnomočnega
okoljevarstvenega dovoljenja za obstoječe zaprto odlagališče odpadkov. Če ni
mogoče ugotoviti njune odgovornosti, upravljavec odlagališča odpadkov in
lastnik naprav iz prvega odstavka tega člena solidarno odgovarjata za stroške
preprečevanja in sanacije okoljske škode v skladu z ZVO-2 in za škodo po
pravilih obligacijskega prava.
(8) Če investitor, ki bo postavil fotonapetostno ali vetrno
proizvodno napravo, ni hkrati upravljavec odlagališča odpadkov, na območju
katerega se postavlja naprava iz prvega odstavka tega člena, pred začetkom
izvajanja posega z upravljavcem odlagališča in z lastnikom zemljišč na območju
postavitve naprave sklene pisni dogovor, s katerim pridobi pravico graditi ter
v skladu s pogodbenim namenom in ob upoštevanju zahtevanega varovanja
odlagališča odpadkov tudi pravico uporabljati površine, na katerih bo
postavljena naprava. V pogodbi iz prejšnjega stavka, ki zavezuje vsakokratnega
lastnika naprav, investitor naprav upravljavcu odlagališča odpadkov zagotovi,
da bodo postavitev, vzdrževanje in obratovanje teh naprav omogočali izvajanje
vseh ukrepov za obratovanje odlagališča in preprečevanje njegovih škodljivih
vplivov na okolje, vključno z zagotavljanjem pogojev iz 1. do 9. točke prvega
odstavka tega člena.
(9) Če iz poročila o izvedbi obratovalnega monitoringa ali
ugotovitev inšpekcije, pristojne za okolje, izhaja, da so vplivi odlagališča
čezmerni ali da vplivov odlagališča ni mogoče zanesljivo ugotoviti, se
minimalno 80 odstotkov sredstev, ki jih investitor v tekočem koledarskem letu
zagotovi kot odmeno za postavitev in obratovanje fotonapetostne ali vetrne
proizvodne naprave, nameni ali rezervira za financiranje ukrepov za odpravo
čezmernega obremenjevanja in preprečevanje škodljivih vplivov odlagališča
odpadkov.
(10) Inšpekcija, pristojna za okolje, pošlje obvestilo,
prejeto v skladu s četrtim odstavkom tega člena, ministrstvu, pristojnemu za
okolje, ki podatke o nameravani in dejanski postavitvi naprav iz prvega
odstavka tega člena na območju zaprtega odlagališča odpadkov vključi v zbirko
podatkov o območjih okoljskih omejitev, ki jo vodi v skladu z zakonom, ki ureja
varstvo okolja.
65. člen
(postavitev fotonapetostnih naprav na odlagališčih v fazi
zapiranja)
(1) Upravljavci odlagališč odpadkov, ki imajo okoljevarstveno
dovoljenje za obratovanje odlagališča odpadkov, in v času uveljavitve tega
zakona še niso izvedli zapiralnih del, lahko v skladu s predpisi, ki urejajo
varstvo okolja, vložijo vlogo za spremembo okoljevarstvenega dovoljenja za
odlagališče odpadkov in priložijo nov načrt zapiranja odlagališča odpadkov, v
katerem hkrati z izvedbo zapiralnih del predvidijo tudi postavitev in
obratovanje fotonapetostnih naprav.
(2) Načrt iz prejšnjega odstavka poleg vsebin glede zapiralnih
del, ki so določene z Uredbo o odlagališčih odpadkov, vsebuje tudi projektno
dokumentacijo za izvedbo gradnje iz drugega odstavka prejšnjega člena.
(3) Načrt iz prejšnjega odstavka in izvedba postavitve ter
obratovanja fotonapetostnih in vetrnih proizvodnih naprav morajo izpolnjevati
pogoje za zapiranje odlagališča iz Uredbe o odlagališčih odpadkov in pogoje iz
prvega in tretjega odstavka prejšnjega člena.
(4) Za odgovornost projektanta, vodje projekta, nadzornika in
nadzornika gradnje, obvestila inšpekciji, odgovornosti upravljavca odlagališča
odpadkov in investitorja, sklenitev pogodbe med upravljavcem odlagališča,
lastnikom zemljišč na območju odlagališča ter investitorjem v fotonapetostne in
vetrne proizvodne naprave in glede vključitve v zbirko podatkov o območjih
okoljskih omejitev, se smiselno uporabljajo drugi do deseti odstavek prejšnjega
člena.
8. oddelek: Spremembe in dopolnitve glede spremljajoče
energetske dejavnosti v povezavi z Zakonom o gozdovih
66. člen
(posebnosti načrtovanja vetrnih proizvodnih naprav na
gozdnih zemljiščih)
V gozdovih in na drugih gozdnih zemljiščih, razen v gozdnem
prostoru varovalnih gozdov in gozdov s posebnim namenom, ki so po namenski rabi
prostora opredeljena kot gozdna zemljišča, se za načrtovanje, postavitev in
odstranitev vetrnih proizvodnih naprav, namenjenih izvajanju spremljajoče
energetske dejavnosti, uporablja 42. člen tega zakona.
67. člen
(krčitev gozda)
(1) Če se v prostorskem izvedbenem aktu v skladu s prejšnjim
členom na določenem območju načrtuje postavitev vetrnih proizvodnih naprav v
gozdu oziroma na drugih gozdnih zemljiščih, ki so po namenski rabi prostora
opredeljena kot gozdna zemljišča, se za namene in v obsegu, potrebnem za
njihovo postavitev, posek dreves šteje za krčitev gozda, izvede pa se lahko
tudi, če ni predviden v gozdno-gospodarskem načrtu, sprejetem na podlagi
zakona, ki ureja gozdove.
(2) Za krčitev gozda za namene postavitve vetrnih proizvodnih
naprav na območju, kjer je v skladu s prejšnjim členom s prostorskim izvedbenim
aktom načrtovana postavitev teh naprav, je treba pridobiti dovoljenje Zavoda za
gozdove Slovenije (v nadaljnjem besedilu: Zavod), ki se lastniku gozda izda, če
se ugotovi, da je načrtovani poseg v skladu s prostorskim izvedbenim aktom. V
dovoljenju iz prejšnjega stavka Zavod določi pogoje za izvedbo posega.
(3) O izvedeni krčitvi gozda iz prejšnjega odstavka lastnik
gozda 30 dneh po izvedeni krčitvi obvesti Zavod, ki o tovrstnih krčitvah v
okviru izvajanje javne službe vodi evidenco.
68. člen
(dostopne ceste v gozdovih)
(1) Dostopna cesta v gozdu je cesta do fotonapetnostnih
naprav ali vetrnih proizvodnih naprav in z njimi povezanega omrežja, ki poteka
po gozdu ali drugih gozdnih zemljiščih in omogoča postavitev, obratovanje,
vzdrževanje in odstranitev teh naprav.
(2) Dostopna cesta v gozdu je v skladu z zakonom, ki ureja
ceste, nekategorizirana cesta, ki se, če ni za posamezno cesto določeno
drugače, ne uporablja za javni promet in za katere gradnjo in vzdrževanje se,
razen kadar se uporablja za javni promet, uporabljajo pravila zakona, ki ureja
gozdove, o gozdnih cestah.
(3) Če se v postopku prostorskega načrtovanja ob tehtanju
različnih interesov izkaže potreba po dostopni cesti v gozdu, se za zmanjšanje
negativnega vpliva na funkcije gozda kot dostopna cesta v gozdu prednostno
uporablja obstoječa cesta, ki ima v skladu z zakonom, ki ureja gozdove, značaj
gozdne ceste (v nadaljnjem besedilu: obstoječa gozdna cesta). Če uporaba
obstoječe gozdne ceste zaradi njenih tehničnih in varnostnih lastnosti ni
mogoča, se za zagotovitev dostopne ceste prednostno rekonstruira obstoječa
gozdna cesta, pri čemer se lahko rekonstrukcija izvede le v obsegu, s katerim
se ne posega v prostor zunaj petmetrskega pasu na vsaki strani tlorisne
projekcije ceste. Če rekonstrukcija obstoječe gozdne ceste, ki bi omogočala, da
se ta uredi kot dostopna cesta, ni mogoča, je dopustno načrtovati in graditi
novo dostopno cesto, za katero ni nujno, da ima značaj gozdne ceste. Nova
dostopna cesta se, kadar je le mogoče, načrtuje na prednostnih območjih za
gradnjo gozdnih cest.
(4) Če Zavod v postopku izdaje soglasja ali mnenja za poseg v
gozd ali drugo gozdno zemljišče v skladu z zakonom, ki ureja gozdove, ugotovi,
da bi lahko rekonstrukcija gozdne ceste ali gradnja nove dostopne ceste
ogrozila funkcije gozda, o tem izda mnenje, in začne se postopek razrešitve
nasprotja javnih interesov. Za postopek iz prejšnjega stavka, v katerem se
presoja, ali bo interes gradnje dostopne ceste v gozdu prevladal nad interesom
varovanja gozdov, se smiselno uporabljajo določbe zakona, ki ureja ohranjanje
narave, o prevladi druge javne koristi nad javno koristjo ohranjanja narave,
pri čemer odločitev o prevladi na podlagi predloga ministrstva, pristojnega za
gozdove, h kateremu poda mnenje ministrstvo, pristojno za energijo, odloča
vlada. Določbe tega odstavka ne posegajo v ureditev prevlade drugega javnega
interesa nad interesom ohranjanja narave.
(5) Če uporablja obstoječo ali rekonstruirano obstoječo
gozdno cesto za namene postavitve, obratovanja, vzdrževanja ali odstranitve
fotonapetostnih ali vetrnih proizvodnih naprav, je lastnik teh naprav dolžan
plačati odškodnino za čezmerno uporabo gozdne ceste, kot to ureja zakon, ki
ureja gozdove. Odškodnina je prihodek proračuna občine in se uporabi za odpravo
posledic čezmerne uporabe gozdne ceste, na kateri se je zgodila.
(6) Uporaba in rekonstrukcija obstoječe gozdne ceste kot
dostopne ceste v gozdu sta v javno korist. Lastninska ali druga stvarna pravica
na nepremičninah, po katerih poteka ali je načrtovana rekonstrukcija gozdne
ceste za zagotovitev dostopne ceste v gozdu, se lahko z namenom zagotavljanja
električne energije iz obnovljivih virov energije omeji s pravico
rekonstrukcije in pravico uporabe gozdne ceste za namene postavitve,
obratovanja, vzdrževanja in odstranitve fotonapetostnih ali vetrnih proizvodnih
naprav (v nadaljnjem besedilu: pravica dostopa).
(7) Lastninska ali druga stvarna pravica se v primeru iz
prejšnjega odstavka, kolikor ni s tem zakonom urejeno drugače, omeji po
postopku in na način, ki ga določa zakon, ki ureja prostor, pri čemer se pri
določanju višine nadomestila upoštevajo tudi stroški še neamortiziranih
investicij, ki so jih imeli zavezanci za omejitev lastninske pravice s
postavitvijo in vzdrževanjem obstoječe gozdne ceste.
(8) Če v 30 dneh po vročitvi ponudbe, ki vsebuje cenitev
sodno zapriseženega cenilca, ne uspe skleniti pogodbe o pridobitvi pravice
dostopa do vetrnih proizvodnih ali fotonapetostnih naprav, lahko investitor
predlaga, da predlog za omejitev lastninske pravice s pravico dostopa do
fotonapetostnih in vetrnih proizvodnih naprav:
1.     
v imenu države kot razlastitvenega upravičenca vloži ministrstvo,
pristojno za energijo, če je dostopna cesta načrtovana z državnim prostorskim
aktom, ali
2.     
v imenu občine kot razlastitvenega upravičenca vloži župan, če je
dostopna cesta načrtovana z občinskim prostorskim aktom.
(9) Če država ali občina v skladu s tem členom pridobi
pravico dostopa, to pravico za čas obratovanja fotonapetostnih ali vetrnih
proizvodnih naprav in njihove odstranitve po obratovanju z neposredno pogodbo
prenese na njihovega lastnika ali upravljavca, ki mu je s tem zagotovljen
dostop do naprav.
69. člen
V Zakonu o gozdovih (Uradni list RS, št. 30/93, 56/99 – ZON,
67/02, 110/02 – ZGO-1, 115/06 – ORZG40, 110/07, 106/10, 63/13, 101/13 –
ZDavNepr, 17/14, 22/14 – odl. US, 24/15, 9/16 – ZGGLRS in 77/16) se v 37. členu
za osmim odstavkom doda nov deveti odstavek, ki se glasi:
»(9) Ne glede na četrti odstavek tega člena se v skladu z
zakonom, ki ureja uvajanje naprav za proizvodnjo električne energije iz
obnovljivih virov energije, gozdna cesta lahko uporabi tudi za postavitev in
vzdrževanje fotonapetostnih in vetrnih proizvodnih naprav.«.
VII. POGLAVJE: SPREMEMBE IN DOPOLNITVE ZAKONA O VARSTVU
KULTURNE DEDIŠČINE
70. člen
V 28. členu se v drugem odstavku v tretji alineji pika
nadomesti s podpičjem in doda nova četrta alineja, ki se glasi:
»– posege v registrirano arheološko najdišče, če ne gre za
posege v tla in na območju ne velja drug varstveni režim, zaradi katerega je
pred posegom treba pridobiti kulturnovarstveno soglasje.«.
VIII. POGLAVJE: ENKRATNO NADOMESTILO ZA OBČINO ZA SPODBUJANJE
UVAJANJA VETRNIH PROIZVODNIH NAPRAV
71. člen
(enkratno nadomestilo za občino)
(1) Vlada lahko za spodbujanje uvajanja vetrnih proizvodnih
naprav določi enkratno nadomestilo za občino. Enkratno nadomestilo se plača
občini, v kateri je postavljena nova vetrna proizvodna naprava, in je vezano na
inštalirano moč naprave.
(2) Ne glede na četrti odstavek 16. člena Zakona o
spodbujanju rabe obnovljivih virov energije (Uradni list RS, št. 121/21, 189/21
in 121/22 – ZUOKPOE) se nadomestilo iz prejšnjega odstavka plača iz sredstev za
izvajanje podpor.
(3) Če vetrna proizvodna naprava, ki je sestavljena iz več
generatorjev (v nadaljnjem besedilu: vetrnice), ki obratujejo povezano, stoji v
več občinah, se enkratno nadomestilo plača tem občinam v sorazmerju z
inštalirano močjo vetrnic na območju posamezne občine.
(4) Enkratno nadomestilo se občini izplača po pravnomočnosti
gradbenega dovoljenja za vetrno proizvodno napravo.
(5) Vlada podrobneje predpiše višino in plačevanje
nadomestila iz tega člena ter namene, za katere ga lahko občina porabi.
IX. POGLAVJE: UREDITEV IN OBLIKOVANJE PRAVNIH RAZMERIJ V
ZVEZI S POSTAVITVIJO FOTONAPETOSTNIH NAPRAV NA NEPREMIČNINE V SOLASTNINI IN
ETAŽNI LASTNINI TER USTANOVITEV BREZPLAČNE SLUŽNOSTI ALI STAVBNE PRAVICE NA
OBJEKTIH V JAVNI LASTI
72. člen
(postavitev fotonapetostne naprave na nepremičnini v
solastnini ali etažni lastnini)
(1) Ne glede na peti odstavek 67. člena in prvi in drugi odstavek
117. člena Stvarnopravnega zakonika (Uradni list RS, št. 87/02, 91/13 in 23/20,
v nadaljnjem besedilu: SPZ), ter drugi odstavek 29. člena Stanovanjskega zakona
(Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08,
62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17,
59/19, 189/20 – ZFRO, 90/21 in 18/23 – ZDU-1O) v delu, ki se nanaša na
spreminjanje rabe skupnih delov, zadošča za odločitev o postavitvi, obratovanju
in vzdrževanju fotonapetostne naprave (v nadaljnjem besedilu: izvedba
fotonapetostne naprave) na nepremičnini v solastnini ali na skupnih delih
stavbe v etažni lastnini (v nadaljnjem besedilu: stavba), soglasje solastnikov,
ki imajo več kakor tri četrtine idealnih deležev, ali etažnih lastnikov, ki
imajo več kakor tri četrtine solastniških deležev na skupnih delih stavbe.
(2) Kadar je treba za izvedbo fotonapetostne naprave skleniti
ali spremeniti pogodbo o medsebojnih razmerjih, je ta sklenjena ali
spremenjena, ko jo podpišejo etažni lastniki, ki imajo skupaj več kakor tri
četrtine solastniških deležev na skupnih delih stavbe.
(3) Kadar je treba za izvedbo fotonapetostne naprave
ustanoviti služnost ali stavbno pravico, ne glede na določbe SPZ zadošča, da
sklenejo takšen pravni posel in podpišejo zemljiškoknjižno dovolilo solastniki,
ki imajo skupaj več kakor tri četrtine idealnih deležev, ali etažni lastniki,
ki imajo skupaj več kakor tri četrtine solastniških deležev na skupnih delih
stavbe.
(4) Solastniki ali etažni lastniki, ki so sprejeli sklep iz
prvega odstavka tega člena, z njim nemudoma seznanijo ostale solastnike ali
etažne lastnike na običajen način, v večstanovanjski ali stanovanjsko poslovni
stavbi pa sklep objavijo tudi na oglasni deski stavbe. Solastnik ali etažni
lastnik, ki se s sklepom ne strinja, lahko v 30 dneh od seznanitve s sklepom,
če etažni lastnik večstanovanjske ali stanovanjsko-poslovne stavbe za sklep ni
vedel, pa najpozneje v treh mesecih po njegovi objavi na oglasni deski stavbe,
predlaga, da sodišče v nepravdnem postopku ta sklep razveljavi. O zadevi
sodišče odloča prednostno. Sodišče pri odločanju upošteva zlasti vrsto posla
ter porazdelitev bremen in koristi za solastnike ali etažne lastnike, ki se z
odločitvijo niso strinjali, ter ali bi se s posegom poslabšal posamezni del
etažnega lastnika, ki izpodbija odločitev.
(5) Do poteka roka, v katerem solastnik ali etažni lastnik
lahko predlaga razveljavitev sklepa iz prvega odstavka tega člena, oziroma do
pravnomočne odločitve sodišča, če je bil vložen predlog za razveljavitev sklepa
v skladu s prejšnjim odstavkom, nista dovoljena sklenitev pravnega posla in
izstavitev zemljiškoknjižnega dovolila iz tretjega odstavka tega člena.
(6) Če se fotonapetostna naprava postavi na nepremičnino v
solastnini, so sredstva, pridobljena iz naslova plačila za rabo te
nepremičnine, služnost ali stavbno pravico, premoženje solastnikov skladno z
njihovimi solastniškimi deleži.
(7) Če se fotonapetostna naprava postavi na skupne dele
stavbe se sredstva iz prejšnjega odstavka vplačujejo v rezervni sklad. Če
rezervni sklad ni ustanovljen, se za ta sredstva smiselno uporablja 119. člen
SPZ. Ta odstavek se uporablja, če se vsi etažni lastniki ne dogovorijo drugače.
(8) Stroške izvedbe in odstranitve fotonapetostne naprave ter
odgovornost za morebitno škodo, ki bi zaradi tega nastala, nosijo lastnik te
naprave oziroma solastniki ali etažni lastniki, ki jo koristijo.
73. člen
(ustanovitev služnosti ali stavbne pravice na objektih v
lasti države ali samoupravne lokalne skupnosti)
(1) Ne glede na 70., 71. in 72. člen Zakona o stvarnem
premoženju države in samoupravnih lokalnih skupnosti (Uradni list RS, št. 11/18
in 79/18) se lahko na objektu v lasti države ali samoupravne lokalne skupnosti
brezplačno ustanovi služnost ali stavbna pravica za namen postavitve,
obratovanja in vzdrževanja fotonapetostne naprave, če se ustanovi v korist
skupnosti na področju energije iz OVE, ki je pravna oseba (v nadaljnjem
besedilu: skupnost OVE), katere člani so le fizične osebe, nevladne
organizacije ali samoupravna lokalna skupnost.
(2) Pred sklenitvijo pogodbe o ustanovitvi služnosti ali
pogodbe o ustanovitvi stavbne pravice iz prejšnjega odstavka na podlagi metode
neposredne pogodbe, se namera za sklenitev neposredne pogodbe obvezno objavi.
(3) Če je zainteresiranih prijaviteljev več, se kot merilo za
izbor skupnosti OVE upošteva vrstni red prispetja popolnih ponudb, kar mora
izhajati iz objave namere o sklenitvi neposredne pogodbe.
(4) Ne glede na prejšnji odstavek ima skupnost OVE, katere
član je samoupravna lokalna skupnost, ki je lastnica objekta, na katerem se bo
ustanovila služnost ali stavbna pravica, v postopku izbora prednost pred
ostalimi prijavitelji.
(5) Če se članstvo skupnosti OVE spremeni tako, da ni več
izpolnjen pogoj za brezplačnost iz prvega odstavka tega člena, se pogodba o
ustanovitvi služnosti ali pogodba o ustanovitvi stavbne pravice spremeni tako,
da je od dne prenehanja pogoja za brezplačnost, skupnost OVE zavezana plačevati
nadomestilo za služnost ali stavbno pravico v višini, ki se določi skladno s
predpisi, ki urejajo upravljanje stvarnega premoženja države in samoupravnih
lokalnih skupnosti.
(6) Brezplačne služnosti ali stavbne pravice skupnost OVE ne
sme odtujiti ali obremeniti z zastavno pravico.
X. POGLAVJE: NADZOR
74. člen
(nadzor)
(1) Nadzor nad izvajanjem tega zakona izvajajo inšpekcija,
pristojna za okolje, kmetijska inšpekcija, gozdarska inšpekcija in inšpekcija,
pristojna za energijo, vsaka na svojem področju.
(2) Izpolnitev obveznosti postavitve in obratovanja
fotonapetostne naprave iz 9. in 11. člena tega zakona nadzira inšpekcija,
pristojna za energijo.
75. člen
(pristojnosti inšpekcijskih organov)
(1) Če oseba iz šestega odstavka 42. člena tega zakona svoje
obveznosti odstranitve naprave, ki se v skladu z 2. točko šestega odstavka 42.
člena tega zakona ne uporablja za proizvodnjo električne energije, ne izpolni
prostovoljno, odstranitev fotonapetostne ali vetrne proizvodne naprave na njene
stroške odredi inšpekcija, pristojna za energijo.
(2) Če inšpekcija, pristojna za okolje, upravljalcu zaprtega
odlagališča odpadkov naloži izvedbo ukrepov za odpravo čezmernih vplivov na
okolje v skladu z zakonom, ki ureja varstvo okolja, lastnik fotonapetostnih
naprav pa na poziv upravljavca odlagališča teh naprav ne odstrani prostovoljno,
inšpekcija, pristojna za okolje, lastniku fotonapetostnih naprav naloži njihovo
odstranitev v obsegu, ki upravljavcu odlagališča omogoča izvedbo naloženih
ukrepov, ki so potrebni za zagotovitev zakonitega stanja.
XI. POGLAVJE: KAZENSKE DOLOČBE
76. člen
(prekršek zaradi neupoštevanja obveznosti obvezne postavitve
fotonapetostne naprave)
(1) Z globo od 3.000 do 20.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ne zagotovi obvezne postavitve fotonapetostne naprave
(9. in 11. člen).
(2) Z globo od 1.000 do 3.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(3) Z globo od 600 do 1.200 eurov se kaznuje posameznik, ki
stori prekršek iz prvega odstavka tega člena.
77. člen
(prekršek zaradi neupoštevanja obveznosti odstranitve
naprave)
(1) Z globo od 2.000 do 15.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, ki ne odstrani fotonapetostne ali vetrne proizvodne
naprave, ki se ne uporablja za proizvodnjo električne energije (2. točka
šestega odstavka 42. člena).
(2) Z globo od 1.000 do 3.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(3) Z globo od 600 do 1.200 eurov se kaznuje posameznik, ki
stori prekršek iz prvega odstavka tega člena.
78. člen
(prekršek v zvezi z napravami na zaprtih odlagališčih)
(1) Z globo od 3.000 do 20.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
1.     
je investitor ali lastnik fotonapetostne ali vetrne proizvodne naprave
na obstoječem zaprtem odlagališču, ki je postavljena v nasprotju s prvim
odstavkom 64. člena tega zakona;
2.     
kot investitor ali lastnik ali fotonapetostne ali vetrne proizvodne
naprave ali kot upravljavec odlagališča ni zagotovil projektne dokumentacije iz
drugega odstavka 64. člena tega zakona;
3.     
kot investitor ali lastnik fotonapetostne ali vetrne proizvodne naprave
ali kot upravljavec odlagališča ali kot lastnik zemljišča na območju naprave,
za postavitev naprave ni pridobil strokovnega mnenja iz tretjega odstavka 64.
člena tega zakona;
4.     
kot upravljavec odlagališča ne zagotovi, da se o nameri postavitve
fotonapetostnih ali vetrnih proizvodnih naprav na območju obstoječega zaprtega
odlagališča v skladu s četrtim odstavkom 64. člena tega zakona obvesti
inšpekcija, pristojna za okolje;
5.     
kot investitor ali lastnik fotonapetostne ali vetrne proizvodne naprave
ne more izkazati, da je bila o nameri postavitve fotonapetostnih naprav na
območju obstoječega zaprtega odlagališča v skladu s petim odstavkom 64. člena
tega zakona obveščena inšpekcija, pristojna za okolje;
6.     
kot investitor k projektni dokumentaciji za graditev naprave ne zagotovi
pisne izjave projektanta oziroma vodje projektiranja ter nadzornika oziroma
vodje nadzora, ki jo določa šesti odstavek 64. člena tega zakona; ali
7.     
kot lastnik zemljišča na območju naprave ali upravljalec odlagališča ne
zagotovi namenske rezervacije ali porabe sredstev, kot jo določa deveti
odstavek 64. člena tega zakona.
(2) Z globo od 1.000 do 3.000 eurov se za prekršek iz 1. do
7. točke prejšnjega odstavka kaznuje tudi odgovorna oseba pravne osebe ali
odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(3) Z globo od 600 do 1.200 eurov se za prekršek iz 1. do 7.
točke prvega odstavka tega člena kaznuje posameznik.
79. člen
(prekršek zaradi neupoštevanja obveznosti v primeru krčitve
gozda)
(1) Z globo od 1.200 do 42.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če izvaja krčitev gozda brez dovoljenja ali v nasprotju z
dovoljenjem Zavoda za gozdove Slovenije (drugi odstavek 67. člena).
(2) Z globo od 600 do 2.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(3) Z globo od 400 do 800 eurov se kaznuje posameznik, ki
stori prekršek iz prvega odstavka tega člena.
80. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
XII. POGLAVJE: PREHODNE IN KONČNE DOLOČBE
81. člen
(priprava akcijskega programa)
(1) Vlada prvi akcijski program iz prvega odstavka 5. člena
tega zakona sprejme najpozneje v 12 mesecih po uveljavitvi tega zakona.
Ministrstvo, pristojno za prostor, v sodelovanju z ministrstvom, pristojnim za
energijo, najpozneje v šestih mesecih po uveljavitvi tega zakona pripravi in
objavi osnutek akcijskega programa iz prvega odstavka 5. člena tega zakona.
(2) Podatke in strokovne podlage iz četrtega odstavka 5.
člena tega zakona ministrstva in elektrooperaterji zagotovijo v štirih mesecih
po uveljavitvi tega zakona.
82. člen
(priprava državnega prostorskega izvedbenega akta za območja
prednostnega umeščanja OVE)
(1) S postopkom priprave predloga uredbe o najustreznejši
varianti iz tretjega odstavka 6. člena tega zakona ministrstvo, pristojno za
prostor, v sodelovanju z ministrstvom, pristojnim za energijo, začne najpozneje
v dveh mesecih od objave osnutka akcijskega programa iz 5. člena tega zakona.
(2) Ministrstva začnejo z izdelavo strokovnih podlag iz
tretjega odstavka 6. člena tega zakona v 30 dneh po objavi osnutka akcijskega
programa iz prvega odstavka 5. člena tega zakona. Pri izdelavi strokovnih
podlag iz prejšnjega stavka ministrstva upoštevajo tudi podatke in že obstoječe
strokovne podlage iz postopkov priprave prostorskih aktov, ki so že v teku.
(3) Predlog uredbe iz tretjega odstavka 6. člena tega zakona
ministrstvo, pristojno za prostor, v sodelovanju z ministrstvom, pristojnim za
energijo, pripravi v osmih mesecih od uveljavitve akcijskega programa iz 5.
člena tega zakona.
(4) Na predlog ministrstva, pristojnega za prostor, in
ministrstva, pristojnega za energijo, se pri pripravi uredbe o najustreznejši
varianti iz tretjega in četrtega odstavka 6. člena tega zakona v največji meri
upošteva vsebine, strokovne podlage in ugotovitve državnih prostorskih
izvedbenih aktov, ki so v pripravi, in ki se nanašajo na načrtovanje
fotonapetostnih ali vetrnih proizvodnih naprav na potencialnih prednostnih
območjih OVE.
(5) Do začetka delovanja Projektnega sveta in Komisije za
prostorski razvoj, ki ju ureja zakon, ki ureja prostor, se pri pripravi uredbe
o najustreznejši varianti ne uporabljajo določila zakona, ki ureja prostor, o
njunih nalogah. Vodja projektne skupine o tem, da projektna skupina mnenj in
drugih dokumentov ne more sprejeti v soglasju, seznani ministra, pristojnega za
energijo, in ministra, pristojnega za prostor.
83. člen
(umeščanje v predpisanih prednostnih območjih v prehodnem
obdobju)
(1) Do uveljavitve predpisa iz tretjega odstavka 8. člena
tega zakona je na območjih predpisanega prednostnega umeščanja iz 2. do 5.
točke prvega odstavka 8. člena tega zakona ob pogojih iz VI. poglavja tega
zakona dopustno postaviti fotonapetostne naprave ne glede na določbe
prostorskih izvedbenih aktov, pri čemer se za postavitev teh naprav uporabljajo
prvi do tretji odstavek 12. člena tega zakona.
(2) Ne glede prvi odstavek 9. člena tega zakona obveza
postavitve fotonapetostnih naprav ne velja za objekte, za katere je bilo na dan
uveljavitve tega zakona:
-       
že pridobljeno gradbeno dovoljenje,
-       
že sklenjena pogodba o izdelavi dokumentacije za gradnjo objekta ali
-       
v postopku javnega naročanja že poslano v objavo javno naročilo ali
povabilo k oddaji ponudbe.
(3) Vlada sprejme uredbo iz tretjega odstavka 8. člena tega
zakona v dveh mesecih od uveljavitve tega zakona.
(4) Vlada sprejme uredbo iz 11. člena tega zakona najpozneje
v 18 mesecih od uveljavitve tega zakona.
84. člen
(rok za pripravo splošnih smernic)
Center za podpore smernice iz tretjega odstavka 15. člena
tega zakona pripravi v štirih mesecih od uveljavitve tega zakona, ministrstvo,
pristojno za energijo, pa jih sprejme in objavi na osrednjem spletnem mestu
državne uprave v petih mesecih od uveljavitve tega zakona.
85. člen
(obvezno načrtovanje fotonapetostnih naprav za postopke
prostorskega načrtovanja, ki so v teku)
Zahteva iz 21. člena tega zakona ne velja v postopkih
priprave državnih in lokalnih prostorskih izvedbenih aktov, v katerih je bila v
skladu z zakonom, ki ureja prostor, do uveljavitve tega zakon že javno
objavljena pobuda za pripravo prostorskega izvedbenega akta.
86. člen
(imenovanje odgovornih oseb za načrtovanje OVE)
Pristojna ministrstva in organizacije imenujejo odgovorne
osebe iz prvega odstavka 23. člena tega zakona najpozneje v treh mesecih po
uveljavitvi tega zakona.
87. člen
(začasna izključitev uporabe 28. člena)
V primerih, ko obveznost presoje vplivov na okolje urejata
prvi odstavek 4. člena ali četrti odstavek 5. člena Uredbe 2022/2577/EU, se ne
uporablja prvi odstavek 28. člena tega zakona.
88. člen
(zagotavljanje kakovosti spremljajočega gradiva in
dokumentacije)
Pristojna ministrstva analize poročil in strokovnih podlag
ter priporočila in primere dobrih praks iz 15. člena tega zakona prvič
zagotovijo in objavijo v letu 2023.
89. člen
(predpisi s področja voda)
(1) Do uskladitve uredb, izdanih na podlagi prvega odstavka
74. člena Zakona o vodah (Uradni list RS, št. 67/02, 2/04 – ZZdrI-A, 41/04 –
ZVO-1, 57/08, 57/12, 100/13, 40/14, 56/15, 65/20 in 35/23 – odl. US), z novim
76.a členom Zakona o vodah je na širšem vodovarstvenem območju, na katerem se
izvaja varovanje z blažjim vodovarstvenim režimom, dovoljena postavitev
samostoječih fotonapetostnih naprav in vetrnih proizvodnih naprav, če so
izpolnjeni pogoji iz prvega odstavka novega 76.a člena Zakona o vodah.
(2) Uredbe iz prejšnjega odstavka se uskladijo z novim 76.a
členom Zakona o vodah v enem letu od uveljavitve tega zakona.
(3) Do uveljavitve uredb, izdanih na podlagi prvega odstavka
74. člena Zakona o vodah (Uradni list RS, št. 67/02, 2/04 – ZZdrI-A, 41/04 –
ZVO-1, 57/08, 57/12, 100/13, 40/14, 56/15, 65/20 in 35/23 – odl. US), je ne
glede na predpise lokalnih skupnosti, izdane na podlagi 60. člena Zakona o
vodah (Uradni list SRS, št. 38/81 in 29/86 ter Uradni list RS, št. 15/91 in
52/00), ki se uporabljajo do uveljavitve teh uredb, na širšem vodovarstvenem
območju, na katerem se izvaja varovanje z blažjim vodovarstvenim režimom,
dovoljena postavitev samostoječih fotonapetostnih naprav in vetrnih proizvodnih
naprav, če so izpolnjeni pogoji iz prvega odstavka novega 76.a člena Zakona o
vodah.
(4) Pravilnik o kriterijih za določitev vodovarstvenega
območja (Uradni list RS, št. 64/04, 5/06, 58/11 in 15/16) se uskladi z novim
76.a členom Zakona o vodah v šestih mesecih od uveljavitve tega zakona.
90. člen
(uskladitev omejitve za vetrne proizvodne naprave za
kmetijskih zemljiščih v občinskih prostorskih aktih)
Kadar je v občinskem prostorskem izvedbenem aktu, ki je ob
uveljavitvi tega zakona že v veljavi ali za katerega je bil objavljen sklep o
pripravi prostorskega izvedbenega akta, načrtovana prostorska ureditev vetrne
elektrarne z nazivno močjo do 1 MW, se šteje, da je navedeni pogoj moči
izpolnjen, če tlorisna površina te naprave ne presega 150 m2,
skladno s spremenjeno štirinajsto alinejo točke i) 3.č člena Zakona o
kmetijskih zemljiščih, ne glede na njeno nazivno moč.
91. člen
(rok za izdajo izvršilnega predpisa)
Minister, pristojen za energijo, v soglasju z ministrom,
pristojnim za kmetijstvo, izda predpis iz enajstega odstavka novega 3.čc člena
Zakona o kmetijskih zemljiščih v enem letu od uveljavitve tega zakona.
92. člen
(sprejem uredbe o nadomestilu za lokalno skupnost za
spodbujanje uvajanja vetrnih proizvodnih naprav)
Vlada izda uredbo iz 71. člena tega zakona v šestih mesecih
od uveljavitve tega zakona.
93. člen
(začeti postopki)
Ob upoštevanju tretjega odstavka 1. člena Uredbe 2022/2577/EU
velja domneva prevlade javne koristi, kot je opredeljena v 3. členu Uredbe
2022/2577/EU, tudi za že začete in v času uveljavitve tega zakona še
nedokončane postopke:
1.     
državnega in občinskega prostorskega načrtovanja,
2.     
odločanja o nameravani postavitvi fotonapetostnih ali vetrnih
proizvodnih naprav na podlagi 101.c ali 101.f člena ZON,
3.     
izdaje gradbenega dovoljenja na podlagi 54. ali 66. člena GZ-1,
4.     
postopke izdaje naravovarstvenega soglasja v skladu s 105.a členom ZON
in
5.     
postopke izdaje dovoljenja za poseg v naravo v skladu s 104.a členom
ZON.
94. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 320-01/23-5/43
Ljubljana, dne 6. julija 2023
EPA 654-IX
Državni zbor
Republike Slovenije
mag. Urška Klakočar Zupančič
predsednica