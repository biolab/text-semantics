I. SPLOŠNE DOLOČBE
1. člen
(namen in vsebina zakona)
(1) Ta zakon določa način gospodarjenja z gozdovi v lasti
Republike Slovenije (v nadaljnjem besedilu: državni gozd) za doseganje
gospodarskih in razvojnih ciljev ter ciljev javnega interesa pri gospodarjenju
z državnimi gozdovi ter ustvarjanje pogojev za razvoj gozdno-lesnih verig kot
nosilcev trajnostnega razvoja in oblikovalcev zelenih delovnih mest.
(2) Ta zakon ureja načela in cilje gospodarjenja z državnimi gozdovi,
družbo Slovenski državni gozdovi (v nadaljnjem besedilu: družba), postopke,
način in omejitve pri razpolaganju z državnimi gozdovi, način pridobivanja
gozdov, način upravljanja državnih gozdov in letno nadomestilo, preglednost
poslovanja, proračunski sklad za gozdove, zbiranje in uporabo podatkov, pravico
občin do dela letnega nadomestila in druga vprašanja, povezana z gospodarjenjem
z državnimi gozdovi.
(3) Ta zakon se uporablja tudi za druga gozdna zemljišča v
lasti Republike Slovenije in zemljišča v lasti Republike Slovenije, ki so z
državnimi gozdovi ekološko oziroma funkcionalno povezana in zagotavljajo
uresničevanje celovitega gospodarjenja z državnimi gozdovi.
(4) Ta zakon se ne uporablja za državne gozdove, ki jih imajo
v upravljanju drugi upravljavci na podlagi posebnega zakona oziroma
podzakonskega predpisa ali jih kot upravljavce stvarnega premoženja države
določi Vlada Republike Slovenije (v nadaljnjem besedilu: vlada) v skladu s
predpisi, ki urejajo ravnanje s stvarnim premoženjem države.
(5) Za gospodarjenje z državnimi gozdovi, ki se jim spremeni dejanska
raba, se smiselno uporabljajo določbe tega zakona do njihove odsvojitve ali
prenosa gospodarjenja.
2. člen
(izrazi)
(1) Posamezni izrazi, uporabljeni v tem zakonu, pomenijo:
1.     
gospodarjenje z državnimi gozdovi pomeni razpolaganje z državnimi
gozdovi, upravljanje državnih gozdov ter pridobivanje gozdov;
2.     
razpolaganje z državnimi gozdovi pomeni njihovo prodajo, odsvojitev na
podlagi menjave ali drug način odplačne ali neodplačne odsvojitve, ustanovitev
služnosti, pravice stvarnega bremena in stavbne pravice na državnih gozdovih
ter skrb za pravno urejenost;
3.     
pridobivanje gozdov pomeni vsak prenos lastninske pravice na gozdovih na
Republiko Slovenijo;
4.     
upravljanje državnih gozdov pomeni izvajanje ali oddajo in nadzor nad
izvajanjem sečnje in spravila lesa, prevoza gozdnih lesnih sortimentov,
opravljanja varstvenih in gojitvenih del ter vseh drugih del, ki so potrebna za
zagotavljanje socialnih in ekoloških funkcij državnih gozdov, pridobivanja in
prodaje gozdnih dobrin, gradnje in vzdrževanja gozdne infrastrukture, razen
vzdrževanja gozdnih cest, ter prodajo lesa in gozdnih lesnih sortimentov ter
oddajanje državnih gozdov v najem;
5.     
oddajanje državnih gozdov v najem pomeni odplačno oddajo državnega gozda
oziroma objektov v njem v najem fizičnim ali pravnim osebam za opravljanje
dejavnosti, ki niso neposredno povezane z upravljanjem državnih gozdov, zlasti
za namene športnih, kulturnih, turističnih ter rekreativnih prireditev ipd.;
6.     
gozdno-lesna veriga pomeni vrednostno verigo, ki povezuje trajnostno,
večnamensko in sonaravno upravljanje z gozdovi, predelavo lesa, oblikovanje,
proizvodnjo in prodajo lesnih proizvodov ter vse druge panoge, ki temeljijo na
lesu.
(2) Drugi izrazi, uporabljeni v tem zakonu, imajo enak pomen,
kot ga določa zakon, ki ureja gozdove.
3. člen
(zakon, ki ureja stvarno premoženje države in samoupravnih
lokalnih skupnosti)
Za gospodarjenje z državnimi gozdovi po tem zakonu se ne
uporabljajo določbe zakona, ki ureja stvarno premoženje države in samoupravnih
lokalnih skupnosti, razen v primerih iz tretjega odstavka 19. člena in
tretjega odstavka 23. člena tega zakona.
II. GOSPODARJENJE Z DRŽAVNIMI GOZDOVI
4. člen
(načelo gospodarnosti)
Pri gospodarjenju z državnimi gozdovi je treba ravnati gospodarno,
učinkovito in tako, da se uresničujejo cilji iz tega zakona in predpisov, ki
urejajo gozdove ter varstvo okolja in ohranjanje narave.
5. člen
(načelo odplačnosti)
Državnih gozdov ni dovoljeno neodplačno odsvojiti ali
obremeniti, razen v primerih iz 24. in 25. člena tega zakona.
6. člen
(načelo preglednosti)
Z državnimi gozdovi se gospodari tako, da se zagotavlja
preglednost vodenja postopkov in sprejemanja odločitev.
7. člen
(cilji gospodarjenja z državnimi gozdovi)
Cilji gospodarjenja z državnimi gozdovi so:
1.     
ob upoštevanju načel trajnostnega, večnamenskega in sonaravnega
gospodarjenja z državnimi gozdovi dosegati čim višji donos in kakovost gozdnih
lesnih sortimentov;
2.     
prispevati k vzpostavitvi in razvoju gozdno-lesnih verig, promociji lesa
in lesnih proizvodov ter oblikovanju zelenih delovnih mest;
3.     
dolgoročno povečevati površino državnih gozdov;
4.     
prispevati k doseganju ciljev razvoja podeželja, zlasti ohranjanja
kmetij in podeželja v gorskem in hribovitem svetu z omejenimi možnostmi
gospodarjenja;
5.     
prispevati k doseganju ciljev ohranjanja narave, zlasti k doseganju
ciljev območij Natura 2000 in zavarovanih območij;
6.     
na področju gozdov, gozdarstva in lesarstva omogočati usposabljanje
strokovnega osebja ter podpirati izobraževanje in znanstvenoraziskovalno delo;
7.     
izvajati prodajo lesa na panju v minimalnem obsegu.
8. člen
(vračanje državnih gozdov v naravi)
Državnih gozdov kot predmeta postopkov vračanja na podlagi
zakona, ki ureja denacionalizacijo, zakona, ki ureja ponovno vzpostavitev
agrarnih skupnosti ter vrnitev njihovega premoženja in pravic, in zakona, ki
ureja izvrševanje kazenskih sankcij, ni dovoljeno odsvojiti. Z njimi je treba
gospodariti tako, da je mogoča njihova vrnitev upravičencem.
III. DRUŽBA SLOVENSKI DRŽAVNI GOZDOVI
9. člen
(ustanovitev in dejavnost družbe)
(1) Za gospodarjenje z državnimi gozdovi se ustanovi družba
Slovenski državni gozdovi.
(2) Družba v okviru opravljanja dejavnosti gospodarjenja z
državnimi gozdovi opravlja naloge razpolaganja z državnimi gozdovi, upravljanja
državnih gozdov in pridobivanja gozdov.
(3) Družba lahko poleg dejavnosti iz prejšnjega odstavka
opravlja še druge dejavnosti, ki so potrebne za gospodarno in učinkovito
opravljanje dejavnosti gospodarjenja z državnimi gozdovi, kot so organiziranje
centrov za zbiranje oziroma predelavo lesa in ustvarjanje pogojev za razvoj ter
vzpostavljanje gozdno-lesnih verig s čim višjo dodano vrednostjo.
(4) Družba pri svojem poslovanju uresničuje cilje tega
zakona.
(5) Dejavnosti iz tretjega odstavka tega člena družba
financira s prihodki od prodaje lesa, gozdnih lesnih sortimentov in drugih
gozdnih dobrin, drugih lastnih prihodkov in drugih virov.
10. člen
(poroštvo Republike Slovenije)
(1) Za organiziranje centrov iz tretjega odstavka prejšnjega člena
lahko družba za zagotavljanje osnovnih in obratnih sredstev najema kredite s
poroštvom Republike Slovenije.
(2) Poroštva iz prejšnjega odstavka daje Republika Slovenija pod
naslednjimi pogoji:
1.     
skupna višina poroštvenih obveznosti iz najetih kreditov obsega vračilo
glavnice največ do višine 20.000.000 evrov s pripadajočimi obrestmi, stroški
najetja ter realizacije kredita;
2.     
poroštvo se izda za zadolžitev, ki temelji na investicijski
dokumentaciji, ki je pripravljena v skladu s predpisi, ki urejajo pripravo in
obravnavo investicijske dokumentacije na področju javnih financ;
3.     
poroštvo se izdaja v višini 80 odstotkov vsake prevzete obveznosti;
4.     
poroštvo se lahko izda v roku desetih let od uveljavitve tega zakona;
5.     
premija, ki jo plača družba za poroštvo Republiki Sloveniji, je vsaj
tako visoka, da ustreza primerljivi poroštveni premiji, ki jo je mogoče najti
na finančnih trgih;
6.     
krediti, za katere se dajejo poroštva po tem zakonu, morajo biti najeti
po obrestnih merah, ki so primerljive obrestnim meram najboljših komitentov;
7.     
skupni stroški obravnave, odobritve in izdaje posameznega kredita ne
smejo presegati 0,5 odstotkov višine glavnice posameznega kredita;
8.     
ročnost posameznega kredita ne sme biti krajša od sedmih let in ne
daljša od 25 let;
9.     
država bo izpolnila poroštveno obveznost v roku deset delovnih dni po
prejemu upnikovega poziva, iz katerega je razvidno, da kreditojemalec navkljub
njegovemu pozivu v dogovorjenem roku ni izpolnil zapadle obveznosti;
10.  
pred sklenitvijo poroštvene pogodbe s posameznim kreditodajalcem sklene
minister oziroma ministrica (v nadaljnjem besedilu: minister), pristojna za
finance, s kreditojemalcem pogodbo o zavarovanju poroštva Republike Slovenije;
11.  
poroštvo se izda na podlagi soglasja Državnega zbora Republike Slovenije
(v nadaljnjem besedilu: državni zbor).
(3) Sredstva za izpolnjevanje poroštvenih obveznosti države za
kredit iz prvega odstavka tega člena se za vsako proračunsko obdobje zagotovijo
v proračunu Republike Slovenije. Izdana poroštva po tem členu se vštevajo v
kvoto poroštev, določeno z zakonom, ki ureja izvrševanje proračuna Republike
Slovenije.
(4) Poroštvene pogodbe z upniki sklepa minister, pristojen za
finance.
11. člen
(pravnoorganizacijska oblika in firma družbe)
(1) Družba Slovenski državni gozdovi je družba z omejeno
odgovornostjo.
(2) Firma družbe je: Slovenski državni gozdovi, d. o. o.
12. člen
(subsidiarna uporaba zakona, ki ureja gospodarske družbe)
Za družbo se uporabljajo določbe zakona, ki ureja gospodarske
družbe, če ni s tem zakonom določeno drugače.
13. člen
(ustanoviteljica in družbenica)
Ustanoviteljica in edina družbenica družbe je Republika
Slovenija, ki svojega poslovnega deleža ne sme deliti ali prenesti na drugo osebo.
14. člen
(prenehal
veljati)
15. člen
(organi družbe)
(1) Družba ima naslednje organe:
-       
skupščino,
-       
nadzorni svet,
-       
poslovodstvo,
-       
strokovni svet.
(2) (prenehal
veljati)
(3) Strokovni svet je posvetovalni organ poslovodstva družbe.
Sestavlja ga deset članov, od tega dva predstavnika lokalnih skupnosti, dva
predstavnika organizacij civilne družbe s področja varovanja okolja ter šest
predstavnikov strokovnih organizacij in združenj s področja gozdarstva in
lesarstva. Naloga strokovnega sveta družbe je svetovanje poslovodstvu v zvezi z
doseganjem ciljev tega zakona pri opravljanju nalog gospodarjenja z državnimi
gozdovi, zlasti na področju odsvojitve državnih gozdov, pridobivanju gozdov,
pripravi poslovnih načrtov ter na področju vzpostavljanja in razvoja
gozdno-lesnih verig. Mnenja, predloge in priporočila strokovnega sveta je
poslovodstvo dolžno obravnavati in se do njih opredeliti.
(4) (prenehal
veljati)
16. člen
(prenehal
veljati)
17. člen
(zagotavljanje integritete in preprečevanje korupcije)
Za poslovodstvo družbe se poleg določb, ki veljajo za
poslovodne osebe po zakonu, ki ureja integriteto in preprečevanje korupcije,
smiselno uporabljajo tudi določbe glede nezdružljivosti opravljanja funkcije,
prepovedi članstva in dejavnosti, prepovedi in omejitev sprejemanja daril in
omejitev poslovanja, ki veljajo za poklicne funkcionarje.
18. člen
(osnovni kapital)
(1) Osnovni kapital družbe je sestavljen iz stvarnega in
denarnega vložka.
(2) Osnovni vložek v denarju v celoti zagotovi in vplača
družbenica ob ustanovitvi družbe.
(3) Stvarni vložek družbenice je kapitalska naložba Republike
Slovenije v družbi Snežnik, podjetje za proizvodnjo in storitve, d. d.
IV. RAZPOLAGANJE Z DRŽAVNIMI GOZDOVI IN PRIDOBIVANJE
GOZDOV
19. člen
(splošno)
(1) Družba razpolaga z državnimi gozdovi in pridobiva gozdove
v imenu in za račun Republike Slovenije. Družba pri tem uresničuje načela in
cilje tega zakona.
(2) Za razpolaganje z državnimi gozdovi in pridobivanje
gozdov se uporabljajo določbe tega zakona in predpisov, ki urejajo promet z
gozdovi.
(3) Za obremenjevanje državnih gozdov s stvarnimi pravicami se
smiselno uporabljajo določbe zakona, ki ureja stvarno premoženje države in
samoupravnih lokalnih skupnosti.
20. člen
(način razpolaganja z državnimi gozdovi in pridobivanja
gozdov)
(1) Pri razpolaganju z državnimi gozdovi in pridobivanju
gozdov se oblikujejo večji strnjeni kompleksi državnih gozdov, zmanjšuje delež
državnih gozdov v solastnini ter prednostno pridobivajo gozdovi v obmejnem
pasu, varovalni gozdovi in gozdovi s posebnim namenom, ki jih v skladu zakonom,
ki ureja gozdove, razglasi vlada, ter gozdovi na varovanih območjih po
predpisih, ki urejajo ohranjanje narave, za doseganje ciljev teh območij.
(2) Obmejni pas iz prejšnjega odstavka določi vlada s
sklepom.
21. člen
(obvezna cenitev)
(1) Vrednost državnega gozda se pred izvedbo postopka prodaje
ali menjave oceni. Prav tako se cenitev opravi pred postopkom nakupa gozda, če
znaša vrednost nakupa 100.000 EUR ali več.
(2) Cenitev iz prejšnjega odstavka opravi sodni cenilec ustrezne
stroke, imenovan v skladu z zakonom, ki ureja sodišča, ali pooblaščeni
ocenjevalec vrednosti nepremičnin, imenovan v skladu z zakonom, ki ureja
revidiranje. Cenitev na dan začetka postopka prodaje, menjave ali nakupa ne sme
biti starejša od šestih mesecev.
(3) Državni gozd se ne sme prodati ali menjati pod ocenjeno vrednostjo
oziroma se ne sme kupiti nad ocenjeno vrednostjo iz prejšnjega odstavka.
(4) Ne glede na prejšnji odstavek se menjava državnega gozda
in nakup gozda lahko izvedeta po drugačni vrednosti od ocenjene v soglasju z
vlado.
22. člen
(letni načrt razpolaganja z državnimi gozdovi)
(1) Prodaja in menjava državnih gozdov ter neodplačni prenos
lastninske pravice z državnih gozdov na občino iz 24. člena tega zakona se
lahko izvede, če je državni gozd vključen v letni načrt razpolaganja z
državnimi gozdovi (v nadaljnjem besedilu: načrt), ki ga na predlog družbe
sprejme vlada najpozneje do 31. januarja za tekoče leto. Predlog načrta
družba pošlje v sprejem vladi najpozneje do 30. novembra za prihodnje
leto.
(2) Načrt vsebuje naslednje podatke:
1.     
o nepremičnini (katastrska občina, parcelna številka, bonitetne točke,
dejanska raba),
2.     
vrednost zemljišča, določena na podlagi izvedenih primerljivih pravnih
poslov,
3.     
navedbo o načinu prodaje ali menjave oziroma navedbo o tem, da gre za
neodplačni prenos lastninske pravice na občino, vključno z navedbo prostorskega
akta, ki določa javni interes iz 24. člena tega zakona.
(3) Načrt se lahko med letom spreminja in dopolnjuje.
Spremembe in dopolnitve načrta predlaga družba v sprejem vladi.
23. člen
(način prodaje in menjave stavbnih zemljišč)
(1) Postopek prodaje in menjave državnih gozdov, ki se jim
spremeni namenska raba v stavbno zemljišče, se izvede na podlagi ene izmed
naslednjih metod:
1.     
javna dražba,
2.     
javno zbiranje ponudb,
3.     
neposredna pogodba.
(2) Za izbiro metode in izvedbo postopka iz prejšnjega
odstavka se uporabljajo določbe glede razpolaganja z nepremičnim premoženjem iz
zakona, ki ureja stvarno premoženje države in samoupravnih lokalnih skupnosti.
(3) Neposredna pogodba po tem členu se lahko poleg primerov,
določenih v zakonu, ki ureja stvarno premoženje države in samoupravnih lokalnih
skupnosti, sklene tudi, če gre za stavbno zemljišče, na katerem stoji objekt,
ali funkcionalno zemljišče objekta, ki je zgrajen v skladu z veljavnim
prostorskim aktom in predpisi, ki urejajo graditev objektov.
24. člen
(neodplačni prenos lastninske pravice na občino)
(1) Na državnih gozdovih, ki se jim spremeni namenska raba v
stavbno zemljišče, razen na območjih naravnih vrednot in zavarovanih območjih,
ki jih je ustanovila država, se lastninska pravica lahko neodplačno prenese na
občino, na območju katere nepremičnina leži, če je izražen javni interes, in
sicer izključno za gradnjo javnih objektov športa, zdravstva, šolstva,
socialnega varstva, znanosti, kulture, javne uprave, prometne, energetske,
komunalne in vodne infrastrukture ter objektov za varstvo pred naravnimi in
drugimi nesrečami in je tak namen nedvoumno določen z občinskim podrobnim
prostorskim načrtom ali občinskim prostorskim načrtom ter je nepremičnina
vključena v sprejet načrt iz 22. člena tega zakona.
(2) Pogodba o neodplačnem prenosu lastninske pravice iz
prejšnjega odstavka mora vsebovati prepoved odsvojitve in obremenitve prenesene
nepremičnine za obdobje, ki ni krajše od 30 let, z izjemo ustanovitve služnosti
in stavbne pravice na nepremičnini.
(3) Ne glede na določbe stvarnopravnega zakonika in zakona,
ki ureja zemljiško knjigo, se prepoved odsvojitve in obremenitve iz prejšnjega
odstavka vpiše v zemljiško knjigo na predlog in stroške občine.
(4) Pogodba, ki ne vsebuje prepovedi odsvojitve in
obremenitve iz drugega odstavka tega člena, je nična.
25. člen
(neodplačna ustanovitev stavbne pravice ali stvarne
služnosti)
(1) Če je z občinskim podrobnim prostorskim načrtom ali
občinskim prostorskim načrtom izražen javni interes iz prejšnjega člena, je
mogoče na zemljiščih iz prejšnjega člena neodplačno ustanoviti stavbno pravico
ali ustanoviti stvarno služnost v korist občine, na območju katere ta zemljišča
ležijo, ali v korist izvajalca gospodarske javne službe, ki je v 100-odstotni
neposredni ali posredni lasti države ali občine in se ne ukvarja s tržno
dejavnostjo.
(2) Ne glede na določbe stvarnopravnega zakonika Republiki Sloveniji
pri neodplačni ustanovitvi stavbne pravice iz prejšnjega odstavka imetniku te
pravice po njenem prenehanju ni treba izplačati nadomestila, kar mora biti
opredeljeno v pogodbi o neodplačni ustanovitvi stavbne pravice, sicer je ta
nična.
26. člen
(medsebojne pravice in obveznosti ter financiranje)
(1) Republika Slovenija, v njenem imenu in za njen račun pa
minister, pristojen za gozdarstvo, sklene z družbo pogodbo, s katero stranki
uredita medsebojne pravice in obveznosti v zvezi z nalogami razpolaganja z
državnimi gozdovi in pridobivanja gozdov, zlasti glede:
1.     
načina in roka poročanja o opravljenih nalogah,
2.     
načina in roka plačila opravljenih nalog,
3.     
načina in oblike nadzora, ki ga izvaja Republika Slovenija.
(2) Sredstva za naloge iz prejšnjega odstavka so prihodki
oziroma odhodki proračunskega sklada za gozdove iz 33. člena tega zakona.
V. UPRAVLJANJE DRŽAVNIH GOZDOV
27. člen
(upravljanje državnih gozdov)
(1) Državne gozdove upravlja družba v svojem imenu in za svoj
račun.
(2) Družba pri upravljanju državnih gozdov uresničuje načela
in cilje tega zakona.
(3) Družba financira naloge upravljanja državnih gozdov s
prihodki od prodaje gozdnih lesnih sortimentov in drugih gozdnih dobrin, drugih
lastnih prihodkov in drugih virov.
(4) Za upravljanje državnih gozdov družba plačuje Republiki Sloveniji
letno nadomestilo v višini 20 odstotkov prihodkov od prodaje lesa iz državnih
gozdov.
(5) Nadomestilo iz prejšnjega odstavka družba med letom
plačuje kot mesečno akontacijo v proračunski sklad za gozdove iz 33. člena
tega zakona. Višina akontacije iz tega odstavka, metodologija za njen izračun
in dinamika plačil se določijo v pogodbi iz sedmega odstavka tega člena.
(6) Družba ministrstvu, pristojnemu za gozdarstvo, do
31. marca tekočega leta pošlje vse podatke, potrebne za izračun višine
letnega nadomestila za upravljanje državnih gozdov za preteklo leto.
Ministrstvo, pristojno za gozdarstvo, najkasneje do 30. aprila tekočega
leta opravi dejanski obračun višine letnega nadomestila za upravljanje državnih
gozdov za preteklo leto. Pogodbeni stranki v primeru morebitnih razlik med
vplačanimi akontacijami in dejanskim obračunom v enkratnem znesku druga drugi
poravnata razliko v roku, ki ni daljši od 30 dni od dneva dejanskega obračuna.
(7) Republika Slovenija, v njenem imenu in za njen račun pa
vlada in družba skleneta pogodbo za opravljanje nalog upravljanja državnih
gozdov, s katero določita višino, način in rok za plačilo letnega nadomestila,
nadzor nad izvajanjem pogodbe, ki ga opravlja Republika Slovenija, ter druga
vprašanja.
28. člen
(prenehal
veljati)
29. člen
(omilitveni in izravnalni ukrepi)
(1) Če so državni gozdovi, ki jih upravlja družba, v državnem
prostorskem načrtu določeni kot območja, namenjena omilitvenim in izravnalnim
ukrepom po predpisih o ohranjanju narave, mora družba osebam javnega prava ali
izvajalcem obveznih ali izbirnih gospodarskih javnih služb oziroma investitorjem
– izvajalcem državnega prostorskega načrta, ki ta zemljišča potrebujejo za
izvedbo načrtovanih prostorskih ureditev, zagotoviti vzpostavitev takih območij
in po vzpostavitvi njihovo upravljanje, kar se uredi s pogodbo med družbo in
osebo javnega prava, izvajalcem obveznih ali izbirnih gospodarskih javnih služb
ali investitorjem – izvajalcem državnega prostorskega načrta.
(2) V postopku sprejemanja državnega prostorskega načrta mora
v delu, s katerim se načrtujejo ukrepi iz prejšnjega odstavka, pripravljavec
strokovnih podlag državnega prostorskega načrta po določitvi strokovnega
predloga lokacij, na katerih se lahko izvajajo omilitveni in izravnalni ukrepi,
pridobiti mnenje družbe o možnosti pridobitve ustreznih zemljišč za
vzpostavitev omilitvenih in izravnalnih ukrepov ter po njihovi vzpostavitvi za
upravljanje teh zemljišč na lokacijah zemljišč iz strokovnega predloga. Če
predlagane lokacije niso ustrezne, družba predlaga druge, ki bodo za izvedbo
teh ukrepov ustrezne.
(3) Pri upravljanju državnih gozdov iz prvega odstavka tega
člena je treba upoštevati predpisane ukrepe v zvezi s tem členom.
VI. PREGLEDNOST POSLOVANJA IN ZUNANJI NADZOR
30. člen
(pravila upravljanja z državnimi gozdovi)
(1) Družba za upravljanje državnih gozdov na svojih spletnih straneh
javno objavi pravila, ki določajo:
1.     
način, pogoje in merila izbire izvajalcev pri oddaji posameznih del
upravljanja državnih gozdov;
2.     
način in merila prodaje gozdnih lesnih sortimentov;
3.     
pogoje in ceno za oddajanje gozdov v najem.
(2) Pravila iz prejšnjega odstavka sprejme skupščina na
predlog poslovodstva.
(3) Družba mora pri izbiri izvajalcev posameznih del
upravljanja državnih gozdov upoštevati predpise, ki urejajo javno naročanje.
31. člen
(poročanje državnemu zboru)
Družba enkrat letno, najpozneje do 31. oktobra,
državnemu zboru pošlje letno poročilo o poslovanju v preteklem letu, ki temelji
na prikazu doseganja ciljev gospodarjenja z državnimi gozdovi iz tega zakona.
32. člen
(nadzor Računskega sodišča Republike Slovenije)
Računsko sodišče Republike Slovenije (v nadaljnjem besedilu:
računsko sodišče) je pristojno za opravljanje revizij pravilnosti in smotrnosti
poslovanja družbe v skladu s pristojnostmi, kot jih določa zakon, ki ureja
računsko sodišče. Računsko sodišče je pristojno tudi za opravljanje revizij
pravilnosti in smotrnosti poslovanja v gospodarskih družbah, v katerih ima
družba neposredno ali posredno prevladujoč delež glasovalnih pravic. Glede
postopkovnih vprašanj revizije in dolžnosti revidiranca se uporabljajo določbe
zakona, ki ureja računsko sodišče.
VII. PRORAČUNSKI SKLAD ZA GOZDOVE
33. člen
(proračunski sklad)
(1) Ustanovi se proračunski sklad za gozdove kot proračunski sklad
v skladu z zakonom, ki ureja javne finance (v nadaljnjem besedilu: Gozdni
sklad).
(2) Gozdni sklad se ustanovi za nedoločen čas.
(3) Gozdni sklad se financira iz naslednjih namenskih
prejemkov:
1.     
prihodkov iz razpolaganja z državnimi gozdovi;
2.     
letnega nadomestila za upravljanje državnih gozdov iz četrtega odstavka
27. člena tega zakona.
(4) Sredstva Gozdnega sklada se namenijo za financiranje:
1.     
pridobivanja gozdov;
2.     
nalog v zvezi z razpolaganjem z državnimi gozdovi;
3.     
obveznosti Republike Slovenije iz pridobitve lastninske pravice na
gozdovih na podlagi zakona, ki ureja dedovanje;
4.     
ukrepov na območju Natura 2000 v zasebnih gozdovih v skladu s Programom
upravljanja območij Natura 2000 in programom vlaganj v gozdove, ki ga na
podlagi nacionalnega gozdnega programa pripravi Zavod za gozdove Slovenije v
skladu z zakonom, ki ureja gozdove;
5.     
obveznosti do občin iz 35. člena tega zakona;
6.     
obveznosti iz naslova davkov, prispevkov in drugih obveznih dajatev, ki
izvirajo iz lastninske pravice na državnih gozdovih;
7.     
promocije rabe lesa in lesnih proizvodov ter gozdno-lesnih verig;
8.     
nalog v zvezi s prevozom, hrambo in prodajo zaseženih in odvzetih
gozdnih lesnih sortimentov, ki jih izvaja družba na podlagi zakona, ki ureja
gozdove.
(5) Sredstva Gozdnega sklada upravlja in z njimi razpolaga ministrstvo,
pristojno za gozdarstvo, na podlagi letnega programa porabe sredstev, ki ga na
predlog ministrstva, pristojnega za gozdarstvo, sprejme vlada. Letni program
določa razdelitev sredstev po določenih namenih v posameznem letu.
VIII. PODATKI
34. člen
(zbiranje in uporaba podatkov)
(1) Družba in ministrstvo, pristojno za gozdarstvo, za
opravljanje nalog v zvezi z gospodarjenjem z državnimi gozdovi po tem zakonu
zbirata in obdelujeta naslednje podatke o državnih gozdovih: stanje gozdov,
grafični in opisni podatki o zemljiških parcelah in njihovi površini,
katastrska občina, številka parcele, dejanska raba v skladu z zakonom, ki ureja
kmetijstvo, boniteta ter identifikacijska oznaka v zemljiškem katastru in
zemljiški knjigi, knjigovodska vrednost, ocenjena vrednost in posplošena tržna
vrednost v skladu z zakonom, ki ureja množično vrednotenje nepremičnin.
(2) Družba in ministrstvo, pristojno za gozdarstvo, zbirata
podatke iz prejšnjega odstavka iz naslednjih javnih knjig in drugih zbirk
podatkov:
1.     
zemljiškega katastra;
2.     
katastra stavb;
3.     
zemljiške knjige;
4.     
poslovnega registra Slovenije;
5.     
zbirk podatkov Agencije Republike Slovenije za okolje;
6.     
zbirk podatkov o vodah;
7.     
zbirk podatkov o območjih z naravovarstvenim statusom;
8.     
zbirk podatkov o onesnaženosti zemljišč in voda;
9.     
zbirk podatkov o okolju, naravi in habitatih;
10.  
zbirk podatkov iz prostorskega informacijskega sistema po predpisih o
prostorskem načrtovanju;
11.  
zbirk podatkov o regionalni politiki;
12.  
registra nepremične kulturne dediščine;
13.  
zbirk podatkov, ki jih v okviru javne gozdarske službe vodi Zavod za
gozdove Slovenije.
(3) Poleg podatkov iz prvega odstavka tega člena družba za
opravljanje nalog v zvezi z gospodarjenjem z državnimi gozdovi po tem zakonu
zbira in obdeluje tudi osebne podatke o imetnikih stvarnih pravic na državnih
gozdovih: osebno ime in naslov oziroma firma in sedež ter davčna številka.
Podatke iz tega odstavka družba lahko pridobiva tudi iz davčnega registra.
(4) Upravljavci podatkov iz drugega in tretjega odstavka tega
člena omogočijo družbi in ministrstvu, pristojnemu za gozdarstvo, neposreden
brezplačen vpogled, prepis, izpis in prenos podatkov iz vseh zbirk, navedenih v
drugem in tretjem odstavku tega člena, ter brezplačen prenos v podatkovne
zbirke družbe in ministrstva, pristojnega za gozdarstvo, z neposredno
računalniško povezavo, če tehnične možnosti to omogočajo, ali jih brezplačno
dajo na voljo v digitalni obliki oziroma jih pošljejo v pisni obliki.
(5) Osebni podatki, ki jih družba zbira in obdeluje na
podlagi tretjega odstavka tega člena, se obdelujejo v skladu s predpisi, ki
urejajo varstvo osebnih podatkov.
(6) Za upravljanje in vzdrževanje zbirk podatkov lahko
ministrstvo, pristojno za gozdarstvo, in družba uporabljata tudi temeljne
topografske načrte, topografske karte, pregledne karte in digitalne ortofoto
načrte, ki jih upravljavci podatkov, kart in digitalnih ortofoto načrtov iz
drugega odstavka tega člena pošljejo ministrstvu, pristojnemu za gozdarstvo, in
družbi brezplačno, zaračunajo pa lahko neposredne materialne stroške za
potrebne dodatne izvode oziroma obdelavo.
IX. PRAVICA OBČIN DO DELA LETNEGA NADOMESTILA
35. člen
(občine)
(1) Občine, v katerih ležijo državni gozdovi, ki jih upravlja
družba, prejmejo 25 odstotkov letnega nadomestila iz četrtega odstavka
27. člena tega zakona.
(2) Posamezna občina, v kateri ležijo državni gozdovi, ki jih
upravlja družba, prejme sorazmerni del vrednosti iz prejšnjega odstavka, in
sicer glede na realizirani posek (neto m3) v tej občini.
(3) Vrednost iz prejšnjega odstavka izplača upravičenim
občinam ministrstvo, pristojno za gozdarstvo, do 30. junija tekočega leta
za preteklo leto.
(4) V proračunu občine se nakazana sredstva iz prejšnjega odstavka
izkazujejo kot namenski prejemki ter porabljajo kot namenski izdatki za gradnjo
in vzdrževanje lokalne cestne infrastrukture.

Zakon o gospodarjenju z gozdovi v lasti
Republike Slovenije – ZGGLRS (Uradni list RS, št. 9/16) vsebuje naslednje prehodne in
končne določbe:
»X. PREHODNE IN KONČNE DOLOČBE
36. člen
(Sklad kmetijskih zemljišč
in gozdov Republike Slovenije)
(1) Sklad v skladu z Zakonom o Skladu kmetijskih zemljišč in
gozdov Republike Slovenije (Uradni list RS, št. 19/10 – uradno prečiščeno
besedilo, 56/10 – ORZSKZ16 in 14/15 – ZUUJFO) do dokončanja postopkov opravlja
naloge in izpolnjuje obveznosti v zvezi s:
1.     
postopki denacionalizacije gozdov in izplačilom odškodnin zaradi
nezmožnosti uporabe vrnjenih gozdov v skladu z zakonom, ki ureja
denacionalizacijo;
2.     
postopki vračanja premoženja in izplačila odškodnin zaradi nezmožnosti
uporabe vrnjenih gozdov v skladu z zakonom, ki ureja izvrševanje kazenskih
sankcij;
3.     
postopki vračanja premoženja članom agrarnih skupnosti v skladu z
zakonom, ki ureja ponovno vzpostavitev agrarnih skupnosti ter vrnitev njihovega
premoženja in pravic;
4.     
postopki, povezanimi z neodplačnimi prenosi lastninske pravice na
gozdovih z Republike Slovenije na druge pravne osebe in z drugih pravnih oseb
na Republiko Slovenijo na podlagi 14., 16. in 16.a člena Zakona o Skladu
kmetijskih zemljišč in gozdov Republike Slovenije (Uradni list RS, št. 19/10
– uradno prečiščeno besedilo in 56/10 – ORZSKZ16), 74. člena Zakona o
zadrugah (Uradni list RS, št. 97/09 – uradno prečiščeno besedilo),
8. člena Zakona o ponovni vzpostavitvi agrarnih skupnosti ter vrnitvi
njihovega premoženja in pravic (Uradni list RS, št. 5/94, 38/94, 69/95,
22/97, 56/99, 72/00 in 87/11), 5. člena Zakona o lastninskem
preoblikovanju podjetij (Uradni list RS, št. 55/92, 7/93, 31/93, 32/94 –
odl. US, 1/96 in 30/98 – ZZLPPO), 19. člena Zakona o spremembah in dopolnitvah
Zakona o javnih cestah (Uradni list RS, št. 92/05) in 64. člena
Zakona o športu (Uradni list RS, št. 22/98).
(2) Državni gozdovi iz 4. točke prejšnjega odstavka po
končanju postopkov preidejo v gospodarjenje družbi.
(3) Ne glede na 33. člen tega zakona se sredstva
gozdnega sklada po poplačilu obveznosti iz 3., 5. in 6. točke četrtega odstavka
33. člena tega zakona prednostno namenijo za financiranje nalog in
obveznosti Sklada iz prvega odstavka tega člena, in sicer šele po porabi
sredstev, ki so do uveljavitve tega zakona za ta namen zagotovljena na Skladu.
(4) Sredstva se za namene iz prejšnjega odstavka zagotavljajo
na podlagi letnega programa dela in finančnega načrta Sklada.
37. člen
(ustanovitev družbe)
(1) Vlada sprejme akt o ustanovitvi družbe in vloži predlog
za njen vpis v register pri registrskem organu najpozneje v 30 dneh od
uveljavitve tega zakona.
(2) Vlada do imenovanja poslovodstva imenuje vršilca
dolžnosti poslovodstva družbe za največ eno leto.
(3) Vlada imenuje strokovno komisijo iz tretjega odstavka
16. člena tega zakona najpozneje v 14 dneh po ustanovitvi družbe.
(4) Strokovna komisija iz prejšnjega odstavka objavi prvi
javni poziv za pridobivanje kandidatov za člane nadzornega sveta najpozneje v
dveh mesecih po ustanovitvi družbe.
38. člen
(prvi načrt razpolaganja z
državnimi gozdovi)
Družba pripravi predlog prvega načrta iz 22. člena tega
zakona in ga pošlje vladi v potrditev najpozneje do 30. novembra 2016.
39. člen
(prenos gospodarjenja z
državnimi gozdovi s Sklada na družbo)
(1) Na družbo se 1. julija 2016 v gospodarjenje
prenesejo državni gozdovi, s katerimi do tega roka gospodari Sklad.
(2) Družba kot pravna naslednica Sklada vstopi v vsa pravna
razmerja v zvezi z gozdovi iz prejšnjega odstavka.
(3) Ne glede na prejšnji odstavek Sklad opravlja naloge in
izpolnjuje obveznosti iz prvega odstavka 36. člena tega zakona.
(4) Prenos gospodarjenja z državnimi gozdovi s Sklada na
družbo se izvede na podlagi delitvene bilance iz 40. člena tega zakona.
40. člen
(delitvena bilanca)
(1) Iz poslovnih knjig Sklada se po stanju v bilanci stanja
na dan 31. maj 2016 v delitveni bilanci razdelijo osnovna sredstva,
terjatve in obveznosti, ki se nanašajo na preneseno dejavnost gospodarjenja z
državnimi gozdovi.
(2) Delitvena bilanca vključuje seznam državnih gozdov, ki se
prenesejo v gospodarjenje družbi v skladu s prvim odstavkom prejšnjega člena.
(3) Delitveno bilanco pripravi Sklad in jo potrdi vlada
najpozneje do roka iz prvega odstavka 39. člena tega zakona.
41. člen
(podatki o državnih
gozdovih)
Sklad posreduje analitične podatke, potrebne za gospodarjenje
z državnimi gozdovi, na ministrstvo, pristojno za gozdarstvo, in družbo, v 30
dneh od uveljavitve tega zakona.
42. člen
(prenos izvajanja
koncesijskih razmerij)
(1) Koncesije za izkoriščanje državnih gozdov, prenesenih v
skladu z 39. členom tega zakona, se izvajajo v skladu z dosedanjimi
predpisi do izteka koncesijskih obdobij, pri čemer:
1.     
naloge v zvezi z izvajanjem koncesij v imenu in za račun koncedenta
opravlja družba kot javno pooblastilo;
2.     
se koncesijska dajatev določi tako, da se od letne realizacije za
posekani in prodani les po tržni vrednosti na kamionski cesti odštejejo
priznani stroški izkoriščanja državnih gozdov, ki so stroški poseka, spravila,
prodaje gozdnih lesnih sortimentov, stroški opravljenih varstvenih in
gojitvenih del ter vseh drugih del, ki so potrebna za zagotavljanje socialne in
ekološke funkcije državnih gozdov, ter stroški gradnje in vzdrževanja gozdne
infrastrukture, razen vzdrževanja gozdnih cest;
3.     
sta koncesijska dajatev za izkoriščanje državnih gozdov in prihodek od
prodaje gozdnih lesnih sortimentov na javni dražbi oziroma z neposredno pogodbo
prihodek proračuna Republike Slovenije ter se nakazujeta v Gozdni sklad iz
33. člena tega zakona.
(2) Do izteka koncesijskega obdobja iz prvega odstavka tega
člena se za državne gozdove, za katere se plačuje koncesijska dajatev, ne
plačuje letno nadomestilo za upravljanje gozdov iz četrtega odstavka
27. člena tega zakona.
(3) Za opravljanje nalog v zvezi z izvajanjem koncesijskih
razmerjih v skladu s tem členom družba zbira in obdeluje podatke o državnih
gozdovih iz prvega odstavka 34. člena tega zakona ter osebne podatke o
koncesionarjih (osebno ime ali firma, naslov ali sedež ter davčna številka).
Osebne podatke iz tega odstavka lahko družba pridobiva tudi iz davčnega
registra. Za zbiranje, uporabo in posredovanje podatkov ter varstvo osebnih
podatkov iz tega odstavka se uporabljajo določbe drugega, četrtega, petega in
šestega odstavka 34. člena tega zakona.
43. člen
(prenos delavcev s Sklada
na družbo)
(1) Z dnem prenosa gospodarjenja z državnimi gozdovi v skladu
s prvim odstavkom 39. člena tega zakona preidejo na delo v družbo javni
uslužbenci Sklada glede na preneseni obseg dejavnosti gospodarjenja z državnimi
gozdovi. Na delo v družbo preidejo javni uslužbenci Sklada, ki na Skladu
opravljajo naloge v zvezi z razpolaganjem in upravljanjem z državnimi gozdovi
ter pridobivanjem gozdov, kot tudi javni uslužbenci Sklada, ki izvajajo
podporne naloge v zvezi z navedenimi nalogami. Seznam javnih uslužbencev iz
tega odstavka ter višina sredstev za plače, druge osebne prejemke in materialne
stroške javnih uslužbencev sta sestavni del programa prenosa delavcev s Sklada
na družbo (v nadaljnjem besedilu: program prenosa), ki ga pripravi Sklad
najpozneje v roku 30 dni od uveljavitve tega zakona. Program prenosa vsebuje
tudi podrobnejši postopek prenosa delavcev ter obseg pogodbenih in drugih
pravic in obveznosti iz delovnih razmerij. Pogodbene in druge pravice in
obveznosti iz delovnih razmerij, ki so jih imeli javni uslužbenci iz tega
odstavka na dan prenosa pri Skladu, preidejo na družbo. Družba mora delavcem še
najmanj eno leto zagotavljati tudi pravice in obveznosti iz kolektivne pogodbe
Sklada.
(2) Javni uslužbenci iz prejšnjega odstavka sklenejo pogodbo
o zaposlitvi z družbo za delovna mesta, določena v aktu o notranji organizaciji
in sistemizaciji delovnih mest družbe, pri čemer jim mora ta najmanj eno leto
zagotavljati vsaj enak obseg pogodbenih in drugih pravic in obveznosti,
kakršnega so imeli pred prehodom na družbo.
(3) Akt o notranji organizaciji in sistemizaciji delovnih
mest družbe pripravi vršilec dolžnosti poslovodstva družbe.
(4) Za druga vprašanja v zvezi s prenosom delavcev po tem
členu se uporabljajo določbe zakona, ki ureja delovna razmerja.
44. člen
(prenos dokumentacije in
evidenc)
Za državne gozdove, glede katerih se gospodarjenje prenese s
Sklada na družbo, Sklad najpozneje do 31. maja 2016 posreduje tej vso
potrebno dokumentacijo v zvezi z izvajanjem koncesij v državnih gozdovih,
evidence s podatki o državnih gozdovih in vso drugo dokumentacijo glede
njihovega gospodarjenja.
45. člen
(obstoječa pogodbena
razmerja)
Obstoječa pogodbena razmerja v zvezi z gospodarjenjem z
državnimi gozdovi se uskladijo z določbami tega zakona najpozneje do
1. julija 2017.
46. člen
(Zakon o Skladu kmetijskih
zemljišč in gozdov Republike Slovenije)
V Zakonu o Skladu kmetijskih zemljišč in gozdov Republike
Slovenije (Uradni list RS, št. 19/10 – uradno prečiščeno besedilo, 56/10 –
ORZSKZ16 in 14/15 – ZUUJFO):
1.     
se v prvem, četrtem, šestem in osmem odstavku 2. člena, prvem
odstavku 4. člena, drugem odstavku in drugi alineji četrtega odstavka
10. člena, 15. členu, prvem odstavku 17. člena in v drugem
odstavku 20. člena besedilo »kmetijska zemljišča, kmetije in gozdovi« v vseh
sklonih nadomesti z besedilom »kmetijska zemljišča in kmetije« v ustreznem
sklonu;
2.     
v tretjem odstavku 2. člena za besedo »zakup« preneha veljati
besedilo », dodeljevanje koncesij«;
3.     
v tretjem in petem odstavku 4. člena preneha veljati besedilo »ali
gozda«;
4.     
v prvem odstavku 5. člena preneha veljati besedilo », pogodbeni
izvajalec del v gozdovih, s katerimi gospodari sklad«;
5.     
v četrtem odstavku 10. člena v prvi alineji preneha veljati
besedilo »ter za uresničevanje in razvoj vseh funkcij gozdov«;
6.     
v šestem odstavku 10. člena prenehata veljati besedili »in gozdovi«
ter »in gozdov«;
7.     
preneha veljati 10.a člen;
8.     
v drugem odstavku 13. člena preneha veljati šestnajsta alineja;
9.     
v šestem odstavku 13. člena preneha veljati besedilo »,
koncesionarja«;
10.  
v petem odstavku 16.a člena preneha veljati besedilo »in v gospodarjenje
skladu«;
11.  
v prvem odstavku 16.b člena prenehata veljati besedili »in gozdovih« in
»ali gozda«;
12.  
v prvem in drugem odstavku 16.c člena prenehata veljati besedili »in
gozdove« in »ali gozda«;
13.  
v četrtem odstavku 16.c člena prenehata veljati besedili »in gozdovi« in
»ali gozda«;
14.  
v prvem odstavku 16.e člena preneha veljati besedilo »ali gozdovi«;
15.  
v tretjem odstavku 16.e člena prenehata veljati besedili »ali
koncesionarji« in »oziroma pri izvajanju koncesije«;
16.  
v prvem odstavku 17. člena preneha veljati besedilo »oziroma do
podelitve koncesije«;
17.  
preneha veljati tretji odstavek 17. člena;
18.  
se sedmi odstavek 17. člena spremeni tako, da se glasi:
»Po izteku pogodb iz drugega odstavka tega
člena oziroma če se sedanji upravljavci odpovedo pravici do sklenitve pogodbe
oziroma se sklenjena pogodba razdre, se v skladu z zakonom, ki ureja zakupna
oziroma druga ustrezna razmerja, pogodba za novo obdobje sklene na podlagi
javnega razpisa. Zakupnika izbere Sklad oziroma občina. Po izteku pogodb lahko
v skladu z zakonom dotedanji zakupniki ali drugi uporabniki pod enakimi pogoji
uveljavijo prednostno pravico pri vzpostavitvi novih pogodbenih razmerij.«;
19.  
v osmem odstavku 17. člena prenehata veljati besedili »ali
odškodnino za podeljeno koncesijo« in »ali odškodnina«;
20.  
v 17.a členu prenehajo veljati besedila »in gozdov«, »in gozdove«, »in
gozdarstva« ter »in gozdovi«;
21.  
v 17.b členu prenehata veljati besedili »in gozdovi« ter », gozdovi«;
22.  
preneha veljati tretji odstavek 20. člena;
23.  
v sedmem odstavku 20. člena preneha veljati besedilo »in gozdove,
in 10 odstotkov od prihodkov sklada od gospodarjenja z državnimi gozdovi«.
47. člen
(Zakon o gozdovih)
V Zakonu o gozdovih (Uradni list RS, št. 30/93, 13/98 –
odl. US, 56/99 – ZON, 67/02, 110/02 – ZGO-1, 115/06 – ORZG40, 110/07, 8/10 –
ZSKZ-B, 106/10, 63/13, 101/13 – ZDavNepr, 17/14, 22/14 – odl. US in 24/15):
1.     
prenehajo veljati sedmi, osmi, deveti in dvanajsti odstavek
47. člena, uporabljajo pa se še za obstoječa koncesijska razmerja do
izteka zadnjega koncesijskega obdobja;
2.     
preneha veljati prvi odstavek 57. člena;
3.     
se peti in šesti odstavek 81.c člena spremenita tako, da se glasita:
»(5) Prevoz, hrambo in prodajo zaseženih in
odvzetih gozdnih lesnih sortimentov izvaja družba Slovenski državni gozdovi, d.
o. o., v imenu in za račun Republike Slovenije. Republika Slovenija sklene z
družbo Slovenski državni gozdovi, d. o. o., pogodbo, s katero stranki uredita
medsebojne pravice in obveznosti v zvezi z opravljanjem nalog iz tega člena,
zlasti glede višine nadomestila za opravljanje storitev, načina in rokov za
zagotavljanje finančnih sredstev za opravljanje nalog ter načina in oblike
nadzora, ki ga izvaja Republika Slovenija v zvezi z izpolnjevanjem pogodbenih
obveznosti, predvsem porabe sredstev ter kakovosti in pravočasnosti opravljanja
nalog.
(6) Sredstva za izvajanje nalog iz
prejšnjega odstavka se zagotovijo iz proračunskega sklada za gozdove v skladu z
zakonom, ki ureja gospodarjenje z gozdovi v lasti Republike Slovenije.«.
48. člen
(Zakon o Slovenskem
odškodninskem skladu)
V Zakonu o Slovenskem odškodninskem skladu (Uradni list RS,
št. 21/11 – uradno prečiščeno besedilo) v prvem odstavku 11. člena v
prvi alineji preneha veljati besedilo »in gozdove, in 10 % od njegovih
prihodkov od gospodarjenja z državnimi gozdovi«.
49. člen
(Uredba o koncesiji za
izkoriščanje gozdov v lasti Republike Slovenije)
Uredba o koncesiji za izkoriščanje gozdov v lasti Republike
Slovenije (Uradni list RS, št. 98/10, 98/12, 62/13, 90/13 in 108/13)
preneha veljati 1. julija 2016, uporablja pa se še za obstoječa
koncesijska razmerja do izteka zadnjega koncesijskega obdobja, kolikor ni v
nasprotju z določbami tega zakona.
50. člen
(Pravilnik o pogojih, ki
jih mora izpolnjevati fizična oseba za uveljavljanje prednostne pravice pri
podelitvi koncesije za izkoriščanje gozdov v lasti Republike Slovenije)
Pravilnik o pogojih, ki jih mora izpolnjevati fizična oseba
za uveljavljanje prednostne pravice pri podelitvi koncesije za izkoriščanje
gozdov v lasti Republike Slovenije (Uradni list RS, št. 2/10) preneha
veljati 1. julija 2016, uporablja pa se še za obstoječa koncesijska
razmerja do izteka zadnjega koncesijskega obdobja.
51. člen
(odložitev in podaljšanje
uporabe določb)
(1) Določbe 19. do 29. člena, 34., 35., 36., 46., 47. in
48. člena tega zakona se začnejo uporabljati 1. julija 2016.
(2) Do začetka uporabe določb 46., 47. in 48. člena tega
zakona se uporabljajo določbe, ki so veljale do uveljavitve tega zakona.
52. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o zagotavljanju zemljišč za izvajanje
izobraževalnih ter raziskovalnih in razvojnih dejavnosti s področja kmetijstva
in gozdarstva – ZZIRDKG (Uradni list RS, št. 36/21) vsebuje naslednjo končno
določbo:
»16. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o Slovenskem
državnem holdingu – ZSDH-1A (Uradni list RS, št. 140/22) vsebuje naslednjo končno določbo:
»29. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, razen drugega odstavka 5. člena tega zakona, ki
začne veljati z dnem prenehanja uporabe Zakona o ukrepih Republike Slovenije za
krepitev stabilnosti bank (Uradni list RS, št. 105/12, 63/13 – ZS-K, 23/14
– ZDIJZ-C, 104/15, 26/17 – ORZUKSB33, 27/17 – popr. in 174/20 – ZIPRS2122).«.