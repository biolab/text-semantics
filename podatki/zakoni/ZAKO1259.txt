I. TEMELJNE DOLOČBE
1. člen
(1) Pravna oseba
je kazensko odgovorna za kaznivo dejanje pod pogoji, ki jih v skladu s
Kazenskim zakonikom določa ta zakon.
(2) Zakon določa, za katero kaznivo dejanje
je lahko odgovorna pravna oseba in kakšna kazen oziroma druga kazenska sankcija
se ji lahko izreče.
Omejitve pri odgovornosti pravnih
oseb za kazniva dejanja
2. člen
(1) Republika Slovenija in lokalne
samoupravne skupnosti kot pravne osebe ne odgovarjajo za kaznivo dejanje.
(2) Za pravne osebe, ki niso obsežene v
prejšnjem odstavku, lahko zakon določi, da so za določeno kaznivo dejanje
odgovorne vse ali pa samo nekatere vrste pravnih oseb.
Krajevna veljavnost zakona
3. člen
(1) Po tem zakonu so domače in tuje pravne
osebe odgovorne za kazniva dejanja, storjena na ozemlju Republike Slovenije.
(2) Domača in tuja pravna oseba sta po tem
zakonu odgovorni tudi za kaznivo dejanje, storjeno v tujini, če ima pravna
oseba na ozemlju Republike Slovenije svoj sedež ali pa na njem opravlja svojo
dejavnost, kaznivo dejanje pa je bilo storjeno proti Republiki Sloveniji,
njenemu državljanu ali domači pravni osebi.
(3) Domača pravna oseba je po tem zakonu
odgovorna tudi za kaznivo dejanje, storjeno v tujini proti tuji državi, tujemu
državljanu ali tuji pravni osebi, pri čemer odgovornost pravne osebe ni odvisna
od pogojev, določenih v 12. in drugem odstavku 13. člena Kazenskega zakonika ter posebnih pogojev za pregon storilca iz 14. člena Kazenskega zakonika, razen pogojev iz tretjega in petega odstavka.
II. SPLOŠNI DEL
1. Pogoji, pod
katerimi je pravna oseba odgovorna za kaznivo dejanje
Temelji odgovornosti pravne osebe
4. člen
Za kaznivo dejanje, ki ga je storilec
storil v imenu, na račun ali v korist pravne osebe, je ta pravna oseba kazensko odgovorna:
1.    
če pomeni storjeno kaznivo dejanje izvršitev
protipravnega sklepa, naloga ali odobritve njenih vodstvenih ali nadzornih
organov;
2.    
če so njeni vodstveni ali nadzorni organi
vplivali na storilca ali mu omogočili, da je storil kaznivo dejanje;
3.    
če pridobi protipravno premoženjsko korist iz
kaznivega dejanja ali predmete, nastale s kaznivim dejanjem;
4.    
če so njeni vodstveni ali nadzorni organi
opustili dolžno nadzorstvo nad zakonitostjo ravnanja njim podrejenih delavcev.
Meje odgovornosti pravne osebe za
kaznivo dejanje
5. člen
(1) Ob pogojih iz prejšnjega člena je
pravna oseba odgovorna za kaznivo dejanje tudi, če storilec za storjeno kaznivo
dejanje ni kriv ali če je dejanje storil pod vplivom
sile ali grožnje pravne osebe.
(2) Odgovornost pravne osebe ne izključuje
kazenske odgovornosti fizičnih oziroma odgovornih oseb za storjeno kaznivo
dejanje.
(3) Za kazniva dejanja, storjena iz
malomarnosti, je pravna oseba lahko odgovorna le pod pogoji iz 4. točke 4.
člena tega zakona. V tem primeru se sme pravno osebo kaznovati mileje.
(4) Če v pravni osebi razen storilca ni
drugega organa, ki bi lahko vodil ali nadziral storilca, odgovarja pravna oseba
za storjeno kaznivo dejanje v mejah storilčeve krivde.
Odgovornost pri spremembi statusa
pravne osebe
6. člen
(1) Pravna oseba,
ki je v stečaju, je lahko kazensko odgovorna ne glede na to, ali je bilo
kaznivo dejanje storjeno pred uvedbo stečajnega postopka ali med njim, vendar
se ji ne izreče kazen, temveč le odvzem premoženjske koristi in varnostni ukrep
odvzema predmetov.
(2) Če je pravna oseba pred pravnomočno
končanim kazenskim postopkom prenehala obstajati, se jo lahko spozna za
odgovorno, kazen in druge sankcije pa se izrečejo subjektu,
ki je njen pravni naslednik, če so njegovi vodstveni ali nadzorni organi pred prenehanjem obsojene pravne osebe vedeli za storjeno kaznivo
dejanje.
(3) Subjektu, ki
je pravni naslednik obsojene pravne osebe, njegovi vodstveni ali nadzorni
organi pa niso vedeli za storjeno kaznivo dejanje, se izreče le odvzem
premoženjske koristi in varnostni ukrep odvzema predmetov.
(4) Če je pravna oseba prenehala obstajati
po pravnomočno končanem kazenskem postopku, se izrečena sankcija izvrši v
skladu z določbami drugega in tretjega odstavka tega člena.
Skrajna sila
7. člen
(1) Pravna oseba ni odgovorna, če je
storilec izvršil kaznivo dejanje zato, da bi od nje odvrnil nezakrivljeno
nevarnost škode, ki ne izhaja iz dovoljenih dejanj drugih oseb ali državnih
organov, pri tem pa je škoda, ki je grozila, večja od škode, povzročene s
kaznivim dejanjem.
(2) V primerih, ko se storilec zaradi
prekoračene skrajne sile sme kaznovati mileje ali se mu sme kazen odpustiti, se
tudi pravno osebo sme kaznovati mileje oziroma se ji sme kazen odpustiti.
Poskus
8. člen
(1) Če je storilec naklepno kaznivo dejanje
začel, pa ga ni dokončal, je za poskus pod pogoji iz 4. člena tega zakona
odgovorna tudi pravna oseba, če je v zakonu določeno, da je poskus kazniv.
(2) Pravno osebo se kaznuje za poskus enako
kot za dokončano kaznivo dejanje, sme pa se tudi kaznovati mileje.
(3) Če vodstveni ali nadzorni organ
storilcu prostovoljno prepreči dokončanje začetega kaznivega dejanja, se sme
pravni osebi kazen odpustiti.
Kolektivno kaznivo dejanje
9. člen
Če je pri pravni osebi podan isti temelj
odgovornosti glede več istovrstnih in časovno povezanih kaznivih dejanj večih
storilcev, taka pravna oseba odgovarja, kakor da bi bilo storjeno eno kaznivo
dejanje.
Sostorilstvo pravnih oseb
10. člen
(1) Dvoje ali več pravnih oseb sodeluje pri
kaznivem dejanju v sostorilstvu, če je pri vsaki podan kateri od temeljev
odgovornosti iz 4. člena tega zakona.
(2) Pri sostorilstvu po prejšnjem odstavku
vsaka pravna oseba odgovarja tako, kakor da bi bila edina poleg storilca
odgovorna za kaznivo dejanje.
Splošni razlogi za milejše kaznovanje
ali odpustitev kazni
11. člen
(1) Če vodstveni ali nadzorni organ po
storitvi kaznivega dejanja, pri katerem je za pravno
osebo podan temelj odgovornosti iz 4. točke 4. člena tega zakona, preden je
bilo dejanje odkrito, prostovoljno naznani storilca,
se sme pravno osebo kaznovati mileje.
(2) Če vodstveni ali nadzorni organ po
storitvi kaznivega dejanja, pri katerem je za pravno
osebo podan temelj odgovornosti iz 4. točke 4. člena tega zakona prostovoljno naznani
storilca, preden je bilo dejanje odkrito in takoj
odredi vrnitev protipravno pridobljene premoženjske koristi ali odpravi
povzročene škodljive posledice ali sporoči podatke o temeljih odgovornosti za
druge pravne osebe, se sme pravni osebi kazen odpustiti.
2. Kazni in
druge sankcije za pravne osebe
Vrste kazni
12. člen
Za kazniva dejanja pravnih oseb se sme
predpisati naslednje kazni:
1)       
denarna kazen;
2)       
odvzem premoženja;
3)       
prenehanje pravne osebe;
4)       
prepoved razpolaganja z vrednostnimi papirji,
katerih imetnica je pravna oseba.
Denarna kazen
13. člen
(1) Denarna kazen, ki se sme predpisati, ne
sme biti manjša od 10.000 eurov in ne večja od 1,000.000 eurov.
(2) V primeru, ko je bila s kaznivim
dejanjem pravne osebe povzročena drugemu premoženjska škoda ali je pravna oseba
pridobila protipravno premoženjsko korist, je lahko največja mera izrečene
denarne kazni dvestokratni znesek takšne škode ali koristi.
Odvzem premoženja
14. člen
(1) Pravni osebi se lahko odvzame polovico
ali več premoženja ali celotno premoženje.
(2) Odvzem premoženja se sme izreči za
kazniva dejanja, za katera je predpisana kazen pet let zapora ali hujša kazen.
(3) V primeru stečajnega postopka kot
posledice izrečene kazni odvzema premoženja se upniki lahko poplačajo iz
odvzetega premoženja.
Prenehanje pravne osebe
15. člen
(1) Prenehanje pravne osebe se lahko
izreče, če je bila dejavnost pravne osebe v celoti ali v pretežni meri
izrabljena za izvršitev kaznivih dejanj.
(2) Poleg prenehanja pravne osebe lahko
sodišče izreče še kazen odvzema premoženja.
(3) Z izrečeno kaznijo prenehanja pravne
osebe sodišče predlaga začetek likvidacijskega postopka.
(4) Iz premoženja pravne osebe, ki ji je
bila izrečena kazen prenehanja pravne osebe, se lahko poplačajo upniki.
15.a člen
(črtan)
Prepoved razpolaganja z vrednostnimi
papirji, katerih imetnica je pravna oseba
15.b člen
Pravni osebi sme sodišče za kazniva dejanja
iz 24. poglavja in za kazniva dejanja po 260. in 262. do 264. členu iz 26.
poglavja Kazenskega zakonika izreči kot stransko kazen prepoved razpolaganja z
vrednostnimi papirji, katerih imetnica je pravna oseba in ki so vpisani v
centralni register nematerializiranih vrednostnih papirjev, za obdobje od enega
do osmih let.
Odmera kazni
16. člen
(1) Sodišče pri odmeri kazni pravni osebi
upošteva poleg splošnih pravil za odmero kazni iz 49.
člena Kazenskega zakonika tudi gospodarsko moč pravne
osebe.
(2) Pri kaznivih dejanjih, za katere je
poleg denarne kazni predpisana tudi kazen odvzema premoženja, mora sodišče pri
odmeri višine denarne kazni upoštevati, da ne presega polovice premoženja
pravne osebe.
Pogojna obsodba
17. člen
(1) Sodišče sme pravni osebi za kaznivo
dejanje izreči namesto denarne kazni pogojno obsodbo.
(2) S pogojno obsodbo lahko določi sodišče
pravni osebi denarno kazen do 500.000 eurov in hkrati odloči, da ne bo izrečena, če pravna oseba v času, ki ga
določi sodišče in ki ne sme biti krajši od enega in ne daljši od petih let
(preizkusna doba), ne bo odgovorna za nova kazniva dejanja.
Varnostni ukrepi
18. člen
Za kazniva dejanja pravnih oseb se smeta
poleg varnostnega ukrepa odvzema predmetov po 73.
členu Kazenskega zakonika izrekati kot varnostna
ukrepa:
1)       
objava sodbe;
2)       
prepoved določene gospodarske dejavnosti pravni
osebi.
Objava sodbe
19. člen
(1) Varnostni ukrep objave sodbe izreče
sodišče v primeru, ko bi bilo koristno, da javnost izve za sodbo, zlasti pa, če
bi objava sodbe pripomogla k temu, da se odvrne nevarnost za življenje ali
zdravje ljudi ali da se zavaruje varnost prometa ali kakšna korist
gospodarstva.
(2) Sodišče oceni glede na pomen kaznivega
dejanja in potrebo, da javnost izve za sodbo, ali naj se sodba objavi v tisku,
radiu ali televiziji ali po več navedenih sredstvih javnega obveščanja hkrati
ter ali naj se objavi njena obrazložitev v celoti ali v izvlečku. Sodišče pri
tem upošteva, da bo z načinom objave omogočena obveščenost vseh tistih, v
katerih interesu je treba sodbo objaviti.
Prepoved določene gospodarske
dejavnosti pravni osebi
20. člen
(1) Sodišče sme pravni osebi prepovedati
proizvajati določene proizvode ali poslovati v določenih obratih, ali ji
prepovedati ukvarjati se z določenimi posli prometa blaga ali storitev ali z
drugimi gospodarskimi posli.
(2) Varnostni ukrep se lahko izreče pravni
osebi, če bi bilo njeno nadaljnje ukvarjanje z določeno gospodarsko dejavnostjo
nevarno za življenje ali zdravje ljudi ali škodljivo za gospodarsko ali
finančno poslovanje drugih pravnih oseb ali za gospodarstvo ali če je bila
pravna oseba v zadnjih dveh letih pred storitvijo kaznivega dejanja že
kaznovana za enako ali podobno kaznivo dejanje.
(3) Ta varnostni ukrep se sme izreči za čas
od šestih mesecev do petih let, šteto od pravnomočnosti sodbe.
Pravne posledice obsodbe
21. člen
(1) Za pravno osebo lahko nastanejo pravne
posledice obsodbe tudi, če ji je bila izrečena denarna kazen.
(2) Za pravno osebo lahko nastanejo
naslednje pravne posledice obsodbe:
1.    
prepoved delovanja na podlagi dovoljenj,
pooblastil ali koncesij, pridobljenih s strani državnih organov;
2.    
prepoved pridobitve dovoljenj, pooblastil ali
koncesij, ki jih dajejo državni organi.
Zastaranje
22. člen
(1) Zastaranje kazenskega pregona zoper
pravno osebo se šteje glede na kazen, ki se po zakonu sme izreči storilcu
kaznivega dejanja.
(2) Izvršitev kazni zastara za pravno
osebo, ko od pravnomočnosti sodbe, s katero je bila kazen izrečena, preteče:
1)       
tri leta pri izvršitvi denarne kazni;
2)       
pet let pri izvršitvi kazni odvzema premoženja,
kazni prenehanja pravne osebe in kazni prepovedi razpolaganja z vrednostnimi
papirji, katerih imetnica je pravna oseba.
(3) Izvršitev varnostnega ukrepa zastara:
1)       
ko preteče šest mesecev od pravnomočnosti odločbe,
s katero je bil izrečen ukrep objave sodbe;
2)       
ko preteče čas, za katerega je bil izrečen
ukrep prepovedi določene gospodarske dejavnosti pravni osebi.
Uporaba splošnega dela kazenskega
zakonika
23. člen
Za pravne osebe se smiselno uporabljajo
določbe splošnega dela Kazenskega zakonika, če ni s tem zakonom drugače
določeno.
III. POSEBNI DEL
Kazniva dejanja pravnih oseb
24. člen
Pravne osebe lahko odgovarjajo za kazniva
dejanja iz posebnega dela kazenskega zakonika in za druga kazniva dejanja, če
zakon tako določa.
Kazniva dejanja iz kazenskega
zakonika
25. člen
Pravne osebe so odgovorne za ta kazniva
dejanja iz posebnega dela Kazenskega zakonika:
1)       
iz 14. poglavja za kazniva dejanja po 108. do
114. členu;
2)       
iz 15. poglavja za kaznivo dejanje po 121.
členu;
3)       
iz 16. poglavja za kazniva dejanja po 131.,
135.a in 137. do 144. členu ter 146. do 149. členu;
4)       
iz 18. poglavja za kaznivo dejanje po 166.
členu;
5)       
iz 19. poglavja za kazniva dejanja po 173. do
176. členu;
6)       
iz 20. poglavja za kazniva dejanja po 177. do
187. členu;
7)       
iz 22. poglavja za kazniva dejanja po 196. do
202. členu;
8)       
iz 23. poglavja za kazniva dejanja po 204. do
223. členu;
9)       
iz 24. poglavja za kazniva dejanja po 225. do
250. členu;
10)    
iz 25. poglavja za kazniva dejanja po 251. do
256. členu;
11)    
iz 26. poglavja za kazniva dejanja po 260. in
262. do 264. členu;
12)    
iz 28. poglavja za kazniva dejanja po 280. do
287. in 289., 290. in 293. členu;
13)    
iz 29. poglavja za kazniva dejanja po 294.,
295., 297. do 300., 302. do 304. in 306. do 313. členu;
14)    
iz 30. poglavja za kazniva dejanja po 314. do
322. členu;
15)    
iz 31. poglavja za kazniva dejanja po 325. do
327., 329. in 331. členu;
16)    
iz 32. poglavja za kazniva dejanja po 332. do
347. členu;
17)    
iz 33. poglavja za kazniva dejanja po 356. do
359. členu;
18)    
iz 35. poglavja za kazniva dejanja po 374. in
374.a členu.
Kazni za kazniva dejanja
26. člen
(1) Za kazniva dejanja iz prejšnjega člena
se pravne osebe kaznujejo:
1)       
za kazniva dejanja, za katera je za storilca
predpisana kazen do treh let zapora, z denarno kaznijo do 500.000 eurov ali do zneska stokratne
povzročene škode ali premoženjske koristi, pridobljene s kaznivim dejanjem;
2)       
za kazniva dejanja, za katera je za storilca
predpisana kazen zapora nad tri leta, z denarno kaznijo najmanj 50.000 eurov ali največ do zneska
dvestokratne povzročene škode ali protipravne premoženjske koristi, pridobljene
s kaznivim dejanjem.
(2) Za kazniva dejanja, za katera je za
storilca predpisana kazen petih let zapora ali hujša kazen, se namesto denarne
kazni lahko izreče kazen odvzema premoženja.
(3) Za kazniva dejanja iz prvega odstavka
tega člena se namesto denarne kazni lahko izreče kazen prenehanja pravne osebe,
če so izpolnjeni pogoji iz 15. člena tega zakona.
IV. POSTOPEK
Enotnost postopka
27. člen
(1) Zaradi istega kaznivega dejanja se
zoper pravno osebo praviloma uvede in izvede postopek skupaj s postopkom zoper
storilca.
(2) V enotnem postopku se zoper obdolženo
pravno osebo in obdolženca vloži ena obtožba in izda ena sodba.
(3) Postopek samo zoper pravno osebo se
lahko uvede oziroma izvede le v primeru, ko ga zoper storilca ni mogoče uvesti
oziroma izvesti iz razlogov, določenih z zakonom, ali pa je bil zoper njega že
izveden.
(4) Sodišče lahko do konca glavne obravnave
iz tehtnih razlogov ali zaradi smotrnosti odloči, da se postopek zoper pravno
osebo izloči in dokonča posebej.
Smotrnost uvedbe postopka
28. člen
Državni tožilec lahko odloči, da zoper
pravno osebo ne bo zahteval uvedbe kazenskega postopka, če okoliščine primera
kažejo, da to ne bi bilo smotrno, ker je bila udeležba pravne osebe pri
storitvi kaznivega dejanja nepomembna, ali ker pravna oseba nima premoženja ali
je to tako majhno, da ne bi zadoščalo niti za pokritje stroškov postopka, ali
ker je bil zoper njo začet stečajni postopek ali ker je storilec kaznivega
dejanja edini lastnik pravne osebe, zoper katero bi bilo potrebno uvesti
postopek.
Krajevna pristojnost
29. člen
V primeru, ko je krajevna pristojnost
sodišča po zakonu, ki ureja kazenski postopek odvisna od prebivališča obdolženca, postopek pa teče samo zoper
obdolženo pravno osebo, je pristojno sodišče, na območju katerega ima obdolžena
pravna oseba svoj sedež oziroma kjer ima obdolžena tuja pravna oseba
podružnico.
Zastopnik obdolžene pravne osebe
30. člen
(1) V kazenskem postopku zastopa obdolženo
pravno osebo zastopnik, ki je upravičen za vsa dejanja, za katera je po zakonu
o kazenskem postopku upravičen obdolženec.
(2) Obdolžena pravna oseba sme imeti samo
enega zastopnika.
(3) Vsaka obdolžena pravna oseba mora imeti
svojega zastopnika.
(4) Sodišče mora vsakokrat ugotoviti
identiteto zastopnika obdolžene pravne osebe in njegovo upravičenost za
zastopanje.
Določitev zastopnika
31. člen
(1) Zastopnik obdolžene pravne osebe je
tisti, ki jo je po zakonu, po aktu pristojnega državnega organa ali po statutu,
aktu o ustanovitvi ali drugem aktu pravne osebe upravičen zastopati.
(2) Zastopnik obdolžene tuje pravne osebe
je tisti, ki vodi njeno podružnico.
(3) Če obdolženo pravno osebo ali
podružnico obdolžene tuje pravne osebe zastopa kolektivno več oseb, te osebe
izmed sebe določijo zastopnika. Če tega kljub pozivu sodišča ne storijo ali v
danem roku o tem pisno ne obvestijo sodišča, ga izmed njih določi sodišče.
(4) Zastopnik ali osebe, ki kolektivno
zastopajo obdolženo pravno osebo, lahko pooblastijo za zastopanje koga drugega.
Pooblastilo mora biti dano pisno ali ustno na zapisnik pri sodišču.
(5) Če pred pravnomočno končanim kazenskim
postopkom pravna oseba preneha obstajati, sodišče določi zastopnika obdolžene
pravne osebe.
Izločitev zastopnika
32. člen
(1) Zastopnik obdolžene pravne osebe ne more
biti, kdor je v isti stvari povabljen za pričo.
(2) Zastopnik obdolžene pravne osebe ne
more biti tisti, zoper katerega teče postopek zaradi istega kaznivega dejanja,
razen če je edini član obdolžene pravne osebe.
(3) V primerih iz prvega in drugega odstavka
tega člena sodišče pozove obdolženo pravno osebo oziroma podružnico obdolžene
tuje pravne osebe, da pristojni organ obdolžene domače ali tuje pravne osebe
določi drugega zastopnika in v določenem roku o tem pisno obvesti sodišče.
(4) Če obdolžena pravna oseba nima organa,
ki bi bil pristojen določiti zastopnika, ali če v določenem roku ne obvesti
sodišča, koga je določila za zastopnika, ga določi sodišče.
Vročanje pisanj zastopniku
33. člen
Pisanja, namenjena zastopniku, se vročajo
obdolženi pravni osebi oziroma podružnici obdolžene tuje pravne osebe.
Privedba zastopnika
34. člen
Če pravilno povabljeni zastopnik obdolžene
pravne osebe ne pride in izostanka ne opraviči, sme sodišče odrediti privedbo.
Stroški zastopnika
35. člen
Stroški zastopnika obdolžene pravne osebe
spadajo med stroške kazenskega postopka. Ti stroški se vnaprej izplačajo iz
sredstev organa, ki vodi kazenski postopek, samo za zastopnika, postavljenega
na podlagi petega odstavka 31. člena in četrtega odstavka 32. člena tega
zakona, če obdolžena pravna oseba nima sredstev, iz katerih bi jih bilo mogoče
izterjati.
Zagovornik
36. člen
(1) Obdolžena pravna oseba ima lahko poleg
zastopnika tudi zagovornika.
(2) Za obdolženo pravno osebo se ne
uporabljajo določbe zakona o kazenskem postopku o obvezni obrambi.
(3) Obdolžena pravna oseba ne more imeti
istega zagovornika kot obdolženec.
Vsebina obtožbe
37. člen
Obtožba zoper obdolženo pravno osebo mora
poleg sestavin, predpisanih z zakonom o kazenskem postopku, vsebovati tudi
firmo oziroma ime, s katerim obdolžena pravna oseba v skladu s predpisi nastopa
v pravnem prometu, ter njen sedež, opis kaznivega dejanja in temelj
odgovornosti obdolžene pravne osebe.
Zaslišanje in končna beseda
38. člen
(1) Na glavni obravnavi se vedno najprej
zasliši obdolženca, šele potem zastopnika obdolžene pravne osebe.
(2) Po končanem dokaznem postopku ter
besedi tožilca in oškodovanca dobi besedo najprej zagovornik obdolžene pravne
osebe, nato zastopnik obdolžene pravne osebe, za njim zagovornik obdolženca, na
koncu pa obdolženec.
Pisna izdelava sodbe
39. člen
Poleg sestavih, predpisanih v 364. členu
zakona o kazenskem postopku, mora pisna sodba vsebovati tudi naslednje:
1)       
v uvodu sodbe firmo oziroma ime, s katerim
obdolžena pravna oseba v skladu s predpisi nastopa v pravnem prometu in njen
sedež ter ime in priimek njenega zastopnika, ki je bil navzoč na glavni
obravnavi;
2)       
v izreku sodbe firmo oziroma ime, s katerim
obdolžena pravna oseba v skladu s predpisi nastopa v pravnem prometu in njen
sedež ter odločbo, s katero se obdolžena pravna oseba spozna za kazensko odgovorno za kaznivo dejanje, ki
ga je obdolžena, s katero se oprosti obtožbe za to dejanje ali s katero se
obtožba zavrne.
Delna razveljavitev sodbe sodišča
prve stopnje
40. člen
Sodišče druge stopnje sme razveljaviti
sodbo tudi samo zoper obdolženo pravno osebo ali samo zoper obdolženca, če se
da ta del sodbe izločiti brez škode za pravilno razsojo.
Ukrep zavarovanja
41. člen
(1) V zavarovanje
izterjave kazni odvzema premoženja ali odvzema premoženjske koristi lahko
sodišče na predlog upravičenega tožilca zoper obdolženo pravno osebo odredi
začasno zavarovanje zahtevka ob smiselni uporabi določb zakona, ki ureja
kazenski postopek, o začasnem zavarovanju zahtevka za odvzem premoženjske
koristi.
(2) Če okoliščine opravičujejo bojazen, da
bo v okviru obdolžene pravne osebe ponovljeno dejanje, za katerega obstaja
utemeljen sum, da je zanj odgovorna pravna oseba ali se s storitvijo podobnega
dejanja grozi, lahko sodišče po enakem postopku poleg ukrepov iz prejšnjega odstavka
obdolženi pravni osebi začasno prepove opravljati eno ali več določenih
gospodarskih dejavnosti.
(3) Če je zoper pravno osebo uveden
kazenski postopek, lahko sodišče na predlog državnega tožilca ali po uradni
dolžnosti s sklepom prepove pravna dejanja, ki bi
povzročila izbris obdolžene pravne osebe iz sodnega
registra. Prepoved se vpiše v sodni register.
Uporaba Zakona o kazenskem postopku
42. člen
Če ni v tem zakonu drugače določeno, se v
kazenskem postopku zoper pravno osebo smiselno uporabljajo določbe zakona, ki ureja kazenski postopek, tudi
če postopek teče samo zoper pravno osebo.

Zakon o odgovornosti pravnih oseb za kazniva
dejanja – ZOPOKD (Uradni list RS, št. 59/99)
vsebuje naslednji prehodni in končni določbi:
»V. PREHODNI IN KONČNI DOLOČBI
43. člen
(1) Pod pogoji, ki jih določa ta zakon, je
pravna oseba odgovorna tudi za kazniva dejanja iz prvega odstavka 392. člena Kazenskega zakonika (Uradni list RS, št. 63/94, 70/94 – popr. in 23/99).
(2) Za kazniva dejanja iz prejšnjega
odstavka se pravne osebe kaznujejo s kaznimi, predpisanimi v 26. členu tega
zakona.
44. člen
Ta zakon začne veljati devetdeseti dan po
objavi v Uradnem listu Republike Slovenije.«.

Zakon o spremembah zakona o odgovornosti
pravnih oseb za kazniva dejanja – ZOPOKD-A (Uradni list RS, št. 50/04)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
odgovornosti pravnih oseb za kazniva dejanja – ZOPOKD-B (Uradni list RS, št. 65/08)
spreminja 43. člen zakona tako, da se glasi:
»43. člen
(1) Pod pogoji, ki jih določa ta zakon, je
pravna oseba odgovorna tudi za kazniva dejanja iz 377.
člena Kazenskega zakonika.
(2) Za kazniva dejanja iz prejšnjega
odstavka se pravne osebe kaznujejo s kaznimi, predpisanimi v 26. členu tega
zakona.«;
ter vsebuje naslednjo končno določbo:
»KONČNA DOLOČBA
20. člen
Ta zakon začne veljati 1. novembra 2008.«.

Zakon o spremembah in dopolnitvah Zakona o
odgovornosti pravnih oseb za kazniva dejanja – ZOPOKD-C (Uradni list RS, št. 57/12)
vsebuje naslednjo končno določbo:
»10. člen
Ta zakon začne veljati petnajsti dan po
objavi v Uradnem listu Republike Slovenije.«.