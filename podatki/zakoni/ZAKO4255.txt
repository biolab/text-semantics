1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS, d.d.) iz naslova kredita, ki ga DARS, d.d., najame pri Evropski
investicijski banki (v nadaljnjem besedilu: EIB), v znesku 250.000.000 evrov
glavnice s pripadajočimi obrestmi in drugimi stroški kredita, za projekt
slovenskih avtocest/VII, to je za gradnjo avtocestnih odsekov Maribor–Lenart in
Lenart–Beltinci (na etapah: Lenart–Spodnja Senarska, Spodnja Senarska–Cogetinci
in Cogetinci–Vučja vas), pod naslednjimi osnovnimi pogoji:
-       
najmanj 5-letni moratorij na odplačilo glavnice;
-       
zadnji obrok glavnice po kreditu zapade v plačilo najkasneje 30 let po
črpanju zadnje tranše kredita;
-       
valuta črpanja je evro ali valuta države članice EIB, ki ni udeležena v
tretji fazi EMU, ali katerakoli valuta, s katero se trguje na glavnih
mednarodnih denarnih trgih, ali slovenski tolar, glede na dodatne pogoje, o
katerih se za vsako tako črpanje sporazumeta EIB in kreditojemalec;
-       
valuta odplačila glavnice in plačila obresti je enaka valuti črpanja
posamezne tranše;
-       
višina obrestne mere je določena glede na valuto in vrsto obrestne mere
za posamezno črpanje, in sicer je lahko izbrana obrestna mera spremenljiva ali
stalna pri čemer je v primeru izbora spremenljive obrestne mere pribitek na referenčno
obrestno mero za izbrano valuto lahko največ 13 bazičnih točk.
Če DARS, d.d., ne poravna svojih dospelih
obveznosti po kreditni pogodbi iz prejšnjega odstavka, bo Republika Slovenija
na pisni poziv EIB plačala te obveznosti namesto DARS, d.d.
2. člen
Pogodbo o poroštvu z EIB podpiše v imenu in
za račun Republike Slovenije minister, pristojen za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki
izhajajo iz njega.
3. člen
Sredstva za izpolnitev poroštvenih
obveznosti Republike Slovenije v primeru iz drugega odstavka 1. člena tega
zakona se zagotavljajo v proračunu Republike Slovenije.
4. člen
V primeru, ko Republika Slovenija plača
obveznosti iz kreditne pogodbe namesto DARS, d.d., pridobi Republika Slovenija
v razmerju do DARS, d.d., pravico do regresiranja plačanih zneskov, obresti in
vseh stroškov, ki so v zvezi s tem nastali.
Pravico do regresiranja Republika Slovenija
uresniči po vseh virih, ki so namenjeni izgradnji avtocest.
V roku 60 dni po podpisu poroštvene pogodbe
iz 2. člena tega zakona skleneta minister, pristojen za finance, in DARS, d.d.,
pogodbo o načinu in pogojih zavarovanja poroštva Republike Slovenije. S pogodbo
podrobneje uredita vire za vračilo zneskov, plačanih iz naslova poroštva, in
instrumente zavarovanja.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/05-137/1
Ljubljana, dne 15. julija 2005.
EPA 330-IV
Predsednik
Državnega zbora
Republike Slovenije
France Cukjati, dr. med. l. r.