1. člen
Ta zakon ureja pravico do odškodnin
državljanom Republike Slovenije (v nadaljevanju: upravičencem), ki so se v
Republiki Sloveniji okužili z virusom HIV zaradi transfuzije krvi oziroma
krvnih pripravkov, ki so bili izdelani pred 6. 1. 1986.
Pravico do odškodnine v skladu s tem
zakonom ima tudi njegov zakonec oziroma partner, s katerim živi v zunajzakonski
skupnosti, in otroci oziroma posvojenci upravičenca.
2. člen
Upravičenec ima pravico do odškodnine po
tem zakonu v obliki doživljenjske mesečne rente v višini 80.000 tolarjev.
Upravičenec, ki je obolel za boleznijo
AIDS, ima pravico do odškodnine v obliki doživljenjske mesečne rente v višini
160.000 tolarjev.
3. člen
Doživljenjska mesečna renta iz prejšnjega
člena je oblika delnega materialnega zadoščenja za pretrpljene duševne bolečine
in zmanjšanje njegovih življenjskih funkcij.
Upravičenec oziroma prejemnik rente iz 2.
in 4. do 6. člena tega zakona ne plačuje davka od te rente. (delno
se preneha uporabljati)
4. člen
Zakonec ali partner, s katerim živi upravičenec
v zunajzakonski skupnosti, ki ga je upravičenec okužil z virusom HIV, ima
pravico do odškodnine v obliki doživljenjske mesečne rente v višini 63.000
tolarjev, če pa je obolel za boleznijo AIDS, ima pravico do odškodnine v obliki
doživljenjske mesečne rente v višini 126.000 tolarjev.
5. člen
Zakonec oziroma partner, ki je živel z
upravičencem v zunajzakonski skupnosti, ga negoval in zanj skrbel, pa se ni
okužil z virusom HIV, ima pravico do odškodnine v obliki mesečne rente v višini
80.000 tolarjev osemnajst mesecev po smrti upravičenca.
Če je upravičenec umrl že pred
uveljavitvijo tega zakona, se že zapadle mesečne rente osebam iz prejšnjega
odstavka izplačajo v enkratnem znesku.
Zakonec oziroma partner, ki je živel v
zunajzakonski skupnosti z upravičencem, ki je po uveljavitvi tega zakona vložil
vlogo iz 9. člena tega zakona, ima pravico do odškodnine v znesku 480.000
tolarjev, odškodnina se izplača skupaj z zadnjim zneskom mesečne rente,
izplačane v skladu s prvim odstavkom tega člena.
Če je upravičenec umrl po uveljavitvi tega
zakona in preden je prejel odločbo o pravici do odškodnine, se odškodnina iz
prejšnjega odstavka izplača skupaj s prvim zneskom mesečne rente, izplačane v
skladu s prvim odstavkom tega člena.
6. člen
Otroci oziroma posvojenci upravičenca imajo
po njegovi smrti pravico do odškodnine v obliki mesečne rente v skupni višini
90.000 tolarjev do zaključka rednega šolanja, vendar najdlje do izpolnjenega
25. leta starosti. Otroci oziroma posvojenci upravičenca, ki jim zaradi okuženosti
z virusom HIV umre tudi drugi roditelj, imajo pravico do odškodnine v obliki
mesečne rente v skupni višini 135.000 tolarjev do zaključka rednega šolanja,
vendar najdlje do izpolnjenega 25. leta starosti.
Če je upravičenec umrl že pred
uveljavitvijo tega zakona ali preden je prejel odločbo o pravici do odškodnine,
se že zapadle mesečne rente osebam iz prejšnjega odstavka izplačajo v enkratnem
znesku.
7. člen
Mesečna renta oziroma odškodnina, ki jo
prejema upravičenec iz prvega odstavka 2. člena, otrok upravičenca iz prvega
stavka prvega odstavka 6. člena ter zakonec oziroma partner, ki živi z
upravičencem v zunajzakonski skupnosti, ki še ni obolel za boleznijo AIDS, iz
4. člena tega zakona, se zniža za 30%, če dohodek na družinskega člana v
družini prejemnika odškodnine oziroma rente v letu pred začetkom postopka za
pridobitev pravice preseže višino treh zajamčenih plač v Republiki Sloveniji na
dan uveljavitve tega zakona.
8. člen
Odškodnine, določene s tem zakonom, se izplačajo
za čas od dneva ugotovitve okuženosti upravičenca dalje v enkratnem znesku brez
obresti, mesečna izplačila pa najkasneje do petega dne v mesecu za pretekli
mesec.
Mesečne zneske odškodnin po tem zakonu
valorizira enkrat letno ministrstvo, pristojno za zdravstvo, v skladu s podatki
Statističnega urada Republike Slovenije o višini letne inflacije.
Sredstva za izplačilo odškodnin po tem
zakonu se zagotavljajo v državnem proračunu.
9. člen
Z izplačilom odškodnine po tem zakonu je
poravnana vsa škoda, za katero je po tem zakonu objektivno odgovorna država.
10. člen
Postopek za pridobitev pravice do
odškodnine po tem zakonu se začne z vlogo, ki se vloži pri ministrstvu,
pristojnem za zdravstvo.
Vloga mora vsebovati vse podatke, ki so
potrebni za odločanje, podatke iz zdravstvene dokumentacije upravičenca pa
pridobi ministrstvo, pristojno za zdravstvo, po uradni dolžnosti.
Podatki v vlogi iz prejšnjega odstavka so
zaupni.
Rok za vložitev vloge iz prvega odstavka
tega člena je eno leto od uveljavitve tega zakona.
11. člen
O pravici do odškodnine v skladu s tem
zakonom odloči v upravnem postopku minister, pristojen za zdravstvo, na predlog
tričlanske strokovne komisije. Strokovno komisijo imenuje minister izmed članov
komisije za AIDS pri ministrstvu, pristojnem za zdravstvo.
Zoper odločbo iz prejšnjega odstavka ni
pritožbe, mogoč pa je upravni spor.
12. člen
Minister, pristojen za zdravstvo,
podrobneje predpiše podatke, ki jih mora vsebovati vloga iz prvega odstavka 10.
člena tega zakona, sestavo in način dela strokovne komisije iz 11. člena tega
zakona ter način ravnanja in varstva zaupnih podatkov v roku petnajst dni od
uveljavitve tega zakona.

Zakon o povrnitvi škode osebam, okuženim z
virusom HIV zaradi transfuzije krvi ali krvnih pripravkov – ZPŠHIV (Uradni list
RS, št. 36/97)
vsebuje naslednjo končno določbo:
»13. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dohodnini – ZDoh-1 (Uradni list RS,
št. 54/04)
vsebuje naslednjo končno določbo:
»153. člen
(začetek
veljavnosti in uporabe)
Ta zakon začne veljati naslednji dan po
objavi v Uradnem listu Republike Slovenije, uporablja pa se od 1. januarja 2005
dalje, razen določbe 145. člena tega zakona, ki se uporablja od 1. maja 2004
dalje in določbe 148. člena tega zakona, ki se uporablja od dneva uveljavitve
tega zakona dalje.«.