I. UVODNE DOLOČBE
1. člen
(predmet varstva)
Ta zakon ureja varstvo dokumentarnega in arhivskega gradiva,
veljavnost oziroma dokazno vrednost takega gradiva, varstvo javnega in
zasebnega arhivskega gradiva, kot kulturnega spomenika, dostop do arhivskega
gradiva v arhivih in pogoje za njegovo uporabo, naloge javne arhivske službe in
nadzor nad izvajanjem tega zakona ter predpisov, izdanih na njegovi podlagi.
2. člen
(pomen izrazov)
Posamezni izrazi, uporabljeni v tem zakonu, imajo naslednji
pomen:
-       
»dokumentarno gradivo« so vse vrste in oblike zapisov, ki so nastali ali
bili prejeti pri poslovanju pravnih in fizičnih oseb;
-       
»dokumentarno gradivo v analogni obliki« (npr. analogni avdio/video
zapis) je dokumentarno gradivo v analogni obliki zapisa in shranjeno na strojno
berljivem nosilcu zapisa;
-       
»dokumentarno gradivo v digitalni obliki« je dokumentarno gradivo v
digitalni obliki zapisa in shranjeno na strojno berljivem nosilcu zapisa;
-       
»dokumentarno gradivo v digitalni obliki za dolgoročno hrambo« pomeni
gradivo, katerega vsebina je zapisana v digitalni obliki in shranjena na
strojno berljivem nosilcu zapisa, pri čemer tako digitalna oblika kot tudi
nosilec zapisa zagotavljata učinkovito dolgoročno hrambo in upoštevanje tehnološkega
napredka v skladu s tem zakonom;
-       
»dokumentarno gradivo v fizični obliki« je dokumentarno gradivo na
fizičnem nosilcu zapisa (npr. na papirju, filmu itd.), ki omogoča reprodukcijo
vsebine brez uporabe informacijsko komunikacijskih ali sorodnih tehnologij;
-       
»dokumentarno gradivo v elektronski obliki« je dokumentarno gradivo v
digitalni ali analogni obliki;
-       
»izvirno dokumentarno gradivo« je dokumentarno gradivo, ki je nastalo
ali bilo prejeto pri lastnem poslovanju ali bilo poslano tretjim osebam;
-       
»arhivsko gradivo« je dokumentarno gradivo, ki ima trajen pomen za
zgodovino, druge znanosti in kulturo ali trajen pomen za pravni interes pravnih
in fizičnih oseb; arhivsko gradivo je kulturni spomenik;
-       
»javno arhivsko gradivo« je arhivsko gradivo javnopravnih oseb;
-       
»osebe« so pravne osebe javnega prava, pravne osebe zasebnega prava ter
fizične osebe;
-       
»javnopravne osebe« so za potrebe tega zakona državni organi,
samoupravne lokalne skupnosti ter pravne osebe javnega prava in zasebnega prava
ter fizične osebe, ki so nosilci javnih pooblastil ali izvajalci javnih služb;
-       
»zasebno arhivsko gradivo« je arhivsko gradivo pravnih oseb zasebnega
prava in fizičnih oseb, ki ima lastnosti arhivskega gradiva in je kot arhivsko
gradivo določeno na podlagi tega zakona ali odločbe državnega arhiva;
-       
»dolgoročna hramba gradiva« je hramba gradiva v digitalni obliki za
daljše časovno obdobje in se nanaša na gradivo, katerega rok hrambe je več kot
pet let;
-       
»hramba gradiva« je tista hramba izvirnega ali zajetega dokumentarnega
gradiva, ki izpolnjuje pogoje po tem zakonu in zagotavlja uporabnost ter
avtentičnost vsebine hranjenega gradiva;
-       
»iznos« je fizični prenos arhivskega gradiva iz Republike Slovenije v
drugo državo članico Evropske unije ali Evropskega gospodarskega prostora;
-       
»izvoz« je fizični prenos arhivskega gradiva iz Republike Slovenije kot
dela carinskega območja Evropske unije v tretjo državo, ki ni članica Evropske
unije ali Evropskega gospodarskega prostora;
-       
»nosilec zapisa« je fizični nosilec zapisa, na katerega se zapiše vsebina
skladno z obliko zapisa;
-       
»notranja pravila« so pravila, ki jih kot svoj interni pravni akt
sprejme oseba glede izvajanja zajema in dolgoročne hrambe svojega
dokumentarnega in arhivskega gradiva v digitalni obliki ter spremljevalnih
storitev, ali ponudnik storitev glede izvajanja zajema in dolgoročne hrambe oziroma
spremljevalnih storitev;
-       
»oblika zapisa« so tiste organizacijske in tehnološke značilnosti
zapisa, ki določajo, kako je vsebina zapisana, hranjena in prikazana v procesu
hrambe;
-       
»ponudnik storitve zajema in hrambe oziroma spremljevalnih storitev« je
vsaka oseba, ki za druge osebe odplačno ali neodplačno opravlja takšne
storitve;
-       
»ponudnik strojne in programske opreme« je vsaka oseba, ki drugim osebam
odplačno ali neodplačno omogoči uporabo strojne ali programske opreme za zajem
oziroma hrambo gradiva v digitalni obliki ali izvajanje spremljevalnih
storitev;
-       
»pristojni arhivi« so Arhiv Republike Slovenije (v nadaljnjem besedilu
državni arhiv), kot organ državne uprave in regionalni arhivi kot javni zavodi;
-       
»spremljevalne storitve« so storitve odbiranja, pretvorbe, urejanja,
uničevanja, zagotavljanja varnih prostorov in druge storitve, ki ne predstavljajo
storitve hrambe in zajema;
-       
»storitve hrambe gradiva v digitalni obliki« so storitve, ki so neločljivo
povezane z ohranjanjem vsebine gradiva v digitalni obliki, vendar ne gre za ponudbo
opreme za takšno hrambo;
-       
»storitve zajema gradiva« so storitve, ki ob pretvorbi izvirnega
dokumentarnega gradiva v novo elektronsko obliko zapisa ali na mikrofilm
izpolnjujejo vsa načela in pogoje po tem zakonu;
-       
»strojna oziroma programska oprema« je vsaka strojna oziroma programska
oprema, ki v celoti ali delno omogoča zajem oziroma hrambo gradiva v digitalni
obliki ali izvajanja spremljevalnih storitev;
-       
»zajem« je vsak uvoz metapodatkov o gradivu ali gradiva samega v strojno
berljivi obliki v informacijski sistem za upravljanje z dokumenti ali v informacijski
sistem za hrambo;
-       
»zajeto dokumentarno gradivo« je dokumentarno gradivo, ki je nastalo ob
pretvorbi izvirnega dokumentarnega gradiva v novo elektronsko obliko zapisa ali
na mikrofilm.
II. TEMELJNA NAČELA ZAKONA
3. člen
(načelo ohranjanja dokumentarnega gradiva oziroma uporabnosti
njegove vsebine)
Hramba dokumentarnega gradiva pomeni ohranjanje izvirnega
dokumentarnega gradiva ali uporabnosti vsebine tega gradiva. Hrambi izvirnega
dokumentarnega gradiva je zato enaka hramba zajetega gradiva, če zagotavlja
zajetemu gradivu vse učinke izvirnega gradiva (uporabnost vsebine gradiva).
4. člen
(načelo trajnosti)
Hramba dokumentarnega gradiva mora zagotavljati trajnost tega
gradiva oziroma trajnost reprodukcije njegove vsebine.
5. člen
(načelo celovitosti)
Hramba dokumentarnega gradiva mora zagotavljati nespremenljivost
in integralnost dokumentarnega gradiva oziroma reprodukcije njegove vsebine,
urejenost dokumentarnega gradiva oziroma njegove vsebine ter dokazljivost izvora
dokumentarnega gradiva (provenience).
6. člen
(načelo dostopnosti)
Dokumentarno gradivo oziroma reprodukcija njegove vsebine
mora biti ves čas trajanja hrambe zavarovana pred izgubo ali okrnitvijo
celovitosti ter dostopna pooblaščenim uporabnikom ali uporabnicam (v nadaljnjem
besedilu: uporabnikom).
7. člen
(načelo varstva kulturnega spomenika)
Arhivsko gradivo je kulturni spomenik in mora biti varovano kot
takšno.
III. DOKUMENTARNO GRADIVO
1. Zajem gradiva, ki je izvirno nastalo v digitalni obliki
8. člen
(zajem gradiva izvirno v digitalni obliki)
Zajem gradiva, ki je v digitalni obliki, mora biti urejen tako,
da se zagotovi učinkovit zajem za posamezno enoto gradiva (zajem metapodatkov,
komunikacijskih podatkov, podatkov, potrebnih za vsebinsko ali oblikovno
neokrnjen prikaz, itd.).
2. Zajem gradiva, ki je izvirno nastalo v fizični ali elektronski
analogni obliki
9. člen
(pretvorba gradiva v digitalno obliko)
Zajem gradiva, ki je izvirno v fizični obliki ali v
elektronski, vendar ne tudi v digitalni obliki, mora biti urejen tako, da se
zagotovi zanesljiva pretvorba.
10. člen
(zanesljiva pretvorba)
Za zanesljivo pretvorbo se šteje pretvorba:
-       
ki iz zajetega gradiva zagotavlja reprodukcijo vseh bistvenih sestavin
vsebine izvirnega gradiva glede na naravo in namen posameznih enot izvirnega
gradiva (ohranjanje celovitosti gradiva);
-       
ki ohranja uporabnost vsebine izvirnega gradiva;
-       
ki zagotavlja avtentičnost gradiva z zajemom ključnih vsebin izvirnega
gradiva ali s strogo kontroliranim in dokumentiranim dodajanjem vsebin, ki
potrjujejo enako avtentičnost zajetega gradiva, kot jo je imelo izvirno
gradivo;
-       
ki vsebuje primerno število kontrol pravilnosti in kakovosti pretvorbe
ter se odpravijo napake oziroma odstopanja;
-       
pri kateri se posebej in jasno ločeno od izvirne vsebine shranijo dodane
vsebine ter vse pomembne opombe in podatki glede postopka pretvorbe in glede
izvirnega gradiva;
-       
pri kateri se hrani primeren obseg dokumentacije, s katero se dokazuje,
da uporabljene metode in postopki redno zagotavljajo zanesljivo pretvorbo, in
-       
izpolnjuje pogoje, ki jih dodatno predpiše Vlada Republike Slovenije.
3. Pretvorba zajetega gradiva v digitalno obliko za dolgoročno
hrambo
11. člen
(pretvorba v obliko za dolgoročno hrambo)
Če je predpisano trajanje hrambe gradiva za obdobje več kot
petih let, se zajeto gradivo iz običajne digitalne oblike pretvori v digitalno
obliko za dolgoročno hrambo.
12. člen
(zanesljiva pretvorba v obliko za dolgoročno hrambo)
Za zanesljivo pretvorbo v digitalno obliko za dolgoročno hrambo
se šteje pretvorba, ki ohranja celovitost in uporabnost vsebine zajetega
gradiva v običajni digitalni obliki. Če se avtentičnost zajetega gradiva
dokazuje z vsebinami, ki s tekom časa izgubljajo ali povsem izgubijo vrednost
oziroma se izničijo, se avtentičnost zajetega gradiva v digitalni obliki za
dolgoročno hrambo zagotovi s strogo nadzorovanim dodajanjem vsebin (npr.
ponoven e-podpis vsebin), ki potrjujejo avtentičnost zajetega gradiva. Takšne
vsebine se lahko dodajajo na ravni posameznih enot ali na ravni celotnega zajetega
gradiva.
4. Uničenje izvirnega dokumentarnega gradiva
13. člen
(uničenje pretvorjenega izvirnega dokumentarnega gradiva)
Če je opravljena pretvorba izvirnega dokumentarnega gradiva v
dokumentarno gradivo v digitalni obliki ali na mikrofilmu, ki izpolnjuje enake
pogoje uporabnosti kot izvirno dokumentarno gradivo, in je zagotovljena hramba
v skladu z določbami tega zakona glede hrambe dokumentarnega gradiva v
digitalni obliki ali na mikrofilmu, se izvirno dokumentarno gradivo lahko
uniči, če ta ali drug zakon ne določa drugače.
13.a člen
(izločanje in uničevanje izvirnega dokumentarnega gradiva po
preteku rokov hranjenja)
(1) Izvirno dokumentarno gradivo, ki so mu potekli predpisani
roki hranjenja in nima več pomena za tekoče poslovanje javnopravne osebe in
nima lastnosti arhivskega gradiva v skladu s pisnimi strokovnimi navodili
pristojnega arhiva iz 34. člena tega zakona, se lahko izloči in uniči. O
nameravanem uničenju je treba obvestiti pristojni arhiv, kadar ta zahteva to v
pisnih strokovnih navodilih iz 34. člena tega zakona.
(2) Za izločitev in uničenje izvirnega dokumentarnega gradiva
je pristojna komisija za izločitev in uničenje izvirnega dokumentarnega gradiva
javnopravne osebe, ki postopek dokumentira z zapisnikom na podlagi popisa
gradiva. Vsebino zapisnika in popisa se podrobneje določi z uredbo. V roku
trideset dni po sestavi zapisnika o izločitvi in uničenju in obvestilu
pristojnemu arhivu, če ga ta zahteva v pisnih strokovnih navodilih iz 34. člena
tega zakona, se gradivo lahko uniči oziroma odda v industrijsko predelavo, če
pristojni arhiv ne določi drugače.
14. člen
(uničenje dokumentarnega gradiva z daljšim rokom hrambe)
Izvirno dokumentarno gradivo, za katero je predpisan rok
hrambe več kot pet let in nima lastnosti arhivskega gradiva, je dovoljeno
uničiti samo, če je bilo gradivo pretvorjeno v digitalno obliko za dolgoročno
hrambo ali zapisano na mikrofilm, če ta ali drug zakon ne določa drugače.
15. člen
(določitev izjem)
(1) Uničenje izvirnega dokumentarnega gradiva v fizični obliki,
ki ima lastnosti arhivskega gradiva, po pretvorbi v digitalno obliko ali zapisu
na mikrofilm ni dovoljeno, razen če pristojni arhiv izrecno ne določi drugače.
(2) Državni arhiv lahko določi gradivo, ki se zaradi njegove
kulturne ali zgodovinske vrednosti sploh ne sme uničiti.
16. člen
(evidentiranje uničenja gradiva)
(1) Uničenje gradiva iz prvega stavka prejšnjega člena opravi
najmanj tričlanska komisija, ki jo imenuje predstojnik javnopravne osebe. V
komisiji sodeluje tudi predstavnik pristojnega arhiva. Komisija sestavi
zapisnik in popis gradiva.
(2) Zapisnik obsega naziv in naslov javnopravne osebe, ime in
priimek uslužbenca ali uslužbenke (v nadaljnjem besedilu: uslužbenca), članov
komisije iz prvega odstavka, datum uničenja gradiva in popis gradiva, kot
prilogo.
(3) Popis gradiva za uničenje obsega naziv in naslov javnopravne
osebe, vsebino in čas nastanka gradiva oziroma podatke iz evidence o
dokumentarnem gradivu javnopravne osebe.
5. Priprava oseb na zajem in hrambo dokumentarnega gradiva v
digitalni obliki
17. člen
(priprava in organizacija zajema in hrambe)
(1) Javnopravna oseba, ki bo zajemala ali hranila gradivo v
digitalni obliki, ponudnik storitve zajema in hrambe oziroma spremljevalnih
storitev in osebe, ki želijo uveljavljati veljavnost in dokazno vrednost
svojega gradiva v skladu z določbami 31. člena tega zakona, morajo slediti
naslednjim fazam priprave oziroma organizacije zajema in hrambe:
-       
priprava na zajem in hrambo;
-       
priprava in sprejem notranjih pravil za zajem in hrambo gradiva v
digitalni obliki;
-       
spremljanje izvajanja notranjih pravil in ukrepanje ob odstopanjih v
skladu z notranjimi pravili;
-       
spremembe in dopolnitev notranjih pravil zaradi spremembe veljavnih
predpisov, tehnološkega napredka, spoznanj stroke ali ugotovitev pomanjkljivosti
pri internem nadzoru.
(2) Minister, pristojen za arhive, podrobneje predpiše obseg
in izvedbo faz priprave oziroma organizacije zajema in hrambe s pravilnikom o
enotnih tehnoloških zahtevah.
18. člen
(notranja pravila)
(1) Javnopravna oseba, ki bo zajemala ali hranila gradivo v
digitalni obliki, in ponudnik storitve zajema in hrambe oziroma spremljevalnih
storitev morata sprejeti notranja pravila v skladu s tem zakonom, pravilnikom o
enotnih tehnoloških zahtevah iz prejšnjega člena, drugimi podzakonskimi
predpisi ter pravili stroke in ravnati v skladu z njimi.
(2) Druge osebe sprejmejo notranja pravila po lastni presoji
oziroma če to zahteva drug zakon. Pri tem morajo smiselno upoštevati določbe
prejšnjega člena.
19. člen
(potrjevanje notranjih pravil)
(1) Javnopravna oseba, ki bo zajemala in hranila gradivo v
digitalni obliki, razen organov državne uprave, in ponudnik storitev zajema in
hrambe dokumentarnega gradiva v digitalni obliki ter ponudnik spremljevalnih
storitev glede zajema ali hrambe gradiva v digitalni obliki, ki izvaja storitve
za javnopravne osebe, obvezno pošljejo svoja notranja pravila v potrditev
državnemu arhivu. Državni arhiv preveri skladnost notranjih pravil z zahtevami
tega zakona, na njegovi podlagi izdanimi podzakonskimi predpisi ter pravili
stroke, in odloči o potrditvi predloženih notranjih pravil.
(2) Druge osebe lahko predložijo svoja notranja pravila v
potrditev državnemu arhivu. Stroške preverjanja skladnosti nosi oseba, ki je
predložila svoja notranja pravila v potrditev državnemu arhivu.
(3) Državni arhiv ob potrditvi določi tudi rok, v katerem
morajo osebe, ki so predložile svoja notranja pravila v potrditev državnemu
arhivu, notranja pravila spremeniti oziroma dopolniti in jih poslati v vnovično
potrditev.
20. člen
(prevzem vzorčnih notranjih pravil)
Oseba lahko notranja pravila iz 18. člena tega zakona
pripravi tako, da privzame vnaprej pripravljena notranja pravila, ki so jih
pripravile druge istovrstne osebe za svojo uporabo ali za širšo uporabo (npr.
panožna združenja), kot svoja. Če v celoti in brez kakršnihkoli sprememb ali
dopolnitev privzame od državnega arhiva potrjena notranja pravila, se šteje, da
so tako privzeta notranja pravila osebe od državnega arhiva že potrjena.
6. Spremljanje izvajanja notranjih pravil
21. člen
(spremljanje izvajanja notranjih pravil)
(1) Osebe, ki imajo s strani državnega arhiva potrjena
notranja pravila in organi državne uprave morajo spremljati izvajanje notranjih
pravil.
(2) Spremljanje iz prejšnjega odstavka se izvaja kot notranje
preverjanje, ki ga je potrebno ustrezno dokumentirati. Nadzor nad ustreznostjo
spremljanja izvaja inšpektorat, pristojen za arhivsko gradivo.
(3) Vlada Republike Slovenije podrobneje opredeli zahtevano
strokovno usposobljenost notranjih presojevalcev in določi obseg, način in
dokumentiranje izvedbe postopka iz prejšnjega odstavka.
22. člen
(obvezno noveliranje notranjih pravil)
Osebe, ki imajo s strani državnega arhiva potrjena notranja
pravila in organi državne uprave morajo pripraviti in sprejeti oziroma prevzeti
spremembe in dopolnitve notranjih pravil vedno, ko se pri spremljanju izvajanja
notranjih pravil ugotovijo pomanjkljivosti, ki ne pomenijo odstopanja od
notranjih pravil, temveč pomanjkljivost samih pravil.
7. Hramba dokumentarnega gradiva
23. člen
(hramba dokumentarnega gradiva)
(1) Dokumentarno gradivo se hrani v ustreznih prostorih in
opremi, v ustreznih klimatskih pogojih, zavarovano pred vlomom, požarom, vodo,
biološkimi, kemičnimi, fizikalnimi in drugimi škodljivimi vplivi, ter
zagotavlja dostopnost, kar pomeni varovanje pred izgubo in stalno zagotavljanje
dostopa zgolj pooblaščenim uporabnikom ves čas trajanja hrambe, in celovitost,
kar obsega nespremenljivost in neokrnjenost ter urejenost tega gradiva.
(2) Vlada Republike Slovenije predpiše podrobnejše pogoje
hrambe dokumentarnega gradiva.
24. člen
(izjeme)
Določba prejšnjega člena ne velja za tiste primere, ko drugi
predpisi določajo strožje pogoje hrambe dokumentarnega gradiva.
8. Hramba dokumentarnega gradiva v digitalni obliki
25. člen
(hramba dokumentarnega gradiva v digitalni obliki)
Hramba dokumentarnega gradiva v digitalni obliki je hramba
izvirnega dokumentarnega gradiva ali varna hramba zajetega dokumentarnega
gradiva v digitalni obliki.
26. člen
(hramba izvirnega dokumentarnega gradiva v digitalni obliki)
Varna hramba izvirnega dokumentarnega gradiva v digitalni obliki
mora ves čas trajanja hrambe omogočati:
-       
dostopnost izvirnega gradiva, kar pomeni varovanje pred izgubo in stalno
zagotavljanje dostopa zgolj pooblaščenim uporabnikom ves čas trajanja hrambe;
-       
uporabnost, kar pomeni zmožnost reprodukcije in primernost reprodukcije
za uporabo ves čas trajanja hrambe;
-       
celovitost, kar obsega nespremenljivost in neokrnjenost reprodukcije
vsebine glede na vsebino izvirnega gradiva.
27. člen
(hramba zajetega dokumentarnega gradiva v digitalni obliki)
Varna hramba zajetega dokumentarnega gradiva v digitalni obliki
mora ves čas trajanja hrambe omogočati reprodukcijo vsebine izvirnega dokumentarnega
gradiva, ki izpolnjuje naslednje pogoje v enaki meri, kot bi jih to izvirno gradivo:
-       
dostopnost, kar pomeni varovanje pred izgubo in stalno zagotavljanje
dostopa zgolj pooblaščenim uporabnikom ves čas trajanja hrambe;
-       
uporabnost, kar pomeni zmožnost reprodukcije in primernost reprodukcije
za uporabo ves čas trajanja hrambe;
-       
avtentičnost, kar pomeni dokazljivost povezanosti reproducirane vsebine
z vsebino izvirnega gradiva oziroma izvorom tega gradiva;
-       
celovitost, kar obsega nespremenljivost in neokrnjenost ter urejenost
reprodukcije vsebine glede na vsebino izvirnega gradiva.
9. Dolgoročna hramba v digitalni obliki
28. člen
(dolgoročna hramba v digitalni obliki)
Dokumentarno gradivo se dolgoročno hrani v digitalni obliki
zapisa in na nosilcu zapisa za dolgoročno hrambo, s čimer se zagotavlja
dolgoročna ohranitev vsebine dokumentarnega gradiva.
29. člen
(oblika zapisa)
Za obliko zapisa iz prejšnjega člena se šteje takšna oblika,
ki zagotavlja ohranitev vsebine gradiva in vse druge pogoje hrambe gradiva v
digitalni obliki, in sicer več kot pet let, ter omogoča po tem obdobju
pretvorbo v novo digitalno obliko zapisa, ki bo takrat izpolnjevala pogoje
varne hrambe gradiva.
30. člen
(nosilec zapisa)
Za nosilec zapisa iz 28. člena tega zakona se šteje takšen elektronski
nosilec zapisa, ki zagotavlja vse pogoje varne hrambe gradiva in omogoča večje
število prepisov s sedanjih na bodoče nosilce zapisa.
10. Veljavnost in dokazna vrednost dokumentarnega gradiva v
digitalni obliki
31. člen
(enakost izvirnemu gradivu na podlagi zakona)
Na podlagi zakona se vsaka enota varno hranjenega gradiva v
digitalni obliki šteje za enako posamezni enoti izvirnega gradiva, če sta bila
zajem in varna hramba opravljena v skladu s tem zakonom, njegovimi
podzakonskimi predpisi, pri državnem arhivu potrjenimi notranjimi pravili ter
če drug zakon ne določa drugače.
32. člen
(črtan)
33. člen
(presojanje enakosti izvirnemu gradivu v konkretnih primerih)
(1) Če oseba, ki hrani gradivo, hrambe nima urejene z
notranjimi pravili, se enota hranjenega gradiva v digitalni obliki šteje za
enako posamezni enoti izvirnega gradiva, če izpolnjuje pogoje varne hrambe v
enaki meri kot enota izvirnega gradiva.
(2) Prejšnji odstavek se uporablja tudi:
-       
v primeru hrambe v skladu z od nadzornega organa potrjenimi notranjimi
pravili, če gre za primer, ki ga pravila ne urejajo;
-       
v primeru, da oseba, ki hrani gradivo, ima notranja pravila, vendar v
konkretnem primeru hrambe teh pravil ni spoštovala.
IV. ARHIVSKO GRADIVO
1. Arhivsko gradivo in njegova hramba
34. člen
(arhivsko gradivo)
(1) Arhivsko gradivo javnopravnih oseb določi pristojni javni
arhiv s pisnimi strokovnimi navodili za odbiranje arhivskega gradiva iz
dokumentarnega gradiva za vsako javnopravno osebo posebej.
(2) Do izdaje strokovnih navodil se z vsem dokumentarnim
gradivom ravna tako kot z arhivskim gradivom.
(3) Javno arhivsko gradivo javnopravna oseba odbira iz
dokumentarnega gradiva in izroča pristojnim javnim arhivom.
(4) Dokumentarno gradivo drugih pravnih in fizičnih oseb, ki
ima lastnosti arhivskega gradiva, postane arhivsko gradivo na podlagi odločbe
državnega arhiva ali s prevzemom v pristojni arhiv na podlagi druge alinee
prvega odstavka 61. člena tega zakona.
(5) Pravne osebe zasebnega prava in fizične osebe morajo same
poskrbeti za hrambo zasebnega arhivskega gradiva, lahko pa ga izročijo
pristojnim javnim arhivom v obliki depozita, volijo, podarijo ali prodajo na
podlagi druge in tretje alinee prvega odstavka 61. člena tega zakona.
35. člen
(odločanje v primeru nejasnosti)
V primeru nejasnosti, ali je predmet obravnave šteti za arhivsko
gradivo, za muzealijo ali za knjižnično gradivo, odloči ministrica ali minister
(v nadaljevanju minister), pristojna oziroma pristojen za arhive, z odločbo.
36. člen
(hramba arhivskega gradiva)
(1) Javno arhivsko gradivo ne glede na obliko ali nosilec zapisa
prevzemajo v hrambo izključno pristojni arhivi, razen če ta zakon ne določa
drugače.
(2) Arhivsko gradivo v fizični obliki se trajno in strokovno neoporečno
hrani v ustreznih prostorih in opremi, v ustreznih klimatskih pogojih,
zavarovano pred vlomom, požarom, vodo, biološkimi, kemičnimi, fizikalnimi in
drugimi škodljivimi vplivi (materialno varstvo).
(3) Hramba arhivskega gradiva v digitalni obliki je dovoljena
samo kot dolgoročna hramba zajetega gradiva v skladu z notranjimi pravili.
(4) Vlada Republike Slovenije predpiše podrobnejše pogoje
hrambe arhivskega gradiva.
37. člen
(poročanje pristojnemu arhivu)
Na zahtevo pristojnega arhiva mora oseba, ki v digitalni obliki
hrani zasebno arhivsko gradivo ali do izročitve pristojnemu arhivu javno
arhivsko gradivo, poročati o načinu in postopkih hrambe. Poročilo mora
vsebovati predvsem naslednje podatke:
-       
podatke o uporabljeni opremi in storitvah,
-       
podatke o uporabljenih oblikah in nosilcih zapisa,
-       
podatke o zagotavljanju trajne dostopnosti podatkov,
-       
podatke o načrtovanih in izvedenih pretvorbah v drugo obliko zapisa ali
prepisih na drug nosilec zapisa,
-       
podatke o ukrepih za zagotavljanje celovitosti, avtentičnosti in
uporabnosti gradiva,
-       
podatke o drugih pomembnih dejavnikih hrambe gradiva.
2. Javno arhivsko gradivo
38. člen
(javno arhivsko gradivo)
(1) Javno arhivsko gradivo je last Republike Slovenije, razen
arhivskega gradiva, za katero so pristojni arhivi samoupravnih lokalnih
skupnosti in ki je last samoupravne lokalne skupnosti.
(2) Javno arhivsko gradivo se odbere iz dokumentarnega gradiva
na podlagi pisnih strokovnih navodil pristojnega arhiva in dodatnih pisnih
strokovnih navodil predstavnikov pristojnega arhiva ob samem odbiranju.
39. člen
(dolžnosti javnopravnih oseb)
(1) Javnopravne osebe morajo skrbeti za ohranjanje,
materialno varnost, celovitost in urejenost dokumentarnega gradiva, ki ga
prejemajo ali nastaja pri njihovem delu, dokler ni iz tega gradiva odbrano
arhivsko gradivo.
(2) Javnopravne osebe morajo pristojnemu arhivu zagotoviti
ogled dokumentarnega gradiva ter mu dajati podatke, ki jih potrebuje za vodenje
evidenc o arhivskem gradivu, pod pogoji, ki jih določa zakon.
(3) Javnopravne osebe morajo sodelovati s pristojnim arhivom
pri izdelavi navodil za odbiranje javnega arhivskega gradiva iz dokumentarnega
gradiva. Prav tako morajo navesti katero dokumentarno gradivo ima trajen pomen
za pravni interes pravnih in fizičnih oseb.
(4) Javnopravne osebe morajo odbrati arhivsko gradivo iz
dokumentarnega gradiva po navodilih pristojnega arhiva iz 34. člena tega zakona
ter izdelati popis odbranega gradiva.
(5) Javnopravne osebe morajo obvestiti pristojni arhiv o
statusnih spremembah ter spremembah na področju upravljanja z dokumentarnim
gradivom.
(6) Javnopravne osebe morajo tudi potem, ko je arhivsko
gradivo že odbrano, zagotoviti hrambo tistega dokumentarnega gradiva, ki mu še
ni potekel rok hrambe.
(7) Za izvajanje obveznosti iz prejšnjih odstavkov morajo
javnopravne osebe zagotavljati ustrezne materialne, kadrovske in finančne
pogoje ter določiti osebo, odgovorno za izvajanje teh obveznosti.
(8) Uslužbenci javnopravnih oseb, ki upravljajo z dokumentarnim
gradivom in delavci ponudnikov storitev, ki opravljajo dela zajema, in hrambe
gradiva v digitalni obliki ter spremljevalnih storitev, morajo imeti najmanj
srednjo izobrazbo in opravljen preizkus strokovne usposobljenosti pri
pristojnem arhivu. Opravljen preizkus strokovne usposobljenosti velja na celotnem
območju Republike Slovenije.
(9) Minister, pristojen za arhive, predpiše podrobnejše
pogoje za strokovno usposobljenost in preizkus strokovne usposobljenosti
uslužbencev javnopravnih oseb, ki upravljajo z dokumentarnim gradivom in
delavcev ponudnikov storitev, ki opravljajo dela zajema in hrambe gradiva v
digitalni obliki ter spremljevalnih storitev.
(10) Evidenco preizkusov strokovne usposobljenosti
uslužbencev javnopravnih oseb in delavcev ponudnikov hrambe gradiva v digitalni
obliki vodijo pristojni arhivi zaradi nadzora nad strokovno usposobljenostjo
uslužbencev, ki ravnajo z dokumentarnim gradivom. Evidenca vsebuje osebno ime,
datum in kraj rojstva uslužbenca, naziv javnopravne osebe, kjer je uslužbenec
zaposlen, in datum ter uspeh opravljanja preizkusa. Evidenca se hrani trajno.
Evidenca iz prvega odstavka tega člena se za uslužbence obveščevalno varnostnih
služb vodi ločeno ter označeno s stopnjo tajnosti ZAUPNO.
40. člen
(izročitev arhivskega gradiva arhivu)
(1) Javnopravne osebe morajo izročiti javno arhivsko gradivo
arhivu najkasneje 30 let po nastanku gradiva in sicer tudi gradivo:
-       
ki vsebuje osebne podatke v skladu s predpisi, ki urejajo področje
osebnih podatkov;
-       
ki vsebuje tajne podatke v skladu s predpisi, ki urejajo področje tajnih
podatkov;
-       
ki je posebej varovano kot zaupno, če tako določa zakon ali poslovnik
državnega organa ali organa samoupravne lokalne skupnosti.
(2) Kot javno arhivsko gradivo, ki ga je javnopravna oseba
dolžna izročiti v roku iz prejšnjega odstavka, se lahko štejejo tudi spletne
objave in izvod internih, službenih in poslovnih publikacij, letakov, reklamnih
objav in podobnega gradiva, ki ga je objavila javnopravna oseba.
(3) Kadar je gradivo iz prvega in drugega odstavka tega člena
pri ustvarjalcu še vedno v uporabi in je neobhodno potrebno za njegovo
poslovanje, se tridesetletni rok izročitve javnega arhivskega gradiva za
posamezno gradivo iz prvega in drugega odstavka tega člena izjemoma lahko
podaljša za največ deset let na podlagi odločbe arhiva. Vlogi za izdajo
navedene odločbe mora javnopravna oseba obvezno priložiti popis arhivskega
gradiva, v zvezi s katerim prosi za izjemno podaljšanje roka.
(4) Javnopravna oseba je dolžna izročiti javno arhivsko
gradivo pristojnemu arhivu v izvirniku, urejeno, popisano, v zaokroženih in
kompletnih celotah ter tehnično opremljeno po navodilih pristojnega arhiva.
(5) Javnopravna oseba, ki izroči javno arhivsko gradivo
pristojnemu arhivu, je dolžna v zapisniku o izročitvi in prevzemu navesti
morebitne omejitve dostopnosti in razloge v skladu s 65. členom tega zakona, v
popisu gradiva pa konkretno navesti roke nedostopnosti za posamezne popisne
enote gradiva.
(6) Če pristojni arhiv ugotovi, da se arhivsko gradivo, ki bi
mu moralo biti predano v skladu z določbami prejšnjih odstavkov, nahaja pri
drugih osebah, lahko od teh oseb zahteva, da mu to gradivo predajo. Te osebe
morajo to gradivo predati v primernem roku, ki ga določi pristojni arhiv.
(7) Arhivsko gradivo se določa iz dokumentarnega na podlagi
vrednotenja dokumentarnega gradiva. Merila za vrednotenje so naslednja:
-       
potrebe zgodovinopisja, drugih znanosti in kulture;
-       
potrebe za trajno pravno veljavo za doseganje pravic oseb;
-       
pomembnost vsebine gradiva;
-       
specifičnost dogodkov in pojavov v določenem času;
-       
specifičnost kraja ali območja;
-       
pomen javno pravne osebe;
-       
pomen avtorja;
-       
pomen gradiva z vidika kulturne raznolikosti;
-       
izvirnost dokumentov;
-       
izvirnost podatkov in informacij;
-       
reprezentativni izbor;
-       
notranje in zunanje značilnost gradiva in
-       
druga merila, ki jih določi pristojni arhiv.
(8) Pisno strokovno navodilo za odbiranje arhivskega gradiva
iz dokumentarnega sprejme komisija pristojnega arhiva, ki jo imenuje
predstojnik arhiva. Najmanj tričlansko komisijo sestavljajo predstavniki
pristojnega arhiva in predstavnik javnopravne osebe, za katero se sprejema
pisno navodilo. Ob statusnih in organizacijskih spremembah javnopravnih oseb
ter ob spremembi poslovanja ali upravljanja z dokumentarnim gradivom je treba
navodilo obravnavati in prilagoditi spremembam.
(9) V primeru izročitve gradiva v digitalni obliki pristojni
arhiv z dodatnim strokovno-tehničnim navodilom, ki ga izda najkasneje ob
začetku odbiranja arhivskega gradiva kot del pisnih strokovnih navodil iz 34.
člena tega zakona, predpiše tudi obseg, postopek in način izročitve gradiva ter
oblike in nosilce zapisov.
(10) Vlada Republike Slovenije podrobneje določi način in
postopek odbiranja arhivskega gradiva iz dokumentarnega gradiva in postopek
izročanja javnega arhivskega gradiva arhivu.
41. člen
(prenehanje javnopravne osebe, statusne spremembe
javnopravne osebe ter prenehanje pravne osebe zasebnega prava)
(1) Ob vsaki statusni spremembi javnopravne osebe je treba
javno arhivsko gradivo odbrati, v primeru prenehanja javnopravne osebe brez
znanega pravnega naslednika pa ne glede na tridesetletni rok izročiti
pristojnemu arhivu.
(2) Organ, ki vodi postopek prenehanja oziroma izvaja
statusno spremembo javnopravne osebe, mora zagotoviti odbiranje in izročitev
javnega arhivskega gradiva arhivu v skladu z določbami tega zakona ter na
podlagi obveznih pisnih strokovnih navodil pristojnega arhiva za odbiranje
arhivskega gradiva iz 34. člena tega zakona.
(3) Organ iz prejšnjega odstavka mora poskrbeti za nadaljnjo
hrambo, urejenost in dostop do dokumentarnega gradiva, ki mu še ni potekel rok
hrambe, do izteka rokov.
(4) V primeru prenehanja pravne osebe zasebnega prava
pristojno sodišče, ki vodi postopek prenehanja, odloči o hrambi dokumentarnega
gradiva, ki mu še niso potekli predpisani roki hranjenja in hrambi arhivskega
gradiva v skladu s tem zakonom.
42. člen
(odtujitev arhivskega gradiva)
(1) Javnopravna oseba ne sme prenesti javnega arhivskega
gradiva na drugo osebo, razen če tako možnost določa ta zakon. Vsak pravni
posel, sklenjen v nasprotju s to določbo, je ničen.
(2) Za izvoz ali iznos arhivskega gradiva je potrebno
dovoljenje ministra, pristojnega za arhive.
(3) Trajni izvoz ali iznos arhivskega gradiva je prepovedan,
razen v primeru izmenjave arhivskega gradiva.
(4) Začasni izvoz ali iznos arhivskega gradiva se dovoli za
največ eno leto od datuma prehoda državne meje, z možnostjo podaljšanja za
največ pet let.
(5) Za izvoz in iznos arhivskega gradiva se smiselno
uporabljajo določbe zakona, ki ureja izvoz in iznos predmetov kulturne
dediščine.
3. Filmsko arhivsko gradivo
43. člen
(filmsko arhivsko gradivo)
(1) Filmsko arhivsko gradivo je zmontirani originalni
slikovni in tonski negativ filma, posnet na filmskem traku, in ena projekcijska
kopija istega filma ter filmi, posneti na digitalnih ali analognih nosilcih, ki
jih izdelajo slovenski ali tuji producenti ali producentke (v nadaljnjem
besedilu: producenti) oziroma so izdelani v koprodukciji slovenskih in tujih
producentov v Republiki Sloveniji in veljajo za slovenski film.
(2) Producent, ki je posnel film s pomočjo javnih sredstev, mora
takoj po izdelavi filma izročiti filmsko arhivsko gradivo državnemu arhivu.
(3) Slovenski koproducent, ki je posnel film s tujim
koproducentom z javnimi sredstvi, je dolžan izročiti projekcijsko kopijo
državnemu arhivu. Ko slovenski koproducent nastopa kot večinski koproducent,
izroči takoj po izdelavi filma filmsko arhivsko gradivo državnemu arhivu.
(4) Po izročitvi filmskega arhivskega gradiva državnemu arhivu
ministrstvo, pristojno za kulturo, preko Filmskega sklada Republike Slovenije
zagotovi producentom namenska finančna sredstva za izdelavo intermediata, če je
to potrebno za izdelavo kopij za prikazovanje.
(5) Arhivsko gradivo so tudi druga avdiovizualna dela, ki na
podlagi veljavnih predpisov veljajo za slovenska. 
(6) Vlada Republike Slovenije predpiše način predaje filmskega
arhivskega gradiva in avdiovizualnih del.
4. Zasebno arhivsko gradivo
44. člen
(evidentiranje zasebnega arhivskega gradiva)
(1) Zasebno arhivsko gradivo je last fizičnih in pravnih oseb
zasebnega prava.
(2) Evidentiranje dokumentarnega gradiva v zasebni lasti, za
katero se domneva, da ima lastnosti arhivskega gradiva, izvajajo pristojni
arhivi. Pristojni arhivi v evidenci vodijo za namene izvrševanja tega zakona
tiste osebne in druge podatke iz evidentiranega dokumentarnega gradiva, ki so
potrebni za ustrezno oceno ali označitev gradiva. V evidenci se vodijo tudi
podatki o lastniku ali lastnici (v nadaljnjem besedilu: lastnik) oziroma
posestniku ali posestnici (v nadaljnjem besedilu: posestnik) gradiva, in sicer
za fizično osebo osebno ime, uradno dodeljena identifikacijska oznaka in naslov
stalnega ali začasnega prebivališča ter za pravno osebo ali osebo, registrirano
za opravljanje dejavnosti, naziv ali firma, sedež, poslovni naslov in uradno
dodeljene identifikacijske oznake (davčna številka, matična številka in podobno).
Podatki se v evidenci hranijo trajno.
(3) Na podlagi evidentiranja iz prejšnjega odstavka državni arhiv
z odločbo razglasi zasebno dokumentarno gradivo, ki ima lastnosti arhivskega
gradiva, za arhivsko gradivo. Odločba vsebuje podatke o lastniku in vsebini,
obsegu in času nastanka zasebnega arhivskega gradiva ter dolžnosti lastnika
zasebnega arhiva.
(4) Državni arhiv vodi evidenco izdanih odločb in določi podrobnejši
način evidentiranja in pristojne arhive za posamezna področja zasebnega
arhivskega gradiva.
45. člen
(pravice in dolžnosti lastnikov zasebnega arhivskega gradiva)
Lastniki zasebnega arhivskega gradiva:
-       
imajo pravico do brezplačnih strokovnih pojasnil in nasvetov pristojnih
arhivov glede varovanja, vzdrževanja, odbiranja, urejanja, konzerviranja in
restavriranja gradiva;
-       
so dolžni spoštovati pojasnila in nasvete iz prejšnje alinee;
-       
so dolžni hraniti gradivo trajno, strokovno neoporečno in celovito;
-       
so dolžni dajati pristojnemu arhivu podatke o gradivu, ki so potrebni za
izvajanje tega zakona;
-       
so dolžni omogočiti pristojnemu arhivu dostop do arhivskega gradiva na
kraju samem;
-       
so dolžni omogočiti uporabo svojega arhivskega gradiva, pri čemer imajo
pravico določiti pogoje uporabe v skladu z zakonom.
46. člen
(hramba zasebnega arhivskega gradiva v pristojnem arhivu)
Zasebno arhivsko gradivo, ki ga sprejme pristojni arhiv na
predlog lastnika v hrambo, ostane v zasebni lasti in se obravnava v skladu z
določbami pisne pogodbe o hrambi, s katero se lahko določijo posebni pogoji
glede hrambe in dostopnosti zasebnega arhivskega gradiva.
47. člen
(uvoz in izvoz ter iznos zasebnega arhivskega gradiva)
(1) Zasebno arhivsko gradivo tujega izvora je dovoljeno uvažati
v skladu z mednarodnimi konvencijami in veljavno zakonodajo izvoznice.
(2) Lastnik zasebnega dokumentarnega gradiva, za katero se
domneva, da ima lastnosti arhivskega gradiva, lahko izvozi oziroma iznosi
zasebno dokumentarno gradivo le na podlagi dovoljenja pristojnega ministra za
arhive.
(3) Vlada Republike Slovenije predpiše, kdaj se domneva, da
ima zasebno dokumentarno gradivo lastnosti arhivskega gradiva.
(4) Minister, pristojen za arhive, lahko dovoli začasen oziroma
trajen izvoz oziroma iznos zasebnega arhivskega gradiva na predlog lastnika in
po predhodnem strokovnem mnenju državnega arhiva.
(5) Lastnik zasebnega arhivskega gradiva mora v primeru trajnega
izvoza oziroma iznosa dopustiti pristojnemu arhivu, da ga pred izvozom oziroma
iznosom kopira.
(6) Državni arhiv določi seznam zasebnega arhivskega gradiva,
ki ga je zaradi izjemnega pomena za znanost in kulturo prepovedano trajno
izvoziti oziroma iznositi.
48. člen
(prodaja zasebnega arhivskega gradiva)
(1) Republika Slovenija ima predkupno pravico pri prodaji
zasebnega arhivskega gradiva. Republika Slovenija lahko prepusti predkupno
pravico samoupravni lokalnih skupnosti.
(2) Lastnik zasebnega arhivskega gradiva mora ponudbo za
prodajo svojega gradiva najprej poslati ministrstvu, pristojnemu za arhive.
(3) Ministrstvo, pristojno za arhive, se do ponudbe opredeli na
podlagi strokovnega mnenja pristojnega arhiva, ob upoštevanju predpisov, ki
urejajo predkupno pravico, v dveh mesecih po prejemu obvestila.
49. člen
(ogrozitev zasebnega arhivskega gradiva)
Če se ugotovi, da je zasebno arhivsko gradivo v nevarnosti, da
bo uničeno ali poškodovano, se obvesti o tem pristojni arhiv.
50. člen
(državna sredstva za varstvo zasebnega arhivskega gradiva)
Država zagotavlja v državnem proračunu sredstva, potrebna za
pospeševanje varstva zasebnega arhivskega gradiva.
50.a člen
(gradivo političnih strank)
(1) Dokumentarno gradivo političnih strank, katerih poslanci
so bili izvoljeni v Državni zbor Republike Slovenije in ki ima lastnosti
arhivskega gradiva, stranke same v sodelovanju s pristojnim arhivom odberejo iz
dokumentarnega gradiva. To gradivo ima v skladu s tem zakonom status zasebnega
arhivskega gradiva.
(2) Politične stranke iz prejšnjega odstavka morajo
zagotoviti hrambo svojega arhivskega gradiva v skladu s tem zakonom ali pa ga
neodplačno predati pristojnemu arhivu, ki ga je dolžan prevzeti.
(3) V primeru spojitve, razdružitve ali pripojitve politične
stranke iz prvega odstavka tega člena mora stranka predati arhivsko gradivo
pravnemu nasledniku, v primeru prenehanja pa pristojnemu arhivu.
50.b člen
(gradivo oseb zasebnega prava, ki so na podlagi zakona
pridobile status delovanja v javnem interesu)
(1) Osebe zasebnega prava, ki so na podlagi zakona pridobile
status delovanja v javnem interesu, same iz svojega dokumentarnega gradiva v
delu, ki se nanaša na delovanje v javnem interesu, v sodelovanju s pristojnim
arhivom odberejo gradivo, ki ima lastnosti arhivskega gradiva. To gradivo ima v
skladu s tem zakonom status zasebnega arhivskega gradiva.
(2) Osebe iz prejšnjega odstavka morajo hraniti svoje
arhivsko gradivo v skladu s tem zakonom ali pa ga neodplačno predati
pristojnemu arhivu, ki ga je dolžan prevzeti.
(3) V primeru spojitve ali pripojitve osebe iz prvega
odstavka tega člena z drugo osebo mora oseba predati arhivsko gradivo pravnemu
nasledniku, v primeru prenehanja pa pristojnemu arhivu.
(4) Minister, pristojen za arhive, s pravilnikom predpiše
podrobnejše kriterije za valorizacijo oseb iz prvega odstavka tega člena.
51. člen
(arhivsko gradivo verskih skupnosti)
Za varstvo arhivskega gradiva verskih skupnosti se uporabljajo
določbe tega zakona, ki urejajo varstvo zasebnega arhivskega gradiva.
52. člen
(arhivsko gradivo Rimskokatoliške cerkve)
(1) Arhivsko gradivo Rimskokatoliške cerkve se odbere iz
cerkvenega dokumentarnega gradiva v skladu z njenimi predpisi in ima lastnosti
arhivskega gradiva po tem zakonu.
(2) Ministrstvo, pristojno za arhive, v dogovoru s Slovensko škofovsko
konferenco določi posamezne pogoje za opravljanje arhivske dejavnosti in
dogovorjena sredstva za opravljanje arhivske dejavnosti Rimskokatoliške cerkve.
V. ARHIVSKA JAVNA SLUŽBA
1. Dejavnost arhivske javne službe
53. člen
(dejavnost arhivov)
(1) V okviru javne službe arhivi opravljajo:
-       
vrednotenje dokumentarnega gradiva pri javnopravnih osebah, priprava
pisnih navodil za odbiranje arhivskega gradiva iz dokumentarnega gradiva,
dajanje pojasnil v zvezi z dolžnostmi javnopravnih oseb glede dokumentarnega in
arhivskega gradiva, izvajanje strokovnega nadzora in usposabljanje uslužbencev
javnopravnih oseb, ki upravljajo z dokumentarnim gradivom in delavcev
ponudnikov storitev, ki opravljajo dela zajema, hrambe gradiva v digitalni obliki
in spremljevalnih storitev;
-       
priprava dodatnih pisnih strokovno tehničnih navodil iz 40. člena tega
zakona javnopravnim osebam za odbiranje in izročanje arhivskega gradiva v
digitalni obliki;
-       
evidentiranje in razglašanje zasebnega arhivskega gradiva pravnih oseb
zasebnega prava in fizičnih oseb ter izvajanje strokovnega nadzora nad njimi;
-       
sodelovanje z lastniki zasebnega arhivskega gradiva, strokovno
svetovanje;
-       
pridobivanje javnega in zasebnega arhivskega gradiva;
-       
strokovno obdelovanje javnega in zasebnega arhivskega gradiva, ki je v
arhivih, izdelovanje popisov, inventarjev, vodnikov in drugih pripomočkov za
uporabo arhivskega gradiva in njihovo objavljanje, ter objavljanje arhivskih
virov;
-       
vrednotenje javnega dokumentarnega gradiva v arhivih, izločanje
nepotrebnega dokumentarnega gradiva in odbiranje arhivskega gradiva v arhivih
ob strokovni obdelavi arhivskih fondov in zbirk;
-       
hranjenje in materialno varovanje arhivskega gradiva;
-       
vodenje evidenc javnega in zasebnega arhivskega gradiva;
-       
evidentiranje arhivskega gradiva, ki je v zamejstvu in po svetu ter se
nanaša na Slovenijo in Slovence, dopolnjevanje lastnega gradiva z
reprodukcijami tega gradiva ter izdelovanje vodnikov in drugih pripomočkov o
arhivskem gradivu;
-       
dajanje arhivskega gradiva v uporabo, izdajanje prepisov oziroma kopij
dokumentov ter potrdil na podlagi dokumentov;
-       
posredovanje kulturnih vrednot v zvezi z arhivskim gradivom;
-       
opravljanje raziskovalnih nalog na področju arhivistike, zgodovine in
drugih ved, povezanih z arhivskim gradivom;
-       
izdajanje publikacij.
(2) V javno službo arhivov sodijo tudi naloge varstva
arhivskega gradiva nekdanjih državnih, avtonomnih, samoupravnih in drugih
organov ter pravnih oseb, za katere so bili ti arhivi ali njihovi predhodniki
pristojni po prejšnjih arhivskih predpisih.
(3) Vlada Republike Slovenije določi vrste in oblike evidenc
arhivskega gradiva ter osnove za strokovno obdelavo in izdelavo pripomočkov za
uporabo.
2. Izvajalci arhivske javne službe
54. člen
(javni arhivi in arhivska dejavnost)
(1) Arhivsko javno službo opravljajo državni arhiv,
regionalni arhivi in arhivi samoupravnih lokalnih skupnosti.
(2) Arhivi iz prejšnjega odstavka vodijo register
javnopravnih oseb, političnih strank in zasebnopravnih oseb, ki so pridobile
status delovanja v javnem interesu, iz tega zakona, za katere ugotovijo svojo
pristojnost in od katerih bodo prevzemali arhivsko gradivo, na podlagi podatkov
iz Poslovnega registra Slovenije in v sodelovanju z Agencijo za javno pravne
evidence in storitve ter ministrstvom, pristojnim za upravo. O spornih primerih
odloči minister, pristojen za arhive.
(3) Javni uslužbenci, ki v arhivih opravljajo naloge,
povezane z varstvom arhivskega gradiva, morajo imeti opravljen strokovni izpit
iz arhivske dejavnosti, najkasneje v roku enega leta od sklenitve delovnega
razmerja ali po premestitvi na delovno mesto, na katerem je strokovni izpit iz
arhivske dejavnosti določen kot pogoj za zasedbo delovnega mesta. Če javni
uslužbenec ne opravi strokovnega izpita, ki je bil kot pogoj določen v pogodbi
o zaposlitvi, mu preneha delovno razmerje naslednji dan po preteku roka,
določenega s pogodbo o zaposlitvi. Navedeni rok se lahko iz upravičenih
razlogov podaljša največ enkrat za obdobje treh mesecev. Podrobneje način
izvedbe in pogoje opravljanja strokovnega izpita s pravilnikom določi minister,
pristojen za arhive.
(4) Javnega uslužbenca, ki je premeščen in v roku enega leta
po premestitvi ne opravi strokovnega izpita iz razlogov, ki so na njegovi
strani, se premesti na delovno mesto, za katero izpolnjuje pogoje. Če takega
delovnega mesta ni, se javnega uslužbenca premesti po postopku, kot je določen
za premestitev iz poslovnih razlogov.
(5) Naloge državnega arhiva opravlja Arhiv Republike
Slovenije, ki je organ v sestavi ministrstva, pristojnega za arhive. Arhiv
Republike Slovenije skrbi za enotno strokovno izvajanje javne arhivske
dejavnosti.
(6) Naloge regionalnih arhivov, ki so organizirani kot javni
zavodi, opravljajo: Zgodovinski arhiv Ljubljana, Pokrajinski arhiv Maribor,
Zgodovinski arhiv Celje, Zgodovinski arhiv na Ptuju, Pokrajinski arhiv Koper in
Pokrajinski arhiv v Novi Gorici.
(7) Za obravnavo strokovnih vprašanj na posameznih področjih
arhivskega strokovnega dela, minister pristojen za arhive, ustanovi medarhivske
delovne skupine za posamezna področja arhivske dejavnosti. Za usklajevanje dela
medarhivskih delovnih skupin minister določi koordinatorja. Medarhivske delovne
skupine delujejo pri državnem arhivu. Delo medarhivskih strokovnih skupin se
določi s pravilnikom.
(8) Za strokovno svetovanje na področju arhivske dejavnosti
minister, pristojen za arhive, imenuje izmed strokovnjakov za področje varstva
arhivskega gradiva Arhivski svet, za strokovno in poslovno koordinacijo arhivske
službe pa Svet direktorjev javnih arhivov. Arhivski svet in Svet direktorjev
delujeta pri ministrstvu, pristojnem za arhive.
(9) Vlada Republike Slovenije podrobneje določi naloge,
sestavo in pristojnosti obeh organov iz osmega odstavka tega člena in predpiše
način vodenja evidence iz drugega odstavka tega člena.
55. člen
(državni arhiv in regionalni arhivi)
(1) Državni arhiv varuje javno arhivsko gradivo državnih organov,
nosilcev javnih pooblastil oziroma izvajalcev javnih služb, ki jih zagotavlja država,
Banke Slovenije ter državnih in javnih skladov, agencij in drugih pravnih oseb,
ki jih ustanovi država in praviloma delujejo za območje celotne države.
(2) Državni arhiv varuje filmsko arhivsko gradivo.
(3) Regionalni arhivi varujejo na območju regionalnega arhiva
nastalo javno arhivsko gradivo državnih organov ali njihovih organizacijskih
enot ter izvajalcev javnih pooblastil oziroma javnih služb, ki jih zagotavlja
država in opravljajo dejavnost na območju ene ali več samoupravnih lokalnih skupnosti.
(4) Regionalni arhivi hranijo tudi arhivsko gradivo
samoupravnih lokalnih skupnostih, če te ne ustanovijo lastnega arhiva za
varstvo svojega javnega arhivskega gradiva. 
(5) Vlada Republike Slovenije ustanavlja regionalne arhive
kot javne zavode za opravljanje arhivske dejavnosti tako, da je pokrito območje
celotne države.
56. člen
(vodenje evidenc)
(1) Državni arhiv vodi zbirno evidenco javnega arhivskega gradiva
v državi in evidenco arhivskega gradiva v zamejstvu in po svetu, ki se nanaša
na Slovenijo in Slovence ter vodi evidenco javnih simbolov, grbov, zastav,
pečatov, žigov in štampiljk na ravni države.
(2) Evidence iz prejšnjega odstavka tega člena se hranijo trajno.
57. člen
(arhivi samoupravnih lokalnih skupnosti)
(1) Arhivi samoupravnih lokalnih skupnosti varujejo javno arhivsko
gradivo organov samoupravnih lokalnih skupnosti, nosilcev javnih pooblastil
oziroma izvajalcev javnih služb, ki jih zagotavlja samoupravna lokalna
skupnost, ter skladov, agencij in drugih pravnih oseb, ki jih ustanovijo samoupravne
lokalne skupnosti.
(2) Samoupravna lokalna skupnost lahko ustanovi arhiv za
varovanje svojega javnega arhivskega gradiva. 
(3) Več samoupravnih lokalnih skupnosti lahko ustanovi skupni
arhiv.
(4) Pogoje za ustanovitev arhiva iz drugega in tretjega
odstavka tega člena podrobneje določi minister, pristojen za arhive, v soglasju
s samoupravnimi lokalnimi skupnostmi, in sicer predvsem glede:
-       
potrebnih in primernih prostorov ter opreme;
-       
usposobljenih strokovnih uslužbencev;
-       
zagotovljenih sredstev za opravljanje arhivske dejavnosti.
(5) Arhiv lahko začne z delom, ko minister, pristojen za
arhive, ugotovi, da so izpolnjeni pogoji iz prejšnjega odstavka.
58. člen
(pogodba med samoupravno lokalno skupnostjo in regionalnim
arhivom)
Če samoupravna lokalna skupnost ne ustanovi lastnega arhiva,
hrani njeno javno arhivsko gradivo na podlagi medsebojne pogodbe regionalni
arhiv, ki deluje na območju samoupravne lokalne skupnosti.
59. člen
(državna informacijsko komunikacijska infrastruktura)
(1) Pristojni arhivi upravljajo skupno informacijsko
komunikacijsko infrastrukturo za vodenje evidenc, hrambo, uporabo arhivskega
gradiva v digitalni obliki v arhivih ter skrbijo za učinkovito povezovanje med
arhivskimi informacijskimi sistemi ter s podobnimi sistemi pri varovanju
kulturne dediščine v Republiki Sloveniji in Evropski uniji.
(2) Za odločanje o dostopu do arhivskega gradiva po 65. in
68. členu tega zakona imajo pristojni arhivi pravico vpogleda v podatke in
njihovega izpisa ali prepisa oziroma povezovanja informacijskega sistema
arhivov s centralnim registrom prebivalstva, matičnim registrom, poslovnim in
sodnim registrom.
(3) V primeru, da pristojni arhiv ne more zagotoviti ustrezne
hrambe arhivskega gradiva, lahko organom in drugim osebam, ki hranijo arhivsko
gradivo, dovoli hrambo arhivskega gradiva na njihovi infrastrukturi tudi po
roku za izročitev arhivskega gradiva pristojnemu arhivu, do trenutka, ko
pristojni arhiv ustrezno hrambo lahko zagotovi, vendar najdalj za pet let.
60. člen
(pripomočki za uporabo)
Vsak arhiv mora do konca februarja tekočega leta posredovati državnemu
arhivu in vsem drugim arhivom v državi seznam vseh pripomočkov za uporabo, ki
so bili v preteklem letu izdelani in so na voljo uporabnikom arhiva, in po en
izvod vseh pripomočkov, ki jih je za uporabo objavil.
61. člen
(pridobivanje arhivskega gradiva)
(1) Arhivi pridobivajo arhivsko gradivo:
-       
s prevzemom javnega arhivskega gradiva na podlagi zakona;
-       
z odplačnimi oziroma neodplačnimi pravnimi posli (npr. nakup, darilo,
oporoka) v primeru zasebnega arhivskega gradiva oziroma če pristojni arhiv
ugotovi, da ima zasebno dokumentarno gradivo lastnosti zasebnega arhivskega gradiva;
-       
s prevzemom zasebnega arhivskega gradiva v hrambo.
(2) S pogodbo se lahko določijo posebni pogoji glede dostopnosti
in hranjenja zasebnega arhivskega gradiva.
62. člen
(lastno varstvo arhivskega gradiva)
(1) Javnopravna oseba lahko zaradi utemeljenih strokovnih in
tehničnih razlogov sama zagotovi lastno varstvo arhivskega gradiva na podlagi
dovoljenja ministra, pristojnega za arhive.
(2) Minister, pristojen za arhive, lahko na predlog
javnopravne osebe in po predhodnem mnenju pristojnega arhiva ter izpolnjevanju
pogojev iz tretjega odstavka tega člena z odločbo dovoli javnopravni osebi
lastno varstvo arhivskega gradiva. Z odločbo se določi tudi pristojni arhiv za
javnopravno osebo iz tega odstavka.
(3) Minister pristojen za arhive, izda odločbo iz prejšnjega
odstavka, če javnopravna oseba izpolnjuje naslednje pogoje:
-       
ima ustrezne prostore in opremo, ki omogočajo, da je arhivsko gradivo
hranjeno v ustreznih pogojih, ki jih predpisuje ta zakon in na njegovi podlagi
sprejeti podzakonski predpisi;
-       
razpolaga z osebjem, ki je ustrezno strokovno usposobljeno, kot to
določajo predpisi s področja arhivske dejavnosti;
-       
ima za to hrambo zagotovljena lastna finančna sredstva, kar se dokazuje
s predložitvijo ustrezne izjave,
-       
ima urejeno pisarniško poslovanje oziroma upravljanje z dokumentarnim
gradivom v skladu z veljavnimi predpisi,
Vloga za izdajo dovoljenja mora poleg zgoraj
navedenih dokazil, vsebovati tudi podatke o arhivskem gradivu, ki je predmet
varstva iz dovoljenja. Navedeni morajo biti podatki o kategorijah arhivskega
gradiva, časovnem obdobju ter količini gradiva.
(4) V primeru neizpolnjevanja pogojev, navedenih v prejšnjem
odstavku, minister, pristojen za arhive, javnopravno osebo s sklepom seznani o
neizpolnjevanju pogojev ter ji določi rok za izpolnitev pogojev. Ta rok ne sme
biti daljši od dveh let. Zoper navedeni sklep je dovoljeno sprožiti upravni
spor.
(5) Če javnopravna oseba ne izpolni pogojev iz prejšnjega
odstavka v roku iz prejšnjega odstavka, minister z odločbo zavrne zahtevo.
Javnopravna oseba mora v tem primeru takoj začeti z izročitvijo gradiva
pristojnemu arhivu.
(6) Ne glede na obseg lastnega arhivskega gradiva, mora
javnopravna oseba iz prvega odstavka tega člena imeti zaposlenega vsaj enega
uslužbenca, ki ima najmanj izobrazbo pridobljeno po študijskih programih druge
stopnje oziroma raven izobrazbe, ki v skladu z zakonom ustreza izobrazbi druge
stopnje in opravljen strokovni izpit v skladu s predpisi s področja arhivske
dejavnosti in varstva dokumentarnega gradiva.
(7) Minister, pristojen za arhive, v primeru da javnopravna
oseba ne izpolnjuje več pogojev iz drugega odstavka tega člena ali ne želi več
sama hraniti lastnega arhivskega gradiva, z odločbo odvzame dovoljenje iz
tretjega odstavka tega člena.
(8) Javnopravna oseba iz prvega odstavka tega člena je
pristojnemu arhivu dolžna poslati letni program in poročilo o lastnem varstvu
arhivskega gradiva.
(9) Nadzor nad izvajanjem lastnega varstva arhivskega gradiva
izvaja pristojni arhiv.
(10) Javnopravna oseba iz prvega odstavka tega člena za
odbiranje in prenos arhivskega gradiva v lastno hrambo smiselno upošteva
določbe tega zakona, ki urejajo odbiranje in izročitev javnega arhivskega
gradiva.
(11) Javnopravna oseba iz prvega odstavka tega člena je
dolžna omogočiti dostop in uporabo arhivskega gradiva v lastnem varstvu v
skladu s tem zakonom.
3. Uporaba arhivskega gradiva v arhivih
63. člen
(uporaba javnega arhivskega gradiva)
(1) Javno arhivsko gradivo v arhivih in v lastni hrambi je na
podlagi pisne zahteve za uporabo ali preko objave na svetovnem spletu dostopno
vsakomur. Zahteva za uporabo mora vsebovati osebno ime oziroma naziv osebe in
njeno uradno dodeljeno identifikacijsko oznako, namen uporabe gradiva ter druge
podatke, potrebne za dostop do gradiva.
(2) Javno arhivsko gradivo se lahko izposoja za razstavne in
podobne namene samo na podlagi pisne pogodbe in v primeru, da je zagotovljeno
ustrezno materialno varstvo gradiva.
(3) Arhiv lahko dovoli objavo reprodukcij javnega arhivskega gradiva
v reklamne, propagandne ali podobne namene, razen če bi to nasprotovalo značaju
ali pomenu arhivskega gradiva.
(4) O uporabi na podlagi zahtev arhiv vodi evidenco. V evidenci
uporabe se zbirajo naslednji podatki: osebno ime oziroma naziv osebe, naslov,
uradno dodeljena identifikacijska oznaka, datum in namen uporabe oziroma pravni
interes iz 68. člena tega zakona, oznaka arhivskega gradiva in drugi podatki.
(5) Uporabnik, ki uporablja arhivsko gradivo, mora pred
uporabo tega arhivskega gradiva podpisati izjavo, da:
-       
je seznanjen s svojimi obveznostmi in omejitvami glede uporabe podatkov
iz 65. člena tega zakona, s katerimi bi se seznanil v primerih dostopa do
arhivskega gradiva na podlagi 66. in 68. člena tega zakona;
-       
je seznanjen s svojimi obveznostmi in omejitvami glede uporabe podatkov
iz 65. člena tega zakona, na katere bi lahko naletel ob uporabi arhivskega
gradiva, ki sicer s strani izročitelja ni bilo označeno kot nedostopno, oziroma
ki vsebuje osebne podatke;
-       
bo tako pridobljene podatke varoval v skladu s tem zakonom ter
zakonodajo s področja varovanja osebnih podatkov, varovanja tajnih podatkov,
davčnih in poklicnih skrivnosti ter
-       
da je seznanjen, da je zloraba navedenih podatkov sankcionirana v
kazenskem zakoniku in drugih predpisih in da prevzema vso materialno
odgovornost za zlorabo navedenih podatkov.
(6) Uporabnik je dolžan spoštovati morebitne avtorske pravice
pri črpanju podatkov iz arhivskega gradiva. 
(7) Predpisi, ki celovito urejajo varstvo kulturne dediščine,
lahko drugače uredijo uporabo javnega arhivskega gradiva v digitalni obliki s
tem, da upoštevajo specifičnosti uporabe arhivskega gradiva, določene v tem
zakonu.
(8) Vlada Republike Slovenije podrobneje predpiše obseg in
način posredovanja arhivskega gradiva v svetovni splet.
(9) Minister, pristojen za arhive, določi podrobnejše pogoje in
način vodenja evidence uporabe javnega arhivskega gradiva ter tarifni
pravilnik.
64. člen
(obdelava evidence)
(1) Za namene nadzora nad spoštovanjem določb tega zakona ter
statističnih analiz vodi arhiv evidenco uporabnikov arhivskega gradiva iz
četrtega odstavka prejšnjega člena tega zakona. V njej se obdelujejo samo
naslednji osebni podatki: osebno ime, številka in vrsta osebnega dokumenta,
naslov stalnega ali začasnega prebivališča, datum in razlog uporabe arhivskega
gradiva. Na podlagi pisne privolitve uporabnika pa se lahko obdelujejo tudi
podatki o spolu, državljanstvu in stopnji izobrazbe.
(2) Osebne podatke iz evidence iz prejšnjega odstavka tega
člena arhiv hrani trajno.
65. člen
(roki nedostopnosti arhivskega gradiva)
(1) Javno arhivsko gradivo v javnih arhivih, ki vsebuje tajne
podatke po zakonu, ki ureja tajne podatke, ali davčne skrivnosti in katerih
razkritje nepoklicani osebi bi lahko povzročilo škodljive posledice za varnost
države in drugih oseb ali za njihove pravne interese, postane dostopno za
uporabo praviloma 40 let po nastanku, če je s strani izročitelja označeno kot
nedostopno v skladu s 40. členom tega zakona.
(2) Javno arhivsko gradivo v javnih arhivih, ki vsebuje
osebne podatke, ki se nanašajo na:
-       
zdravstveno stanje,
-       
spolno življenje,
-       
žrtev kaznivih dejanj zoper spolno nedotakljivost, zakonsko zvezo,
družino in otroke,
-       
storilca kaznivih dejanj in prekrškov, razen kaznivih dejanj in
prekrškov oseb, zoper katere je bil voden postopek zaradi nasprotovanja
nekdanjemu enopartijskemu režimu, 
-       
versko prepričanje in
-       
etnično pripadnost
postane dostopno za javno uporabo 75 let po
nastanku gradiva ali 10 let po smrti posameznika, na katerega se podatki
nanašajo, če je datum smrti znan, če ni z drugimi predpisi drugače določeno.
(3) Javno arhivsko gradivo v javnih arhivih, nastalo pred
konstituiranjem Skupščine Republike Slovenije 17. maja 1990, je dostopno brez
omejitev, razen z omejitvami iz prejšnjega odstavka.
(4) Pri dostopu do javnega arhivskega gradiva po prvem ali
drugem odstavku tega člena se kot nedostopni oddvojijo le posamezni dokumenti,
ki vsebujejo podatke, ki jih varujejo roki nedostopnosti, in ne širše enote
gradiva. Kadar posamezni dokumenti vsebujejo podatke, ki jih varujejo roki
nedostopnosti, poleg njih pa tudi podatke, do katerih bi bilo mogoče dostopati,
se za dostop pripravi anonimizirana kopija dokumenta, na kateri so podatki, ki
jih varujejo roki nedostopnosti prekriti tako, da neposreden ali posreden
vpogled ni omogočen.
(5) Če se uporabnik ne strinja z omejitvijo dostopa, lahko
vloži ugovor, o katerem odloči arhivska komisija v upravnem postopku oziroma v
primerih iz prvega odstavka tega člena Vlada Republike Slovenije v upravnem
postopku.
(6) Do izročitve javnega arhivskega gradiva pristojnemu
arhivu se glede dostopa in uporabe arhivskega gradiva, ne glede na čas nastanka
gradiva, uporabljajo predpisi, ki urejajo dostop do informacij javnega značaja,
varstvo tajnih podatkov, varstvo osebnih podatkov, poslovnih in davčnih
skrivnosti in drugi predpisi, razen za arhivsko gradivo javnopravnih oseb, ki v
skladu z 62. členom tega zakona same zagotavljajo lastno varstvo arhivskega
gradiva.
66. člen
(izjeme rokov nedostopnosti)
(1) Vlada Republike Slovenije lahko znanstveno raziskovalni
organizaciji, raziskovalcu ali novinarju, na podlagi mnenja arhivske komisije
odobri izjemni dostop, če je uporaba javnega arhivskega gradiva, ki vsebuje
nedostopne podatke v skladu s prvim odstavkom 65. člena tega zakona ali davčne
tajnosti neizogibno potrebna za dosego predvidenega znanstvenega cilja ter
javni interes za razkritje prevladuje nad javnim interesom za nedostopnost teh
podatkov. Če gradivo, o katerem odloča Vlada Republike Slovenije vsebuje tudi
osebne podatke iz drugega odstavka prejšnjega člena, o izjemnem dostopu do
celotnega gradiva odloči Vlada Republike Slovenije na podlagi predhodnega
mnenja arhivske komisije.
(2) Arhivska komisija lahko znanstveno-raziskovalni
organizaciji, raziskovalcu ali novinarju z upravno odločbo odobri izjemni
dostop do javnega arhivskega gradiva, ki vsebuje osebne podatke iz drugega
odstavka prejšnjega člena, če ta izkaže, da učinkovite ocene gradiva ali
izvedbe raziskave oziroma njenega namena ni mogoče doseči brez obdelave
podatkov iz drugega odstavka prejšnjega člena ali bi bilo to povezano z nesorazmernim
naporom ali stroški.
(3) Uporabnik iz prvega ali drugega odstavka tega člena
arhivski komisiji predloži predstavitveni elaborat raziskave, ki mora
vsebovati:
-       
naslov raziskave,
-       
nosilca raziskave (pravna oseba ali raziskovalec),
-       
neposredne izvajalce raziskave (osebno ime, naziv, prebivališče,
razmerje do nosilca raziskave in morebitni mentor),
-       
raziskovalno področje (opisno),
-       
namen oziroma cilj raziskave in
-       
strokovno utemeljitev o izpolnjevanju pogojev iz prvega ali drugega
odstavka tega člena.
(4) Uporabnik, ki mu je po prvem in drugem odstavku tega
člena odobren izjemni dostop, podatkov do izteka rokov nedostopnosti po tem
zakonu ne sme uporabiti v namene izven raziskave ali jih razkriti osebam, ki
niso izvajalci raziskave v skladu s predstavitvenim elaboratom. To dolžnost
uporabnik potrdi v pisni obliki pred seznanitvijo s podatki.
66.a člen
(izjemno podaljšanje roka nedostopnosti)
(1) Roki nedostopnosti arhivskega gradiva, določeni v prvem
in drugem odstavku 65. člena tega zakona, se na predlog javnopravne osebe, ki
je izročila javno arhivsko gradivo, lahko izjemoma podaljša, vendar ne več kot
za deset let. Javnopravna oseba, ki predlaga podaljšanje roka nedostopnosti,
mora k predlogu priložiti pisno oceno škodljivih posledic, ki bi lahko nastale,
če bi bilo gradivo dostopno javnosti.
(2) O izjemnem podaljšanju roka nedostopnosti iz prvega in
drugega odstavka 65. člena tega zakona odloča Vlada Republike Slovenije na
podlagi mnenja arhivske komisije.
67. člen
(arhivska komisija)
(1) Vlada Republike Slovenije imenuje izmed strokovnjakov ali
strokovnjakinj (v nadaljnjem besedilu: strokovnjaki) s področja državne uprave,
zgodovine in arhivistike arhivsko komisijo, ki opravlja naslednje naloge:
-       
daje obvezujoča mnenja v spornih primerih določitve roka nedostopnosti
arhivskega gradiva iz 66. in 66.a člena tega zakona;
-       
daje mnenja o izjemnem skrajšanju in podaljšanju roka nedostopnosti;
-       
odloča v primeru dvoma o omejitvah dostopa iz petega odstavka 65. člena
tega zakona;
-       
odloča o izjemnem dostopu do javnega arhivskega gradiva iz drugega
odstavka 66. člena tega zakona.
(2) Vlada Republike Slovenije določi sestavo in način dela
arhivske komisije.
68. člen
(dostopnost zaradi potreb uradnih postopkov)
(1) Osebe, ki nastopajo kot stranke v postopkih ali izkažejo svoj
pravni interes za uvedbo ali udeležbo v postopkih, imajo pravico do vpogleda v
arhivsko gradivo.
(2) Omejitve dostopnosti arhivskega gradiva iz 65. člena tega
zakona ne veljajo za uporabo posamičnih dokumentov in zadev, če gre za
postopke, ki jih vodijo državni organi, organi samoupravnih lokalnih skupnosti,
nosilci javnih pooblastil in druge osebe javnega prava.
(3) Vpogled obsega pregled, izpis, prepis ali kopiranje gradiva
ter uporabo tako pridobljenih podatkov v uradnih postopkih oziroma za drugo
uveljavljanje pravic oseb. Osebe, ki se jim omogoči vpogled, so dolžne pri
uporabi varovati podatke iz prvega in drugega odstavka 65. člena tega zakona.
(4) Če arhiv ugotovi, da niso izpolnjeni pogoji iz prejšnjega
odstavka, dostop z odločbo zavrne.
(5) Originalno arhivsko gradivo, ki bi se zaradi uporabe lahko
poškodovalo oziroma uničilo, se daje v uporabo v obliki kopije.
(6) Dokumente, ki so v arhivu in jih državni organi, organi samoupravnih
lokalnih skupnosti ali nosilci javnih pooblastil potrebujejo za svoje delo
oziroma jih osebe potrebujejo za uveljavitev svojih pravic, izroči arhiv v
uporabo praviloma v obliki overjene kopije, ki se šteje za izvirnik.
(7) V izjemnih primerih, kadar je za razrešitev zadeve nujno
potrebna uporaba izvirnika, se lahko organu za določen čas in na podlagi pisne
pogodbe posodi izvirno arhivsko gradivo, s tem, da se na stroške organa izdela
varnostna kopija.
69. člen
(dolžnosti uporabnikov)
(1) Uporabnik mora z arhivskim gradivom, ki ga je dobil v
uporabo, ravnati s skrbnostjo dobrega gospodarja. Če je gradivo zaščiteno s
pravicami intelektualne lastnine, mora uporabnik pred uporabo pridobiti
ustrezne pravice.
(2) Pri vsaki objavi ali predstavitvi arhivskega gradiva je treba
z imenom ali signaturo navesti arhiv ter arhivski fond oziroma zbirko, iz
katere je obravnavano arhivsko gradivo.
70. člen
(uporaba zasebnega arhivskega gradiva)
Uporabo zasebnega arhivskega gradiva v pristojnih arhivih
ureja pravni akt, na podlagi katerega arhivi hranijo zasebno arhivsko gradivo.
Za vprašanja glede uporabe, ki jih pravni akt ne ureja, velja smiselna uporaba
določb o uporabi javnega arhivskega gradiva.
VI. ZAGOTAVLJANJE INFRASTRUKTURE IN STORITEV
1. Strojna in programska oprema
71. člen
(splošni pogoji, ki jih mora izpolnjevati strojna in programska
oprema)
Vlada Republike Slovenije predpiše splošne pogoje, ki jih
mora izpolnjevati:
-       
programska in strojna oprema za zajem gradiva v digitalni obliki (sam
zajem, pretvorba ob zajemu, nadzor zajema, evidentiranje zajema itd.);
-       
programska in strojna oprema za hrambo gradiva v digitalni obliki (način
hrambe, zagotavljanje varnosti gradiva pred uničenjem, zagotavljanje neprekinjenega
poslovanja, zagotavljanje varnosti dostopa, prepis oziroma pretvorba gradiva,
ohranjanje dokazljivosti avtentičnosti in celovitosti, evidentiranje vseh
dogodkov med hrambo oziroma v zvezi s hrambo itd.);
-       
programska in strojna oprema za spremljevalne storitve hrambe gradiva v
digitalni obliki (uničenje, poizvedovanje in analiziranje gradiva itd.).
2. Storitve hrambe
72. člen
(splošni pogoji hrambe)
(1) Ponudniki storitev zajema in hrambe dokumentarnega
gradiva v digitalni obliki ter ponudniki spremljevalnih storitev morajo za
varstvo arhivskega gradiva v digitalni obliki uporabljati samo pri državnem
arhivu v skladu s 85. členom tega zakona certificirano opremo in storitve.
(2) Vlada Republike Slovenije predpiše splošne pogoje hrambe
gradiva v digitalni obliki in posebne pogoje za specifično gradivo s posameznih
področij (npr. javne evidence,slikovno gradivo, prostorski podatki itd.).
3. Spremljevalne storitve
73. člen
(določitev spremljevalnih storitev)
Vlada Republike Slovenije podrobneje določi spremljevalne storitve
(npr. zajem gradiva, odbiranje gradiva, uničevanje gradiva itd.).
74. člen
(splošni pogoji za opravljanje storitev ter posebni pogoji
za specifične storitve)
Vlada Republike Slovenije predpiše splošne pogoje opravljanja
storitev ter posebne pogoje za specifične storitve v zvezi z gradivom s
posameznih področij.
VII. NADZOR
1. Inšpekcijski nadzor nad izvajanjem tega zakona
75. člen
(inšpekcijski nadzor)
Inšpekcijski nadzor nad izvajanjem določb tega zakona in na
njegovi podlagi izdanih podzakonskih predpisov glede dokumentarnega in
arhivskega gradiva ter arhivske javne službe izvaja inšpektorat, pristojen za
področje varstva arhivskega gradiva.
76. člen
(inšpektor ali inšpektorica)
(1) Pooblaščena oseba za opravljanje inšpekcijskega nadzora po
tem zakonu je inšpektor ali inšpektorica (v nadaljevanju inšpektor) za področje
arhivske dejavnosti, ki mora izpolnjevati poleg splošnih pogojev iz zakona, ki
ureja inšpekcijski nadzor, tudi naslednja posebna pogoja:
-       
opravljen strokovni izpit iz arhivistike;
-       
najmanj deset let delovnih izkušenj v arhivu.
(2) Pooblaščena oseba mora varovati osebne, tajne in druge
zaupne podatke, določene z zakonom ali drugim predpisom oziroma sklepom
državnega organa ali organa samoupravne lokalne skupnosti, ter biti ustrezno
varnostno preverjena.
77. člen
(inšpekcijska pooblastila)
Inšpektor ima, poleg pooblastil iz predpisov, ki urejajo inšpekcijsko
nadzorstvo, še naslednja pooblastila:
1.     
pregledovati objekte, prostore in opremo, v katerih se hrani
dokumentarno in arhivsko gradivo v skladu s 36. členom tega zakona,
2.     
nadzirati izpolnjevanje obveznosti varstva dokumentarnega in arhivskega
gradiva javnopravnih oseb iz 39. člena tega zakona in zasebnih arhivov,
3.     
zahtevati pisna pojasnila in izjave od odgovornih oseb zavezancev v zvezi
s predmetom nadzorstva in
4.     
pregledovati in zahtevati vpogled v dokumentacijo, ki se nanaša na
ravnanje z arhivskim gradivom in dokumentarnim gradivom.
78. člen
(posebni inšpekcijski ukrepi)
(1) Inšpekcijsko nadzorstvo obsega poleg splošnih ukrepov
tudi posebne ukrepe, predvidene s tem zakonom.
(2) Če inšpektor ugotovi, da javnopravna oseba iz 40. člena
zakona ni izročila javnega arhivskega gradiva v zakonsko določenem roku, lahko
odredi z odločbo izročitev gradiva in določi novi rok.
(3) Če inšpektor ugotovi, da obstaja neposredna nevarnost poškodovanja
ali je že nastala škoda na dokumentarnem ali arhivskem gradivu, odredi rok, v
katerem se mora taka nevarnost odpraviti, oziroma odredi ukrepe za odpravo škode
oziroma za njeno zmanjšanje.
(4) Če inšpektor ugotovi, da zaradi nepravilnega ravnanja oziroma
rabe ali zaradi opustitve dolžnega ravnanja z dokumentarnim ali arhivskim
gradivom pri javnopravnih osebah obstaja nevarnost njegovega poškodovanja,
lahko tako ravnanje ali uporabo prepove in odredi potrebne ukrepe za
zagotovitev varstva.
(5) V primeru iz prejšnjega odstavka lahko inšpektor z odločbo
tudi začasno odvzame posest in arhivsko gradivo ali dokumentarno gradivo
prepusti v začasno hrambo pristojnemu arhivu.
(6) Če pristojni arhiv v primerih iz drugega in petega
odstavka tega člena ni sposoben prevzeti dokumentarnega ali arhivskega gradiva,
inšpektor prepusti to gradivo v začasno hrambo drugemu javnemu arhivu.
(7) Če se ugotovi, da je zasebno arhivsko gradivo v nevarnosti,
da bo uničeno ali poškodovano, lahko inšpektor z odločbo določi pogoje hrambe,
konzerviranja oziroma restavriranja zasebnega arhivskega gradiva, lahko pa tudi
obveznost izročitve zasebnega arhivskega gradiva pristojnemu arhivu za določen
čas do prenehanja nevarnosti.
79. člen
(izvršitev odločbe oziroma sklepa)
Pritožba zoper ukrepe iz prejšnjega člena tega zakona ne
zadrži izvršitve odločbe oziroma sklepa.
2. Drug nadzor arhivske javne službe
80. člen
(nadzor nad zakonitostjo in javno porabo)
Nadzor nad zakonitostjo dela arhivov izvaja ministrstvo, pristojno
za arhive, na podlagi tega zakona in izvršilnih predpisov.
3. Nadzor, ki ga izvaja državni arhiv 
81. člen
(potrditev notranjih pravil)
Državni arhiv na zahtevo pregleda predložena notranja pravila
in o njihovi skladnosti z zakonom in na njegovi podlagi izdanimi podzakonskimi
predpisi in enotnimi tehnološkimi zahtevami ter pravili stroke izda odločbo, s
katero pravila potrdi ali pravil ne potrdi.
82. člen
(register potrjenih notranjih pravil)
(1) Državni arhiv vodi javno spletno in brezplačno dostopen register
potrjenih notranjih pravil, ki obsega osnovne podatke o potrjenih notranjih
pravilih (subjekt, naziv notranjih pravil, veljavnost pravil, datum in številka
odločbe o potrditvi).
(2) Če predlagatelj ali predlagateljica (v nadaljnjem besedilu:
predlagatelj) tako zahteva, državni arhiv potrjena pravila javno objavi in v
registru potrjenih notranjih pravil označi ta pravila kot potrjena notranja
pravila, ki jih lahko prevzamejo tudi druge osebe.
83. člen
(registracija ponudnikov opreme in storitev)
(1) Za opravljanje dejavnosti dobave opreme ali izvajanja storitev
na področju zajema in hrambe gradiva v digitalni obliki ni potrebno posebno
dovoljenje.
(2) Ponudnik opreme in storitev mora svojo dejavnost prijaviti
državnemu arhivu najmanj osem dni pred začetkom opravljanja dejavnosti. Državni
arhiv na podlagi prijave preveri popolnost prijave in z upravno odločbo odredi
vpis ponudnika v register ponudnikov.
(3) Nadzor nad delovanjem registriranih ponudnikov opreme in
storitev ter nad njihovim izvajanjem določb tega zakona in na njegovi podlagi
izdanih podzakonskih predpisov izvaja državni arhiv.
84. člen
(register ponudnikov opreme in storitev)
(1) Državni arhiv vodi javno spletno in brezplačno dostopen register
ponudnikov opreme in storitev, ki obsega osnovne podatke o ponudnikih opreme in
storitev (firma oziroma naziv, sedež in kontaktni podatki ponudnika, ponujana storitev
oziroma oprema, datum in številka odločbe o registraciji).
(2) Podatki iz registra se hranijo trajno.
85. člen
(certifikacija opreme in storitev)
Ponudnik opreme in storitev lahko za opremo ali storitve, ki
jih ponuja drugim osebam, pridobi certifikat pri državnem arhivu.
86. člen
(certifikacija)
(1) Državni arhiv s ponudnikom sklene pogodbo o izvajanju
certifikacije, s katero uredi odnos med državnim arhivom in ponudnikom v skladu
s splošnimi pogoji za izvajanje certifikacije, ki jih določi državni arhiv.
(2) Državni arhiv v postopku certifikacije preveri skladnost
opreme in storitev zajema, hrambe in spremljevalnih storitev s tem zakonom in
na njegovi podlagi sprejetimi predpisi ter v primeru, da to skladnost ugotovi,
certificira ponudnikovo opremo ali storitev ter jo vpiše v register certificirane
opreme in storitev.
(3) Certifikat se podeli za strojno opremo trajno, za
programsko opremo in storitve zajema, hrambe in spremljevalne storitve pa za
obdobje enega leta z možnostjo podaljšanja.
(4) Samo ponudnik opreme ali storitev, ki so vpisane v
register certificirane opreme ali storitev, lahko pri svojem poslovanju in nastopu
na trgu uporablja naziv ponudnika certificirane opreme oziroma storitev.
87. člen
(certifikacijski nadzor)
(1) Državni arhiv kot certifikacijski organ izvaja nadzor v
skladu s splošnimi pogoji in pogodbo iz prejšnjega člena. Glede preverjanja
dejavnosti ponudnikov certificirane opreme in storitev morajo splošni pogoji in
pogodba iz prejšnjega člena omogočati državnemu arhivu glede izvajanja
veljavnih predpisov, enotnih tehnoloških zahtev in priporočil državnega arhiva
za certificirano opremo in storitve pooblastila, ki so smiselno enaka
inšpekcijskim pooblastilom na področju arhivov ali elektronskega poslovanja.
(2) Če nadzor pokaže neizpolnjevanje veljavnih predpisov,
enotnih tehnoloških zahtev in priporočil nadzornega organa za certificirano
opremo in storitve ali če ponudnik prekine pogodbo z državnim arhivom,
certifikacijski organ izbriše ponudnikovo opremo in storitev iz registra
certificirane opreme in storitev.
VII.A IZDAJANJE PREDPISOV, ENOTNIH TEHNOLOŠKIH ZAHTEV IN
PRIPOROČIL ZA CERTIFICIRANE PONUDNIKE
88. člen
(predpisi Vlade Republike Slovenije)
Vlada Republike Slovenije podrobneje predpiše:
1.     
pogoje in način zanesljive pretvorbe v digitalno obliko za dolgoročno
hrambo iz 10. člena tega zakona;
2.     
obvezno vsebino ter način sprejema in izvajanja notranjih pravil oseb,
ki hranijo dokumentarno gradivo v digitalni obliki iz 18. do 22. člena tega
zakona;
3.     
pogoje in način hrambe dokumentarnega in arhivskega gradiva v fizični
obliki iz 23., 25. in 36. člena tega zakona;
4.     
pogoje in način hrambe dokumentarnega gradiva v digitalni obliki iz 25.
do 30. člena tega zakona;
5.     
osnove za odbiranje in izročanje javnega arhivskega gradiva arhivu iz
40. in 43. člena tega zakona;
6.     
način predaje filmskega arhivskega gradiva in avdiovizualnih del iz 43.
člena;
7.     
osnove za ravnanje z zasebnim arhivskim gradivom iz 44. do 52. člena
tega zakona;
8.     
vrste in oblike evidenc arhivskega gradiva ter osnove za strokovno
obdelavo in izdelavo pripomočkov za uporabo arhivskega gradiva ter evidence
javnih simbolov iz 53. in  56. člena tega zakona;
9.     
način vodenja evidence iz 54. člena tega zakona;
10.  
obseg in način posredovanja arhivskega gradiva v svetovni splet iz 63.
člena tega zakona;
11.  
določi sestavo in način dela arhivske komisije iz 67. člena tega zakona;
12.  
splošne pogoje za opremo in storitve iz 71., 72. in 74. člena tega
zakona;
13.  
vsebino in način vodenja ter postopek vpisa v register potrjenih
notranjih pravil, register ponudnikov opreme in storitev ter register
certificirane opreme in storitev iz 82., 84. in 85. člena tega zakona;
14.  
druga vprašanja iz tega zakona.
89. člen
(predpisi ministra)
Minister, pristojen za arhive, predpiše:
1.     
podrobnejše pogoje za čas pripravništva, za opravljanje strokovnih
izpitov, vodenje seznama o opravljenih strokovnih izpitih ter pridobivanje
strokovnih nazivov za uslužbence v arhivih;
2.     
merila za strokovno usposobljenost in preizkus strokovne usposobljenosti
uslužbencev javnopravnih oseb, ki delajo z dokumentarnim gradivom;
3.     
podrobnejše pogoje in način vodenja evidence uporabe javnega arhivskega
gradiva ter nadomestila stroškov uporabe, konzerviranja in restavriranja
arhivskega gradiva;
4.     
pogoje za ustanovitev arhivov samoupravnih lokalnih skupnosti.
90. člen
(pristojnosti ministrstva)
Ministrstvo, pristojno za arhive:
-       
spremlja in usmerja razvoj arhivske javne službe in opravlja strokovni
nadzor nad njenim opravljanjem;
-       
sprejema programe varstva arhivskega gradiva, ki jih izvajajo regionalni
arhivi;
-       
podeljuje strokovne nazive za področje arhivske dejavnosti. 
91. člen
(pristojnosti državnega arhiva)
(1) Državni arhiv pripravi predlog programa varstva
arhivskega gradiva, ki ga sprejme minister, pristojen za arhive.
(2) Državni arhiv sprejme splošne pogoje za izvajanje
certifikacije iz 86. člena in zahteve za certificirano opremo in storitve, s
katerimi vsem registriranim ponudnikom opreme in storitev priporoča, ponudnikom
certificirane opreme in storitev pa naloži zanesljivejše opravljanje
dejavnosti.
VIII. KAZENSKE DOLOČBE
92. člen
(1) Z globo od 2.000 do 5.000 eurov se kaznuje za prekršek
pravna oseba, samostojni podjetnik posameznik ali oseba, ki samostojno opravlja
dejavnost:
1.     
če ne skrbi za dokumentarno gradivo na predpisan način (39. člen);
2.     
če pristojnemu arhivu ne zagotovi ogleda stanja gradiva (39. člen);
3.     
če pri izdelavi navodil za odbiranje javnega arhivskega gradiva iz dokumentarnega
gradiva ne sodeluje s pristojnim arhivom (39. člen);
4.     
če za izvajanje obveznosti iz 39. člena tega zakona ne zagotovi
ustreznih materialnih, kadrovskih in finančnih pogojev za delo ter ne določi
osebe, odgovorne za izvajanje teh obveznosti (39. člen);
5.     
če ni opravljenega preizkusa strokovne usposobljenosti za delo z
dokumentarnem gradivom pri pristojnem arhivu v skladu s 39. členom tega zakona
(39. člen);
6.     
če ne izroči vsega javnega arhivskega gradiva pristojnemu arhivu v
zakonsko določenem roku (40. člen) ali če tega gradiva v zakonsko določenem
roku ne prenese v lastno hrambo (62. člen);
7.     
če izročeno javno arhivsko gradivo ni urejeno na predpisan način (40.
člen);
8.     
če kadarkoli pred izročitvijo javnega arhivskega gradiva pristojnemu
arhivu iz tega gradiva v nasprotju z veljavnimi predpisi in strokovnimi
navodili pristojnega arhiva izloči posamezne dokumente, ki imajo lastnosti
arhivskega gradiva (40. člen);
9.     
če ne označi javnega arhivskega gradiva na predpisan način in v
izročitvenem zapisniku ne navede rokov nedostopnosti (40. člen).
(2) Z globo od 500 do 2.000 eurov se kaznuje tudi odgovorna
oseba pravne osebe, samostojnega podjetnika posameznika ali osebe, ki
samostojno opravlja dejavnost, državnega organa ali samoupravne lokalne
skupnosti, ki stori prekršek iz prejšnjega odstavka.
(3) Z globo od 500 do 1.200 eurov se kaznuje za prekršek
posameznik, ki stori prekršek iz prvega odstavka tega člena.
92.a člen
(1) Z globo od 2.000 do 5.000 eurov se kaznuje za prekršek
oseba iz prvega odstavka 18. člena tega zakona:
1.     
če ne evidentira uničenja gradiva (13.a člen);
2.     
če ne sprejme notranjih pravil ali če pri zajemu in hrambi
dokumentarnega ali arhivskega gradiva ne ravna v skladu s svojimi notranjimi
pravili oziroma ne izpolnjuje predpisanih enotnih tehnoloških zahtev (18. člen)
3.     
če za varstvo arhivskega gradiva ne uporablja programske in strojne
opreme v skladu s splošnimi pogoji iz 71. člena tega zakona oziroma ne
uporablja certificirane opreme ali storitev iz 72. člena tega zakona.
(2) Z globo od 500 do 2.000 eurov se kaznuje tudi odgovorna
oseba osebe iz prvega odstavka 18. člena tega zakona, ki stori prekršek iz
prejšnjega odstavka.
93. člen
(1) Z globo od 2.000 do 5.000 eurov se kaznuje za prekršek
pravna oseba, ki izvaja statusno spremembo oziroma prenehanje javnopravne
osebe:
1.     
če v primeru prenehanja javnopravne osebe brez znanega pravnega
naslednika ne izroči javnega arhivskega gradiva arhivu še pred prenehanjem (41.
člen);
2.     
če ne zagotovi odbiranja in izročitve arhivskega gradiva arhivu v skladu
z določbami tega zakona in na podlagi obveznih navodil pristojnega arhiva (41.
člen).
(2) Z globo od 500 do 2.000 eurov se kaznuje tudi odgovorna
oseba pravne osebe, državnega organa ali samoupravne lokalne skupnosti, ki
stori prekršek iz prejšnjega odstavka.
(3) Z globo od 500 do 1.200 eurov se kaznuje za prekršek
posameznik, ki stori prekršek iz prvega odstavka tega člena.
94. člen
(1) Z globo od 2.000 do 5.000 eurov se kaznuje za prekršek
arhiv:
1.     
če začasno izvozi oziroma iznosi javno arhivsko gradivo brez dovoljenja
ministra, pristojnega za arhive (42. člen);
2.     
če dopusti nedovoljeno uporabo javnega arhivskega gradiva (63. člen);
3.     
če dopusti tako uporabo zasebnega arhivskega gradiva, ki ne ustreza
dogovorjenim pogojem uporabe (46. člen);
4.     
če pri uporabi arhivskega gradiva ne upošteva določenih rokov
nedostopnosti (65. člen).
(2) Z globo od 500 do 2.000 eurov se kaznuje tudi odgovorna
oseba arhiva, ki stori prekršek iz prejšnjega odstavka.
95. člen
(1) Z globo od 2.000 do 5.000 eurov se kaznuje za prekršek
pravna oseba ali samostojni podjetnik posameznik ali oseba, ki samostojno
opravlja dejavnost:
1.     
če ne izvrši določenih varstvenih ukrepov (36. člen);
2.     
če ne izpolnjuje zakonskih dolžnosti v zvezi z ravnanjem z zasebnim
arhivskim gradivom (45. člen);
3.     
če uvozi zasebno arhivsko gradivo tujega izvora brez upoštevanja
mednarodnih konvencij in veljavne zakonodaje izvoznice (47. člen);
4.     
če izvozi oziroma iznosi zasebno dokumentarno gradivo, za katero se
domneva, da ima lastnosti arhivskega gradiva brez dovoljenja ministra, pristojnega
za arhive (47. člen);
5.     
če izvozi oziroma iznosi zasebno arhivsko gradivo brez dovoljenja
ministra, pristojnega za arhive (47. člen);
6.     
če na predpisan način ne sporoči ministrstvu, da namerava prodati
zasebno arhivsko gradivo (48. člen).
(2) Z globo od 500 do 2.000 eurov se kaznuje tudi odgovorna
oseba pravne osebe, samostojnega podjetnika posameznika, osebe, ki samostojno
opravlja dejavnost, državnega organa ali samoupravne lokalne skupnosti, ki
stori prekršek iz prejšnjega odstavka.
(3) Z globo od 500 do 1.200 eurov se kaznuje za prekršek
posameznik, ki stori prekršek iz prvega odstavka tega člena.
96. člen
(1) Z globo od 2.000 do 5.000 eurov se kaznuje za prekršek
pravna oseba ali samostojni podjetnik posameznik ali oseba, ki samostojno
opravlja dejavnost, ki stori prekršek v zvezi s samostojnim opravljanjem dejavnosti,
če ne izroči filmskega arhivskega gradiva državnemu arhivu.
(2) Z globo od 500 do 2.000 eurov se kaznuje tudi odgovorna
oseba pravne osebe, samostojnega podjetnika posameznika, osebe, ki samostojno
opravlja dejavnost, državnega organa ali samoupravne lokalne skupnosti, ki
stori prekršek iz prejšnjega odstavka.
(3) Z globo od 500 do 1.200 eurov se kaznuje za prekršek
posameznik, ki stori prekršek iz prvega odstavka tega člena.
97. člen
(1) Z globo od 2.000 do 5.000 eurov se kaznuje za prekršek
pravna oseba, samostojni podjetnik posameznik ali oseba, ki samostojno opravlja
dejavnost:
1.     
če uporablja javno arhivsko gradivo v nedovoljene namene (63. in 68.
člen);
2.     
če brez dovoljenja arhiva objavi reprodukcije javnega arhivskega gradiva
(63. člen);
3.     
če zlorabi zaupno arhivsko gradivo iz 65. člena tega zakona;
4.     
če zlorabi podatke iz arhivskega gradiva, za katerega mu je bil odobren
izjemni dostop oziroma jih uporabi za kaj drugega, kot za raziskave (66. člen);
5.     
če z arhivskim gradivom ne ravna s skrbnostjo dobrega gospodarja (69.
člen);
6.     
če lažno navaja dejstvo, da so notranja pravila potrjena od državnega
arhiva (81. člen).
7.     
če nastopa kot ponudnik opreme in storitev ter ne registrira svoje
dejavnosti (83. člen);
8.     
če lažno navaja dejstvo, da je ponudnik certificiranih storitev oziroma
opreme (86. člen).
(2) Z globo od 500 do 2.000 eurov se kaznuje tudi odgovorna
oseba pravne osebe, samostojnega podjetnika posameznika ali osebe, ki
samostojno opravlja dejavnost, državnega organa ali samoupravne lokalne
skupnosti, ki stori prekršek iz prejšnjega odstavka.
(3) Z globo od 500 do 1.200 eurov se kaznuje za prekršek
posameznik, ki stori prekršek iz prvega odstavka tega člena.

Zakon o varstvu dokumentarnega in arhivskega
gradiva ter arhivih – ZVDAGA (Uradni list RS, št. 30/06)
vsebuje naslednje prehodne in končne določbe:
»X. PREHODNE IN KONČNE DOLOČBE
98. člen
(prenehanje veljavnosti
predpisov)
(1) Z dnem uveljavitve tega zakona preneha veljati Zakon o
arhivskem gradivu in arhivih (Uradni list RS, št. 20/97 in 32/97 – popravek).
(2) Podzakonski predpisi, izdani na podlagi prejšnjega zakona,
ostanejo v veljavi do sprejema novih predpisov po tem zakonu.
99. člen
(rok za izdajo podzakonskih
predpisov)
Vlada Republike Slovenije in minister, pristojen za arhive, izdata
podzakonske predpise po tem zakonu najkasneje v roku šestih mesecev od začetka
veljavnosti tega zakona.
100. člen
(rok za prilagoditev)
(1) Osebe, ki hranijo dokumentarno gradivo, so dolžne uskladiti
svoje ravnanje z dokumentarnim gradivom z določbami tega zakona v enem letu po
sprejemu podzakonskih predpisov iz 88. člena tega zakona. V istem roku so
dolžne, če hranijo dokumentarno gradivo v digitalni obliki, zagotoviti tudi
pretvorbo v digitalno obliko za dolgoročno hrambo.
(2) Ponudniki strojne in programske opreme, storitev hrambe
in spremljevalnih storitev, ki so opravljali svojo dejavnost pred uveljavitvijo
tega zakona, so dolžni uskladiti svojo dejavnost z določbami tega zakona in
opraviti registracijo v skladu 83. členom tega zakona v enem letu po sprejemu podzakonskih
predpisov iz 88. člena tega zakona.
101. člen
(uskladitev rokov
nedostopnosti)
Arhivi morajo pri uporabi arhivskega gradiva uskladiti roke
nedostopnosti arhivskega gradiva s 65. členom tega zakona z dnem veljavnosti
tega zakona.
102. člen
(posredovanje in objava
podatkov)
(1) Pravne osebe javnega prava posredujejo osebne in druge
podatke o odvzemih življenja posameznikom v obdobju od 1. septembra 1939 do 31.
decembra 1953 uporabnikom v javnem sektorju, ki jih ti potrebujejo za
znanstvene raziskovalne in zgodovinske namene.
(2) Osebni in drugi podatki iz prejšnjega odstavka se lahko
objavijo za namene iz prejšnjega odstavka.
(3) Objavijo se lahko osebno ime, ime očeta in matere, datum
in kraj rojstva, datum in kraj smrti, kraj prebivališča, državljanstvo, članstvo
v politični stranki ali društvu, pripadnost vojaškim enotam, narodnost, spol,
izobrazba in zaposlitev.
103. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o
varstvu dokumentarnega in arhivskega gradiva ter arhivih – ZVDAGA-A (Uradni
list RS, št. 51/14)
vsebuje naslednjo prehodno in končno določbo:
»PREHODNA IN KONČNA DOLOČBA
40. člen
(rok za izdajo podzakonskih
predpisov ter prilagoditev)
(1) Vlada Republike Slovenije uskladi podzakonske predpise z
določbami 13.a, 21., 40., 53., 54. in 88. člena zakona in podzakonske predpise,
ki urejajo upravno poslovanje državnih organov najkasneje v roku šestih mesecev
od začetka veljavnosti tega zakona.
(2) Minister, pristojen za arhive, uskladi podzakonske
predpise z določbami 17., 39., 50.b in 54. člena zakona najkasneje v roku
šestih mesecev od začetka veljavnosti tega zakona.
(3) Zavezanci po tem zakonu uskladijo notranja pravila s tem
zakonom v roku šestih mesecev od začetka veljavnosti podzakonskih predpisov iz
prejšnjega odstavka.
41. člen
Ta zakon začne veljati petnajsti dan po objavi v Uradnem
listu Republike Slovenije.«.