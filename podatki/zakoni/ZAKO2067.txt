I. SPLOŠNE DOLOČBE
1. člen
(namen zakona)
(1) Ta zakon ureja varstvo pred utopitvami
v morju, jezerih, rekah in drugih vodah, kjer se izvajajo športne dejavnosti,
kopanje in druge dejavnosti v prostem času ter na javnih kopališčih.
(2) Varstvo pred utopitvami obsega
načrtovanje, organiziranje, izvajanje, nadzor ter financiranje ukrepov in
dejavnosti za varstvo pred utopitvami.
(3) S tem zakonom se v
pravni red Republike Slovenije delno prenaša Direktiva Evropskega parlamenta in
Sveta 2006/123/ES z dne 12. decembra 2006 o storitvah na notranjem trgu (UL L,
št. 376 z dne 27. 12. 2006).
2. člen
(zagotavljanje varstva)
(1) Varstvo pred utopitvami iz prejšnjega
člena zagotavljajo država, samoupravne lokalne skupnosti, gospodarske družbe,
zavodi in druge organizacije ter fizične osebe v skladu z zakonom.
(2) V pristojnosti države je predpisovanje
splošnih ukrepov in pogojev za načrtovanje, organiziranje, izvajanje in
usposabljanje na področju varstva pred utopitvami ter izvajanje nadzora ukrepov
za varstvo pred utopitvami in določenih drugih nalog v skladu s tem zakonom.
(3) V pristojnosti samoupravnih lokalnih skupnosti
je predpisovanje posebnih ukrepov za varstvo pred utopitvami, načrtovanje,
organiziranje, izvajanje ter sofinanciranje ukrepov za varstvo pred utopitvami.
3. člen
(načelo preventive)
(1) Država in samoupravne lokalne skupnosti
so dolžne spodbujati izvajanje ukrepov in dejavnosti za preprečevanje in
zmanjševanje možnosti utopitev.
(2) Lastnik ali drug upravičenec vodnega in
priobalnega zemljišča oziroma imetnik vodne pravice mora zagotoviti pogoje za
preprečevanje oziroma zmanjševanje utopitev ter pogoje za reševanje iz vode.
4. člen
(načelo pomoči)
Kdor opazi, da grozi neposredna nevarnost
utopitve oziroma kdor opazi utapljanje ali utopitev, je dolžan pomagati po
svojih močeh in sposobnostih. Če sam ne more pomagati, ne da bi s tem ogrozil
lastno varnost in varnost drugih, mora o tem takoj obvestiti najbližji center
za obveščanje ali policijo, na morju pa tudi Upravo Republike Slovenije za
pomorstvo.
5. člen
(pomen izrazov)
V tem zakonu uporabljeni izrazi pomenijo:
-      
utopitev je smrt zaradi potopitve pod vodno gladino, ki jo povzroči
naravna ali druga nesreča oziroma nepredviden dogodek pri katerikoli dejavnosti
na, v in ob vodi;
-      
kopališča so bazenska ali naravna kopališča v vodnem prostoru,
namenjenem kopanju, rekreativnemu in športnemu plavanju ter skakanju v vodo s
pripadajočo opremo in infrastrukturo, ki so v javni, zdraviliški, športni,
rekreativni, turistični ali gostinski uporabi oziroma so namenjena opravljanju
kopališke dejavnosti, ne glede na lastnika oziroma upravljavca in ki obratujejo
trajno ali sezonsko;
-      
športne dejavnosti so vadba in tekmovanja na, v in ob vodi;
-      
kopalno območje je kopalna voda s pripadajočim priobalnim zemljiščem,
kjer se prosto kopa veliko število ljudi, določeno s predpisi o vodah;
-      
reševalec iz vode je oseba, ki je usposobljena za reševanje ljudi iz
vode, za dajanje prve pomoči in za vzdrževanje reda na kopališčih oziroma za
reševanje ljudi in dajanje prve pomoči pri reševanju na divjih vodah;
-      
oseba, usposobljena za reševanje iz vode je oseba, ki je usposobljena po
posebnem programu za reševanje iz vode ter dajanje prve pomoči pri reševanju iz
vode pri izvajanju dejavnosti na, v in ob vodi izven kopališč;
-      
avtonomna potapljaška oprema je potapljaška obleka, naprave za dihanje s
komprimiranim zrakom ali mešanico plinov in druge naprave, ki potapljaču
omogočajo avtonomno in varno potapljanje ali tehnično potapljanje;
-      
potapljanje z avtonomno potapljaško opremo je vsako potapljanje z
avtonomno potapljaško opremo, ne glede na namen, do globine 40 m;
-      
tehnično potapljanje je potapljanje z avtonomno potapljaško opremo
globje od 40 m oziroma vsako potapljanje v podzemnih jamah, rudnikih in drugih
objektih, izvirih, podzemnih vodotokih in pod ledom;
-      
potrdilo o usposobljenosti za potapljanje je potrdilo, ki ga izda pristojni
organ in s katerim se potrjuje usposobljenost za potapljanje z avtonomno
potapljaško opremo ali za tehnično potapljanje in določa kategorijo oziroma
specialnost, za katero je potapljač usposobljen.
II. UKREPI VARSTVA PRED UTOPITVAMI
6. člen
(posegi v prostor in graditev kopališč)
Pri načrtovanju in izvajanju posegov v
prostor ter pri graditvi kopališč, je treba upoštevati oziroma zagotoviti
predpisane prostorske, gradbene in druge tehnične ukrepe za varstvo pred
utopitvami, zlasti pa:
1.    
opredeliti dele kopališč glede na nameravano uporabo;
2.    
ravni in razrede vgrajenih gradbenih proizvodov;
3.    
naprave in opremo za varno obratovanje kopališč;
4.    
označitev kopališč;
5.    
urejene dostope in izstope iz vode;
6.    
neoviran dostop za reševalce in reševalna vozila;
7.    
označitev in primerno zavarovanje nevarnih mest;
8.    
določitev mest za namestitev opozorilnih napisov, predpisane reševalne
opreme in sredstev za prvo pomoč.
7. člen
(promet ob vodi in na vodi)
(1) Upravljavci prometnih objektov morajo v
skladu s predpisi posebej zavarovati cestne odseke, mostove in druge prometne
objekte ob vodah, da se pri uporabi skladno s predpisi preprečijo padci ali
zdrsi v vodo.
(2) Lastniki oziroma upravljavci plovil na
vodah morajo zagotoviti izvajanje predpisanih ukrepov za varstvo pred utopitvami.
Zlasti morajo zagotoviti:
1.    
varno plovbo ter varnost ljudi in premoženja na plovilu;
2.    
da plovilo ne ogroža varnosti drugih plovil in drugih ljudi v ali na
vodi;
3.    
da imajo plovila, ki morajo biti opremljena tudi z rešilnimi jopiči,
le-te shranjene na priročnem mestu.
8. člen
(ureditev obale in posebni ukrepi)
(1) Lastnik ali drug upravičenec vodnega in
priobalnega zemljišča oziroma imetnik vodne pravice, kjer obstaja nevarnost
utopitve, mora dovoliti postavitev predpisanih opozorilnih napisov ter
reševalne opreme in sredstev.
(2) Na zaledenelih vodnih površinah
pristojni organ samoupravne lokalne skupnosti dovoli hojo, drsanje ali druge
dejavnosti na ledu le v času, ko je zaledenela površina varna. Varnost
zaledenele površine ugotavlja pravna ali fizična oseba, ki jo za to pooblasti samoupravna
lokalna skupnost.
(3) Samoupravna lokalna skupnost glede na
geografske, poselitvene, vremenske, tehnične in druge razmere predpiše posebne
ukrepe za varstvo pred utopitvami v naselju ter zunaj naselja na vodnem
zemljišču ali zemljišču, ki je ob vodnem zemljišču, vendar ti ukrepi ne smejo
biti v nasprotju s predpisanimi splošnimi ukrepi.
(4) Samoupravna lokalna skupnost ne glede
na prejšnji odstavek prepove ali omeji športne dejavnosti ali dejavnosti v
prostem času na delu vode, kjer obstaja posebna povečana nevarnost utopitve.
9. člen
(javne prireditve, športne in druge
dejavnosti)
(1) Organizator javnih prireditev na, v in
ob vodi mora zagotoviti ustrezne ukrepe varstva pred utopitvami ter pridobiti
dovoljenje pristojnega organa po predpisih o javnih zbiranjih, na morju pa
dovoljenje Uprave Republike Slovenije za pomorstvo, po predpisih, ki urejajo
varnost plovbe po morju. V postopku za izdajo dovoljenja mora izkazati, da je
predvidel potrebne ukrepe varstva pred utopitvami, zlasti zadostno število
reševalcev iz vode ali oseb, usposobljenih za reševanje iz vode, predpisano
reševalno opremo in sredstva za reševanje iz vode.
(2) Organizacije, ki se ukvarjajo s
športnimi dejavnostmi v skladu s predpisi o športu na, v in ob vodi, morajo
upoštevati ukrepe varstva pred utopitvami in zagotoviti varnost sodelujočih ali
udeležencev, prisotnost zadostnega števila reševalcev iz vode oziroma oseb,
usposobljenih za reševanje iz vode ter predpisano reševalno opremo in sredstva
za reševanje iz vode.
(3) Pravne osebe, samostojni podjetniki
posamezniki in posamezniki, ki samostojno opravljajo dejavnosti organiziranja
raftinga, kajakaštva, soteskanja in drugih dejavnosti na vodah s pridobitnim
namenom, morajo zagotoviti za vsako skupino udeležencev prisotnost reševalca iz
vode na divjih vodah oziroma osebe, usposobljene za reševanje iz vode ter
predpisano reševalno opremo in sredstva za reševanje iz vode.
10. člen
(izposojanje opreme in sredstev)
(1) Izposojevalci opreme in sredstev,
namenjenih športnim dejavnostim in dejavnostim v prostem času, morajo z vidika
varstva pred utopitvami upoštevati še:
1.    
da mora biti izposojanje opreme in sredstev prilagojeno vremenskim in
vodnim razmeram;
2.    
da se oprema in sredstva ne izposojajo osebam, mlajšim od 15 let, če so
brez spremstva staršev oziroma polnoletne osebe, ki ji je oseba zaupana v
varstvo;
3.    
da so oprema in sredstva ob izdaji tehnično brezhibna, uporabniki pa
seznanjeni z osnovami uporabe;
4.    
da se oprema in sredstva ne izdajajo osebam, ki so pod vplivom alkohola,
mamil ali drugih psihotropnih snovi, ter duševno in fizično prizadetim osebam,
ki bi lahko s svojo dejavnostjo ogrozile svojo ali tujo varnost, če so brez
spremstva staršev oziroma polnoletne osebe, ki ji je oseba zaupana v varstvo;
5.    
da med delovnim časom izposojevalnice zagotovijo stalen nadzor nad
izposojenimi plovili in prisotnost osebe, usposobljene za reševanje iz vode.
(2) Izposojevalci opreme in sredstev iz
prejšnjega odstavka morajo na vidnem mestu izobesiti navodila za izvajanje
ukrepov varstva pred utopitvami, namenjena uporabnikom izposojene opreme in
sredstev.
(3) Dejavnost dnevnega izposojanja plovil
na morju se opravlja poleg izpolnjevanja predpisanih splošnih pogojev le z
dovoljenjem Uprave Republike Slovenije za pomorstvo, s katerim se določijo tudi
pogoji, pod katerimi se sme izposojati plovila. Če se z dovoljenjem določeni
pogoji ne spoštujejo in se s tem ogroža varnost, Uprava Republike Slovenije za
pomorstvo dovoljenje prekliče.
11. člen
(zagotavljanje varnosti pri delu)
Delodajalec mora pri delih, kjer obstaja
nevarnost utopitve, poskrbeti za:
1.    
primerno ureditev delovišča ter opremo in sredstva za varno delo;
2.    
predpisano reševalno opremo in sredstva za reševanje iz vode;
3.    
predpisano število reševalcev iz vode oziroma oseb, usposobljenih za
reševanje iz vode;
4.    
usposobljenost delavcev za samoreševanje iz vode;
5.    
neoviran dostop za reševalce in reševalno opremo;
6.    
druge predpisane ukrepe.
12. člen
(usposabljanje prebivalcev)
(1) Prebivalci se usposabljajo za varstvo
pred utopitvami v osnovnih in srednjih šolah ter na prostovoljnih oblikah
usposabljanja, ki jih organizirajo država, samoupravne lokalne skupnosti,
društva, športne organizacije in lastniki oziroma upravljavci kopališč.
(2) Osnovne in srednje šole morajo v okviru
izobraževanja vsem učencem zagotoviti možnosti, da se naučijo plavati.
13. člen
(usposabljanje pripadnikov in oseb za
reševanje iz vode)
(1) Člani in pripadniki gasilskih,
potapljaških in drugih reševalnih služb ter enot Civilne zaščite, ki so
namenjene zaščiti in reševanju ob poplavah in drugih nesrečah na vodi, morajo
biti usposobljeni za reševanje iz vode. Obseg in število pripadnikov,
usposobljenih za reševanje iz vode, se določi z merili za organiziranje in
opremljanje enot, služb in drugih operativnih sestav za zaščito, reševanje in
pomoč. Člani in pripadniki služb in enot, ki so usposobljeni za reševanje iz
vode, lahko opravljajo tudi naloge oseb, usposobljenih za reševanje iz vode v
skladu s tem zakonom.
(2) Za reševanje iz vode in dajanje prve
pomoči pri reševanju iz vode se lahko usposobijo polnoletne osebe z ustreznimi
psihofizičnimi sposobnostmi in opravljenim preizkusom plavalnih sposobnosti.
Člani in pripadniki služb in enot iz prejšnjega odstavka ter osebe,
usposobljene za reševanje iz vode, morajo vsakih pet let opraviti preizkus
usposobljenosti za reševanje in dajanje prve pomoči pri reševanju iz vode.
(3) Minister, pristojen za varstvo pred
naravnimi in drugimi nesrečami, predpiše programe usposabljanja članov in
pripadnikov služb in enot iz prvega odstavka tega člena ter programe
usposabljanja oseb za reševanje iz vode, pogoje, ki jih morajo izpolnjevati ter
programe preizkusa usposobljenosti. Programi usposabljanja in preizkusi
usposobljenosti se izvajajo na način in pod pogoji določenimi s predpisi o varstvu
pred naravnimi in drugimi nesrečami.
14. člen
(reševanje ljudi in plovil)
(1) Reševanje ljudi in plovil na morju v
skladu s predpisi vodi in izvaja Uprava Republike Slovenije za pomorstvo v
sodelovanju s policijo.
(2) Reševanje ljudi in plovil na celinskih
vodah vodijo in izvajajo gasilske in druge reševalne službe v sodelovanju s
policijo in v skladu s predpisi o varstvu pred naravnimi in drugimi nesrečami.
15. člen
(pristojnosti)
Ukrepe varstva pred utopitvami iz 6., 7.,
9., 10. in 11. člena tega zakona in način njihovega izvajanja predpišejo
pristojni ministri.
III. POTAPLJANJE
16. člen
(območje potapljanja)
Območje potapljanja z avtonomno potapljaško
opremo ali tehničnega potapljanja mora biti vidno označeno.
17. člen
(potapljanje z avtonomno potapljaško
opremo)
(1) Potapljanje z avtonomno potapljaško
opremo in tehnično potapljanje je dovoljeno samo osebi s predpisano opremo, ki
izpolnjuje naslednja pogoja:
-      
da je psihofizično, zdravstveno in plavalno sposobna za potapljanje;
-      
da je uspešno opravila usposabljanje in pridobila potrdilo o
usposobljenosti za potapljanje z avtonomno potapljaško opremo ali tehnično
potapljanje.
(2) Potapljanje z avtonomno potapljaško
opremo in tehnično potapljanje s komprimiranim zrakom se lahko izvaja do
globine 40 m.
(3) Usposabljanje za potapljanje z
avtonomno potapljaško opremo in tehnično potapljanje ter izdajanje potrdil o
usposobljenosti se izvaja v skladu s predpisi o varstvu pred naravnimi in
drugimi nesrečami.
(4) Vlada predpiše merila za potapljanje z
avtonomno potapljaško opremo oziroma za tehnično potapljanje in usposabljanje
potapljačev, ki sodelujejo ali so lahko vključeni v zaščito, reševanje in pomoč
v skladu z zakonom.
18. člen
(izvajalci usposabljanja)
(1) Usposabljanje za potapljanje z
avtonomno potapljaško opremo in tehnično potapljanje lahko opravljajo le
inštruktorji potapljanja, ki pridobijo pooblastilo za usposabljanje za
potapljanje v skladu s tretjim odstavkom prejšnjega člena.
(2) Pooblastilo iz prejšnjega odstavka
izdaja Uprava Republike Slovenije za zaščito in reševanje oziroma organizacija,
ki jo v skladu s predpisi o športu pooblasti minister, pristojen za šport.
19. člen
(potapljanje tujih državljanov)
Tehnično potapljanje se dovoli tujim
državljanom, če:
-      
o nameravanem kraju in času potapljanja obvestijo krajevno pristojno
policijsko postajo, ki o prijavi izda potrdilo in vodi evidenco izdanih
potrdil;
-      
se izkažejo, da so nezgodno in življenjsko zavarovani;
-      
izkažejo, da so za to usposobljeni;
-      
jih pri potapljanju spremlja državljan Republike Slovenije, ki je
usposobljen za potapljanje v skladu s tem zakonom.
20. člen
(prepoved potapljanja)
(1) Prepovedano je kakršnokoli potapljanje
na morju v pristaniščih oziroma na območjih, posebej označenih v skladu s
predpisi, razen če se ne izvaja zaradi policijskih ali vojaških razlogov
oziroma s soglasjem Uprave Republike Slovenije za pomorstvo.
(2) Minister, pristojen za okolje in
prostor, lahko uredi ali prepove potapljanje z avtonomno potapljaško opremo ali
tehnično potapljanje na območjih, varovanih na podlagi predpisov o ohranjanju
narave in voda.
IV. KOPALIŠČA
21. člen
(kopališka dejavnost)
Kopališko dejavnost lahko opravlja pravna
oseba, samostojni podjetnik posameznik ali posameznik, ki samostojno opravlja
dejavnost in ima priglašeno ustrezno dejavnost obratovanja z bazenom ali
kopališčem ter izpolnjuje druge predpisane pogoje.
22. člen
(črtan)
23. člen
(črtan)
24. člen
(označevanje kopališča)
Območje kopališča mora biti vidno označeno.
25. člen
(uporaba kopališča)
(1) Kopanje je dovoljeno le na vodnih površinah,
namenjenih kopanju.
(2) Vodne površine na vodah, namenjene
kopanju, morajo biti ločene od vodnih površin, namenjenih športnim dejavnostim
in drugim dejavnostim v prostem času. Ločitev mora biti fizična ali označena z
vidnimi, med seboj povezanimi plovki.
(3) Na kopališčih na morju se smejo kopalci
nahajati v mejah 150-metrskega pasu ob obali, če ni drugače določeno.
26. člen
(oprema kopališča)
Lastnik oziroma upravljavec kopališča mora
zlasti:
-      
zagotoviti naprave, opremo in sredstva za varno obratovanje kopališča;
-      
na vidnem mestu postaviti znake, ki opozarjajo na nevarnosti in ustrezna
ravnanja;
-      
zagotoviti telefonsko ali radijsko zvezo z zdravstveno službo, centrom
za obveščanje ali postajo policije, na morju pa tudi z Upravo Republike
Slovenije za pomorstvo;
-      
zagotoviti opremo in sredstva za reševanje iz vode in za dajanje prve
pomoči.
27. člen
(kopališki red)
(1) Lastnik oziroma upravljavec kopališča v
kopališkem redu določi obratovalni čas kopališča, dejavnosti, ki se lahko
opravljajo na vodi in v njej, način uporabe kopaliških objektov in naprav,
higienski red na kopališču in druge ukrepe, ki zagotavljajo red, čistočo in
varnost kopalcev ter obiskovalcev.
(2) Lastnik oziroma upravljavec kopališča
mora na informacijskem mestu objaviti zlasti obvestila o največjem dovoljenem
številu obiskovalcev kopališča, reševalnih poteh, rezultatih laboratorijskih
preizkusov kopalne vode, temperaturi vode in zraka ter kopališki red.
(3) Kopališki red in obvestila iz
prejšnjega odstavka morajo biti objavljena na vidnem mestu na kopališču.
28. člen
(varno obratovanje kopališča)
Lastnik oziroma upravljavec kopališča je
med obratovanjem dolžan zagotoviti:
-      
stalno navzočnost predpisanega števila reševalcev iz vode, razen v
bazenih, kjer skupna kopalna površina ne presega površine 200 m2 in
globina vode v nobenem delu ne presega 1,35 m;
-      
opazovanje, reševanje in dajanje prve pomoči na območju kopališča ter
izvajanje drugih ukrepov, ki omogočajo nemoteno in varno kopanje;
-      
higiensko vzdrževanje objektov, opreme, naprav in sredstev na kopališču;
-      
predpisane higienske zahteve za kopalno vodo v bazenskih kopališčih;
-      
objavo predpisanih obvestil v zvezi s higienskimi zahtevami za kopalno
vodo;
-      
druge zahteve, predpisane za kopalne vode.
29. člen
(varnost otrok in invalidov)
(1) Lastnik oziroma upravljavec kopališča
ne sme dovoliti vstopa v kopališče otroku do 7. leta starosti brez spremstva
staršev oziroma polnoletne osebe, ki ji je otrok zaupan v varstvo.
(2) Oseba, ki pelje v kopališče invalidno
osebo ali organizirano skupino otrok, je dolžna skrbeti za njihovo varnost ter
ob prihodu v kopališče opozoriti reševalca iz vode na njihovo prisotnost.
(3) Reševalec iz vode lahko skupini iz
prejšnjega odstavka prepove kopanje in uporabo kopaliških naprav, če ugotovi,
da za njihovo varnost ni dovolj poskrbljeno.
30. člen
(prepovedi)
(1) Kopalci in obiskovalci se morajo
ravnati po določbah kopališkega reda, opozorilnih znakih v kopališču ter po
navodilih in opozorilih reševalca iz vode, v kopališčih na morju pa tudi po
navodilih in opozorilih Uprave Republike Slovenije za pomorstvo ter policije.
(2) Kopalec ne sme:
-      
uporabljati kopaliških naprav, ki jih glede na svoje znanje plavanja ne
more uporabljati brez nevarnosti za svoje zdravje in življenje;
-      
uporabljati kopaliških naprav v nasprotju s kopališkim redom oziroma
tako, da bi pri tem ogrožal druge kopalce ali sebe;
-      
namerno ali iz malomarnosti onesnaževati vodo in druge površine
kopališča.
31. člen
(reševalec iz vode)
(1) Za reševalca iz vode se lahko usposobi
polnoletna oseba z ustreznimi psihofizičnimi sposobnostmi, ki ima najmanj
srednjo poklicno izobrazbo ter opravljen preizkus iz plavalnih sposobnosti.
(2) Reševalec iz vode se lahko usposobi za
reševalca iz vode v bazenskih kopališčih ali za reševalca iz vode na drugih
vodah.
(3) Reševalec iz vode mora vsako tretje leto
opraviti preizkus usposobljenosti za reševanje iz vode in nudenje prve pomoči
ter zdravniški pregled.
(4) Reševalec iz vode mora imeti med
opravljanjem svojih nalog predpisano oblačilo z oznakami.
(5) Reševalec iz vode lahko zahteva, da
kopalec ali obiskovalec, ki krši kopališki red in se ne ravna v skladu z
njegovimi opozorili, zapusti območje kopališča, ter pravico ugotoviti
istovetnost kopalca ali obiskovalca, ki krši določbe tega zakona in ga
prijaviti pristojnemu inšpekcijskemu organu ali policiji.
32. člen
(pristojnosti)
(1) Minister, pristojen za okolje in
prostor, v soglasju z ministrom, pristojnim za zdravje, predpiše prostorske,
gradbene in tehnične ukrepe za varno obratovanje kopališč ter zahteve za
naprave, opremo in sredstva za varno obratovanje kopališč različnih vrst.
(2) Minister, pristojen za varstvo pred
naravnimi in drugimi nesrečami, predpiše psihofizične sposobnosti, ki jih mora
izpolnjevati reševalec iz vode, programe usposabljanja reševalcev iz vode,
obseg in način izvajanja preizkusa usposobljenosti reševalcev iz vode, pogoje
za izdajo pooblastil za izvajanje programov usposabljanja reševalcev iz vode,
potrebno število reševalcev iz vode na kopališčih, oblačila z oznakami
reševalcev iz vode, opremo in sredstva za reševanje iz vode, organizacijo in
red na kopališčih ter dovoljeno število obiskovalcev na kopališču. Programe
usposabljanja za reševalce iz vode na bazenskih in naravnih kopališčih predpiše
v soglasju z ministrom, pristojnim za šport. V soglasju z ministrom, pristojnim
za zdravje, ter ministrom, pristojnim za šport, predpiše tudi vrste kopališč in
kopališke znake.
(3) Minister, pristojen za zdravje,
predpiše minimalne higienske zahteve, ki jih morajo izpolnjevati kopališča,
kopalna voda v bazenskih kopališčih, način ugotavljanja in spremljanja
higienskih zahtev, pogoje za zagotavljanje higienskih zahtev za kopalne vode v
bazenih, opremo in sredstva za dajanje prve pomoči, program usposabljanja za
dajanje prve pomoči, obseg preizkusa usposobljenosti za dajanje prve pomoči in
zdravniškega pregleda za reševalce iz vode ter pogoje za izvajanje programa in
zdravniškega pregleda.
(4) Vlada predpiše minimalne higienske
zahteve in standarde kakovosti kopalne vode na kopalnih območjih in v naravnih
kopališčih.
32.a člen
(ponudniki storitev iz drugih držav
članic)
(1) Tuja pravna ali fizična oseba iz države
članice Evropske unije ali Evropskega gospodarskega prostora ali Švicarske
konfederacije lahko usposablja za reševanje iz vode po predpisanih programih
skladno s tem zakonom in rešuje iz vode na bazenskih in naravnih kopališčih ter
na divjih vodah, če izkaže, da v državi, v kateri ima svoj sedež, izpolnjuje
pogoje za opravljanje dejavnosti, ki jo želi opravljati v Republiki Sloveniji.
Pred prvim opravljanjem dejavnosti tuji ponudnik storitev priglasi pri Upravi
Republike Slovenije za zaščito in reševanje.
(2) Če Uprava Republike Slovenije za
zaščito in reševanje v predpisanem roku po priglasitvi iz prejšnjega odstavka
stranki ne izda odločbe, se šteje, da je bilo stranki ugodeno v skladu z
Zakonom o storitvah na notranjem trgu (Uradni list RS, št. 21/10). 
(3) Pred prvim opravljanjem dejavnosti
Uprava Republike Slovenije za zaščito in reševanje preveri tudi poklicno
kvalifikacijo oseb iz držav članic Evropske unije ali Evropskega gospodarskega
prostora ali Švicarske konfederacije, skladno s predpisi, ki določajo pogoje za
izvajanje usposabljanja reševalcev iz vode in pogoje za pridobitev naziva
reševalca iz vode v Republiki Sloveniji, po postopku, določenem s predpisi, ki
določajo priznavanje poklicnih kvalifikacij v Republiki Sloveniji.
V. ZBIRKE PODATKOV
33. člen
(zbirka podatkov o utopitvah)
(1) Ministrstvo, pristojno za notranje
zadeve, vzpostavi in vzdržuje zbirko podatkov o utopitvah, ki vsebuje podatke
o:
1.    
posameznih utopitvah;
2.    
kraju, času in vzrokih utopitve;
3.    
intervencijah ob dogodkih, pri katerih je prišlo do utopitve.
(2) Namen zbiranja podatkov iz prejšnjega
odstavka je izdelava strokovnih analiz, preventivnih ukrepov, obveščanje
javnosti in načrtovanje nadaljnjih ukrepov varnosti na področju varstva pred
utopitvami.
(3) O utopitvah in dogodkih, povezanih z
utopitvami, so ministrstvu, pristojnem za notranje zadeve, dolžni posredovati
podatke lastniki oziroma upravljavci kopališč ter druge osebe, ki so sodelovale
oziroma so bile prisotne ob dogodku, povezanem z utopitvijo.
(4) Zbirka podatkov iz prvega odstavka tega
člena vsebuje naslednje osebne podatke o utopljencih: ime in priimek, datum in
kraj rojstva ter naslov stalnega oziroma začasnega bivališča.
(5) Osebne podatke iz prvega odstavka tega
člena smejo uporabljati pristojni državni organi ter pravne in fizične osebe,
pooblaščene za izvajanje varstva pred utopitvami.
34. člen
(zbirka podatkov o reševalcih iz vode)
(1) O reševalcih iz vode v skladu s tem zakonom
vzpostavi in vzdržuje zbirko podatkov ministrstvo, pristojno za varstvo pred
naravnimi in drugimi nesrečami.
(2) Namen zbiranja podatkov iz prejšnjega
odstavka je organiziranje in usposabljanje potrebnega števila reševalcev iz
vode oziroma reševalnih služb.
(3) Zbirka podatkov iz prvega odstavka tega
člena vsebuje naslednje osebne podatke: ime in priimek, datum in kraj rojstva,
naslov stalnega oziroma začasnega bivališča, podatke o izobrazbi, poklicu,
zdravstvenem stanju ter usposobljenosti.
(4) Osebni podatki iz prejšnjega odstavka
se pridobijo neposredno od oseb, o katerih se vodi zbirka podatkov, ali pa se
pridobijo iz že obstoječih zbirk podatkov ter se hranijo in uporabljajo le
toliko časa, kot je to potrebno za namen, za katerega so bili zbrani, vendar
največ dve leti po tem, ko so osebe prenehale opravljati dejavnost, povezano z
izvajanjem ukrepov za varstvo pred utopitvami.
(5) Osebne podatke iz tretjega odstavka
tega člena smejo uporabljati pristojni državni organi, organi samoupravnih lokalnih
skupnosti ter pravne in fizične osebe, pooblaščene za izvajanje varstva pred
utopitvami.
VI. NADZOR
35. člen
(pristojnosti inšpekcij)
(1) Nadzor nad izvajanjem tega zakona in na
njegovi podlagi izdanih predpisov, ki se nanašajo na delovna področja posameznih
ministrstev, neposredno opravljajo inšpektorji Inšpektorata Republike Slovenije
za varstvo pred naravnimi in drugimi nesrečami, Inšpektorata Republike
Slovenije za okolje in prostor, Zdravstvenega inšpektorata Republike Slovenije,
Inšpektorata Republike Slovenije za delo, Prometnega inšpektorata Republike
Slovenije, Inšpektorata Republike Slovenije za šolstvo in šport in Uprava
Republike Slovenije za pomorstvo.
(2) Nadzor nad izvrševanjem določb drugega
odstavka 7. člena, prvega odstavka 9. člena, 16. člena, 19. in
20. člena tega zakona ter na njegovi podlagi izdanih predpisov, poleg
organov iz prejšnjega odstavka, izvaja tudi Policija.
(3) Zdravstveni inšpektor lahko pri
opravljanju nadzorstva iz prvega odstavka tega člena začasno prepove uporabo
kopalne vode v bazenskih kopališčih, če iz analize kopalne vode izhaja, da
kopalna voda ni primerna za kopanje oziroma predstavlja tveganje za zdravje
ljudi ali če neizpolnjeni pogoji za zagotavljanje higienskih zahtev za kopalno
vodo, predstavljajo tveganje za zdravje ljudi.
VII. KAZENSKE DOLOČBE
36. člen
(kazni za prekrške)
(1) Z globo 1200 do 4000 eurov se kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, ki stori prekršek v zvezi z opravljanjem dejavnosti:
1.      če
ne upošteva oziroma zagotovi predpisanih prostorskih, gradbenih in drugih
tehničnih ukrepov za varstvo pred utopitvami (6. člen);
2.      če v
skladu s predpisi ne zavaruje cestnih odsekov, mostov in drugih prometnih
objektov ob vodah tako, da se pri uporabi skladno s predpisi preprečijo padci
ali zdrsi v vodo (prvi odstavek 7. člena);
3.      če
kot lastnik oziroma upravljavec plovila na vodi ne zagotovi izvajanja
predpisanih ukrepov za varstvo pred utopitvami (drugi odstavek 7. člena);
4.      če
ne dovoli postavitve predpisanih opozorilnih napisov ter reševalne opreme in
sredstev (prvi odstavek 8. člena);
5.      (črtana);
6.      če
organizira hojo, drsanje ali druge dejavnosti na ledu v času, ko to ni
dovoljeno (drugi odstavek 8. člena);
7.      če
kot organizator javne prireditve na, v in ob vodi ne pridobi dovoljenja
pristojnega organa po predpisih o javnih zbiranjih, na morju pa dovoljenja
Uprave Republike Slovenije za pomorstvo oziroma, če ne zagotovi potrebnih
ukrepov varstva pred utopitvami (prvi odstavek 9. člena);
7.a  če pri
športni dejavnosti v skladu s predpisi o športu na, v in ob vodi, ne upošteva
ukrepov varstva pred utopitvami in ne zagotovi prisotnosti zadostnega števila
reševalcev iz vode oziroma oseb usposobljenih za reševanje iz vode ter
predpisane reševalne opreme in sredstev za reševanje iz vode (drugi odstavek
9. člena);
7.b  če pri
organiziranju raftinga, kajakaštva, soteskanja in drugih dejavnosti na vodah s
pridobitnim namenom, za vsako skupino udeležencev ne zagotovi prisotnosti
reševalca iz vode na divjih vodah oziroma osebe usposobljene za reševanje iz
vode ter predpisane reševalne opreme in sredstev za reševanje iz vode (tretji
odstavek 9. člena);
8.      če
izposoja opremo in sredstva, namenjena športnim dejavnostim in dejavnostim v
prostem času v nasprotju z določili prvega odstavka 10. člena ter ne upošteva
pogojev iz dovoljenja, ki ga je izdala Uprava Republike Slovenije za pomorstvo
(10. člen);
8.a  če kot
izposojevalec opreme in sredstev namenjenih športnim dejavnostim in dejavnostim
v prostem času na vidnem mestu ne izobesi navodil za izvajanje ukrepov varstva
pred utopitvami, namenjenih uporabnikom izposojene opreme in sredstev (drugi
odstavek 10. člena);
9.      če
pri delih, kjer obstaja nevarnost utopitve ne poskrbi za predpisane ukrepe (11.
člen);
9.a  če kot
organizator javne prireditve, športnih dejavnosti, organizator raftinga,
kajakaštva, soteskanja in drugih dejavnosti na vodah, izposojevalec opreme in
sredstev namenjenih športnim dejavnostim in dejavnostim v prostem času ali
delodajalec, zagotovi za varstvo pred utopitvami reševalce iz vode ali osebe,
usposobljene za reševanje iz vode, ki niso usposobljene ali nimajo preizkusa
usposobljenosti v skladu s tem zakonom (prvi, drugi in tretji odstavek
9. člena, prvi odstavek 10. člena, 11. člen);
9.b  če ne
označi območja potapljanja z avtonomno potapljaško opremo ali tehničnega
potapljanja (16. člen);
10.  če
dovoli potapljanje z avtonomno potapljaško opremo ali tehnično potapljanje
osebi, ki ne izpolnjuje predpisanih pogojev (prvi odstavek 17. člena);
11.  če
dovoli potapljanje z avtonomno potapljaško opremo ali tehnično potapljanje s
komprimiranim zrakom globje od 40 m (drugi odstavek 17. člena);
12.  če
izvaja usposabljanje za potapljanje z avtonomno potapljaško opremo in tehnično
potapljanje brez pooblastila za usposabljanje za potapljanje z avtonomno
potapljaško opremo in tehnično potapljanje (prvi odstavek 18. člena);
13.  če
dovoli potapljanje tujemu državljanu, ki ne izpolnjuje predpisanih pogojev (19.
člen);
14.  če
dovoli potapljanje na morju v pristaniščih oziroma na območjih posebej
označenih v skladu s predpisi, kjer je potapljanje prepovedano (20. člen);
15.  če
organizira kopanje na vodnih površinah, ki niso namenjene kopanju (prvi
odstavek 25. člena);
16.  če
ne loči vodnih površin, namenjenih kopanju, od vodnih površin, namenjenih tudi
drugim športnim dejavnostim in dejavnostim v prostem času (drugi odstavek 25.
člena);
17.  če
ne zagotovi opreme in sredstev za varno obratovanje, znakov, zvez oziroma
opreme in sredstev za reševanje iz vode in dajanje prve pomoči (26. člen);
18.  če
ne določi predpisanih vsebin kopališkega reda ali če na informacijskem mestu ne
objavi predpisanih obvestil oziroma če kopališki red in obvestila niso
objavljena na vidnem mestu na kopališču (27. člen);
19.  če
ne zagotavlja stalne navzočnosti predpisanega števila reševalcev iz vode, razen
v bazenih, kjer skupna kopalna površina ne presega površine 200 m2
in globina vode v nobenem delu ne presega 1,35 m, opazovanja, reševanja in
dajanja prve pomoči na območju kopališča ter izvajanja drugih ukrepov, ki
omogočajo nemoteno in varno kopanje, higienskega vzdrževanja objektov, opreme,
naprav in sredstev na kopališču, predpisanih higienskih zahtev za kopalno vodo
v bazenskih kopališčih, objave predpisanih sporočil oziroma obvestil v zvezi s
higienskimi zahtevami za kopalno vodo oziroma drugih zahtev, predpisanih za
območje kopalne vode (28. člen);
20.  če
dovoli vstop v kopališče otroku do 7. leta starosti brez spremstva staršev
oziroma polnoletne osebe, ki ji je otrok zaupan v varstvo (prvi odstavek 29.
člena);
21.  če
reševalec iz vode ne opravi vsako tretje leto preizkusa usposobljenosti za
reševanje iz vode in nudenje prve pomoči ter zdravniški pregled (tretji
odstavek 31. člena);
22.  če
reševalec iz vode med opravljanjem svojih nalog ne nosi predpisanih oblačil z
oznakami (četrti odstavek 31. člena);
23.  če
ravna v nasprotju z odločitvijo inšpekcijske službe (35. člen).
(2) Z globo najmanj 400 eurov se kaznuje
tudi odgovorna oseba pravne osebe, odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki stori prekršek iz prejšnjega odstavka.
37. člen
(kazni za prekršek odgovorne osebe)
Z globo najmanj 400 eurov se kaznuje za
prekršek odgovorna oseba državnega organa ali samoupravne lokalne skupnosti:
1.    
če ne upošteva oziroma zagotovi predpisanih prostorskih, gradbenih in
drugih tehničnih ukrepov za varstvo pred utopitvami (6. člen);
2.    
če ne omeji ali ne izda prepovedi za športno dejavnost ali dejavnosti v
prostem času na delu vode, kjer obstaja posebna povečana nevarnost utopitve (četrti
odstavek 8. člena);
3.    
če dovoli potapljanje z avtonomno potapljaško opremo ali tehnično
potapljanje osebi, ki nima predpisane potapljaške opreme ali ki ne izpolnjuje
predpisanih pogojev (prvi odstavek 17. člena).
38. člen
(kazni za prekršek posameznika)
Z globo najmanj 400 eurov se kaznuje za
prekršek posameznik:
1.    
če o utapljanju oziroma utopitvi ne obvesti najbližjega centra za
obveščanje ali policije, na morju pa tudi Upravo Republike Slovenije za
pomorstvo (4. člen);
2.    
če ne dovoli postavitve predpisanih opozorilnih napisov ter reševalne
opreme in sredstev (prvi odstavek 8. člena);
2.a  če
opravlja naloge osebe, usposobljene za reševanje iz vode, pa ni opravil
predpisanega usposabljanja ali preizkusa usposobljenosti (drugi in tretji
odstavek 13. člena);
2.b  če ne
označi območja potapljanja z avtonomno potapljaško opremo ali tehničnega
potapljanja (16. člen);
3.    
če se potaplja z avtonomno potapljaško opremo ali tehnično potaplja s
komprimiranim zrakom globje od 40 m (drugi odstavek 17. člena);
4.    
če se potaplja na morju v pristaniščih oziroma na območjih posebej
označenih v skladu s predpisi, kjer je potapljanje prepovedano (prvi odstavek
20. člena);
5.    
če se potaplja z avtonomno potapljaško opremo ali tehnično potaplja na
območjih, varovanih na podlagi predpisov o ohranjanju narave in voda (drugi odstavek
20. člena);
6.    
če se kopa na vodnih površinah, ki niso namenjene kopanju (prvi odstavek
25. člena);
7.    
če se kot kopalec nahaja zunaj 150-metrskega pasu ob obali (tretji
odstavek 25. člena);
8.    
če ne poskrbi za varnost invalidne osebe ali organizirane skupine otrok,
ki jih pripelje v kopališče ter ob prihodu v kopališče ne opozori reševalca iz
vode na njih (drugi odstavek 29. člena);
9.    
če se ne ravna po določbah kopališkega reda, opozorilnih znakih v
kopališču ter po navodilih in opozorilih reševalca iz vode, v kopališčih na
morju pa tudi po navodilih in opozorilih Uprave Republike Slovenije za
pomorstvo ter policije (prvi odstavek 30. člena);
10.  če
uporablja kopališke naprave v nasprotju s kopališkim redom oziroma tako, da s
tem ogroža druge kopalce ali sebe ali če namerno ali iz malomarnosti onesnažuje
vodo in druge površine kopališča (drugi odstavek 30. člena);
11.  če
opravlja naloge reševalca iz vode, pa za to ni usposobljen ali ni opravil
predpisanega preizkusa usposobljenosti (prvi, drugi in tretji odstavek
31. člena).

Zakon o varstvu pred utopitvami – ZVU (Uradni
list RS, št. 44/00)
vsebuje naslednje prehodne in končne določbe:
»VIII. PREHODNE IN KONČNE DOLOČBE
39. člen
(rok za izdajo
podzakonskih predpisov)
(1) S tem zakonom določeni predpisi morajo
biti izdani najkasneje v enem letu po sprejetju tega zakona.
(2) Do uveljavitve predpisov iz prejšnjega
odstavka se uporabljajo uredba o potapljanju z avtonomno potapljaško opremo (Uradni
list RS, št. 65/97), pravilnik o varnosti pred utopitvami (Uradni list SRS, št.
33/78), pravilnik o higienskih zahtevah za bazenske kopalne vode (Uradni list
SRS, št. 9/88 in 18/88) in drugi predpisi, kolikor niso v nasprotju s tem
zakonom.
(3) Do uveljavitve predpisov iz prvega
odstavka tega člena izvajajo nadzor nad izvrševanjem predpisov iz prejšnjega
odstavka inšpektorji in drugi delavci s posebnimi pooblastili posameznih
državnih organov v skladu s svojim delovnim področjem.
40. člen
(uskladitev obratovanja
kopališč)
Lastniki oziroma upravljalci kopališč
morajo uskladiti njihovo obratovanje s tem zakonom v enem letu od njegove
uveljavitve.
41. člen
(prenehanje
veljavnosti)
Z uveljavitvijo tega zakona preneha veljati
zakon o varnosti v urejenih kopališčih (Uradni list SRS, št. 1/87).
42. člen
(veljavnost
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
varstvu pred utopitvami – ZVU-A (Uradni list RS, št. 26/07)
spreminja 40. člen zakona tako, da se glasi:
»40. člen
(uskladitev
obratovanja kopališč)
Lastniki oziroma upravljavci kopališč
morajo uskladiti njihovo obratovanje s tem zakonom v enem letu od njegove
uveljavitve.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
19. člen
(1) Izvršilni predpisi se morajo uskladiti
s tem zakonom v roku dveh let. Predpis vlade o minimalnih higienskih zahtevah
in standardih kakovosti kopalne vode na kopalnih območjih in v naravnih
kopališčih mora biti izdan najkasneje do 24. marca 2008.
(2) Do izdaje predpisov iz prejšnjega
odstavka se uporabljajo naslednji predpisi, če niso v nasprotju s tem zakonom:
-      
Uredba o merilih za potapljanje (Uradni list RS, št. 81/03);
-      
Pravilnik o reševalcih iz vode (Uradni list RS, št. 118/04);
-      
Pravilnik o tehničnih ukrepih in zahtevah za varno obratovanje kopališč
in za varstvo pred utopitvami na kopališčih (Uradni list RS, št. 88/03 in 56/06);
-      
Pravilnik o razvrstitvi kopališč in organizacijskih ukrepih za varstvo
pred utopitvami (Uradni list RS, št. 88/03 in 56/06);
-      
Pravilnik o opremi in sredstvih za dajanje prve pomoči, usposabljanju in
preizkusih iz prve pomoči ter zdravniških pregledih reševalcev iz vode (Uradni
list RS, št. 70/03);
-      
Pravilnik o minimalnih higienskih in drugih zahtevah za kopalne vode
(Uradni list RS, št. 73/03 in 96/06);
-      
Odredba o ukrepih za varstvo pred utopitvami pri organiziranih športnih
dejavnostih (Uradni list RS, št. 103/01).
20. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o varstvu pred
utopitvami – ZVU-B (Uradni list RS, št. 9/11)
vsebuje naslednjo končno določbo:
»3. člen
Ta zakon začne veljati petnajsti dan po objavi
v Uradnem listu Republike Slovenije.«.