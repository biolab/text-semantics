1. člen
S tem zakonom se določata višina in namembnost dodatne koncesijske
dajatve od prejemkov, izplačanih za občasna in začasna dela študentov in
študentk ter dijakov in dijakinj (v nadaljevanju: študentov), ki jo
zaračunavajo organizacije za posredovanje začasnih in občasnih del študentov v
skladu s predpisi na področju zaposlovanja.
2. člen
Dodatna koncesijska dajatev iz prejšnjega člena se določi v
višini 2% od prejemkov, izplačanih za občasna in začasna dela študentov. Način
obračunavanja dodatne koncesijske dajatve se določi s pogodbo o koncesiji, ki
jo sklene ministrstvo, pristojno za delo, z organizacijami, ki opravljajo
dejavnost posredovanja začasnih in občasnih del za študente.
3. člen
Organizacije, ki opravljajo dejavnost posredovanja začasnih
in občasnih del za študente, zbrana sredstva iz prejšnjega člena nakazujejo v
proračunski sklad v pristojnosti ministrstva, pristojnega za izobraževanje, za
odplačilo posojil, najetih za sofinanciranje ali financiranje gradnje, nakupa,
razširitve, prenove, vzdrževanja in posodobitve prostorskih pogojev in
opremljenosti javnih visokošolskih zavodov in za odplačilo posojil, najetih za
sofinanciranje ali financiranje gradnje, nakupa, razširitve, rekonstrukcije,
prenove, vzdrževanja in opremljanja študentskih in dijaških bivalnih
zmogljivosti v Republiki Sloveniji, v javnih zavodih, ki jih je ustanovila
Republika Slovenija ali javni visokošolski zavod.
Sredstva iz prejšnjega odstavka se lahko porabijo tudi za
sofinanciranje ali financiranje gradnje, nakupa, razširitve, rekonstrukcije,
prenove, vzdrževanja in posodobitve prostorskih pogojev in opremljenosti javnih
visokošolskih zavodov ter za sofinanciranje ali financiranje gradnje, nakupa,
razširitve, rekonstrukcije, prenove, vzdrževanja in opremljanja študentskih in
dijaških bivalnih zmogljivosti v Republiki Sloveniji, v javnih zavodih, ki jih
je ustanovila Republika Slovenija ali javni visokošolski zavod.
Proračunski sklad je ustanovljen do zaključka odplačevanja
posojil. Proračunski sklad se ukine, ko so porabljena vsa sredstva, zbrana do
zaključka odplačila posojil. Nadzor nad obračunavanjem in plačevanjem dodatne
koncesijske dajatve opravlja Finančna uprava Republike Slovenije.
3.a člen
Osnova za obračun dodatne koncesijske dajatve je fakturirani
prihodek od dejavnosti iz 2. člena tega zakona za pretekli mesec. Obračun sredstev
dodatne koncesijske dajatve organizacije, ki opravljajo dejavnost posredovanja
začasnih in občasnih del za študente, predložijo davčnemu organu pristojnemu za
obračunavanje in plačevanje davka na dodatno vrednost, 18. dne v mesecu, če pa
je to dela prost dan, pa prvi naslednji delovni dan. Obračunana sredstva
dodatne koncesijske dajatve nakažejo v proračunski sklad na dan predložitve
obračuna. 
Podrobnejša navodila za obračun in nakazovanje dodatne
koncesijske dajatve predpiše minister, pristojen za finance.
4. člen
V obdobju od uveljavitve zakona do 31. decembra 2009 se
polovica zbranih sredstev iz dodatne koncesijske dajatve nameni financiranju
izgradnje in prenove študentskih bivalnih zmogljivosti, druga polovica pa se
nameni sofinanciranju razširitve in posodobitve prostorskih pogojev in
tehnološke opremljenosti univerz v Republiki Sloveniji.
Sredstva iz dodatne koncesijske dajatve, zbrana od
1. januarja 2010 dalje, se najprej namenijo za odplačilo posojil v skladu
s prvim odstavkom 3. člena tega zakona. Preostanek sredstev iz dodatne
koncesijske dajatve pa se lahko nameni neposrednemu sofinanciranju ali
financiranju v skladu z drugim odstavkom 3. člena tega zakona.

Zakon o dodatni koncesijski dajatvi od
prejemkov, izplačanih za občasna in začasna dela študentov in dijakov – ZDKDPŠ
(Uradni list RS, št. 79/03) vsebuje naslednjo prehodno in
končno določbo:
»5. člen
Pogodbe iz 2. in 3. člena tega zakona morajo biti sklenjene
najkasneje v 30 dneh po njegovi uveljavitvi.
6. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
dodatni koncesijski dajatvi od prejemkov, izplačanih za občasna in začasna dela
študentov in dijakov – ZDKDPŠ-A (Uradni list RS, št. 79/06) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
Vse pogodbe, sklenjene na podlagi Zakona o dodatni
koncesijski dajatvi od prejemkov, izplačanih za občasna in začasna dela
študentov in dijakov (Uradni list RS, št. 79/03), se uskladijo s tem zakonom
najpozneje do 31. julija 2006. 
Študentska organizacija Slovenije mora ministrstvu,
pristojnemu za visoko šolstvo, do 31. avgusta 2006 poslati obračun dodatne
koncesijske dajatve od 1. 1. 2006 do 31. 7. 2006. Osnova za obračun je fakturirani
prihodek od dejavnosti iz 2. člena tega zakona za pretekli mesec. V obračunu je
treba prikazati tudi razliko med akontativnimi mesečnimi zneski in obračunom
koncesijske dajatve na podlagi fakturiranega prihodka od te dejavnosti od 1. 1.
2006 do 31. 7. 2006. Razliko mora Študentska organizacija Slovenije nakazati na
podračun izvrševanja proračuna št. 01100-6300109972 – proračunski sklad
najpozneje do 10. septembra 2006. 
Organizacije, ki opravljajo dejavnost posredovanja začasnih
in občasnih del za študente, začnejo sredstva dodatne koncesijske dajatve po
3.a členu zakona obračunavati od 1. avgusta 2006.
6. člen
Navodila iz drugega odstavka 3.a člena zakona mora minister,
pristojen za finance, izdati najpozneje do 31. julija 2006.
7. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah Zakona o dodatni
koncesijski dajatvi od prejemkov, izplačanih za občasna in začasna dela
študentov in dijakov – ZDKDPŠ-B (Uradni list RS, št. 79/17) vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po objavi v Uradnem
listu Republike Slovenije.«.