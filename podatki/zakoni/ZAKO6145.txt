1. člen
(vsebina zakona)
S tem zakonom se ureja sistem in uvaja obveznost
obračunavanja in plačevanja davka na bilančno vsoto bank (v nadaljnjem
besedilu: davek).
(2) Davek se obračunava in plačuje za obračunska obdobja, ki
se končajo do vključno 31. decembra 2014. 
2. člen
(uporaba pojmov)
(1) Pojmi, uporabljeni v tem zakonu, imajo enak pomen kot v
zakonu, ki ureja bančništvo. 
(2) Nefinančne družbe po tem zakonu so nefinančne družbe, kot
so opredeljene v Uredbi Sveta (ES) št. 2223/96, z dne 25. junija 1996 o
Evropskem sistemu nacionalnih in regionalnih računov v Skupnosti (UL L št. 310,
z dne 30. 11. 1996, str. 1; s spremembami).
3. člen
(pripadnost davka)
Davek po tem zakonu je prihodek državnega proračuna.
4. člen
(obdobje za davek)
Obračunsko obdobje za davek je koledarsko leto.
5. člen
(zavezanec za davek)
Zavezanec oziroma zavezanka (v nadaljnjem besedilu:
zavezanec) za davek po tem zakonu je: 
-       
banka, ki je v skladu z zakonom, ki ureja bančništvo, pridobila
dovoljenje Banke Slovenije za opravljanje bančnih storitev; 
-       
banka države članice, ki je v skladu z zakonom, ki ureja bančništvo,
upravičena na območju Republike Slovenije opravljati bančne in druge vzajemno
priznane finančne storitve preko podružnice ali neposredno; pri tem je banka iz
te alineje, ki opravlja bančne in druge vzajemno priznane finančne storitve
neposredno, zavezanec, če ima v Republiki Sloveniji poslovno enoto po zakonu,
ki ureja obdavčitev dohodkov pravnih oseb; 
-       
banka tretje države, ki je v skladu z zakonom, ki ureja bančništvo,
pridobila dovoljenje Banke Slovenije za ustanovitev podružnice v Republiki
Sloveniji.
6. člen
(osnova za davek)
(1) Osnova za davek je bilančna vsota (vrednost sredstev v
izkazu finančnega položaja) zavezanca, izračunana kot povprečje vrednosti stanj
na vsak zadnji dan meseca v koledarskem letu. 
(2) Ne glede na prvi odstavek tega člena je osnova za davek
banke države članice in banke tretje države, ki je upravičena na območju
Republike Slovenije opravljati bančne in druge vzajemno priznane finančne
storitve preko podružnice, bilančna vsota podružnice, izračunana na način iz
prvega odstavka tega člena. 
(3) Ne glede na prvi odstavek tega člena je osnova za davek
banke države članice, ki je upravičena na območju Republike Slovenije opravljati
bančne in druge vzajemno priznane finančne storitve neposredno, sorazmerni del
bilančne vsote upoštevaje obseg poslovanja v Republiki Sloveniji.
7. člen
(stopnja davka)
Davek se plačuje po stopnji 0,1 % od osnove za davek.
8. člen
(zmanjšanje davka)
(1) Zmanjšanje davka znaša 0,1 % stanja kreditov,
izračunanega na podlagi 9. člena tega zakona, danih nefinančnim družbam in
samostojnim podjetnikom. 
(2) Zavezanec lahko davek zmanjša pod pogoji iz 9. člena tega
zakona, vendar največ v višini obračunanega davka.
9. člen
(stanje kreditov)
(1) Stanje kreditov iz 8. člena in prvega odstavka 10. člena
tega zakona je povprečno stanje kreditov pred oblikovanimi popravki vrednosti
zaradi oslabitev oziroma spremembe poštene vrednosti v koledarskem letu,
izračunano na podlagi stanj na vsak zadnji dan v mesecu, v skladu z
metodologijo, ki jo z uredbo določi vlada in v kateri določi izbor postavk iz
metodologije Banke Slovenije, pri tem pa izhaja iz ciljev in namenov tega
zakona. 
(2) Ne glede na prvi odstavek tega člena je stanje kreditov
banke države članice in banke tretje države, ki je upravičena na območju
Republike Slovenije opravljati bančne in druge vzajemno priznane finančne
storitve preko podružnice, stanje kreditov podružnice, izračunano na način iz
tega člena. 
(3) Ne glede na prvi odstavek tega člena je stanje kreditov
banke države članice, ki je upravičena na območju Republike Slovenije
opravljati bančne in druge vzajemno priznane finančne storitve neposredno,
stanje kreditov poslovne enote, izračunano na način iz tega člena.
10. člen
(oprostitve)
(1) Davka ne plačajo zavezanci, pri katerih je stanje
kreditov danih nefinančnim družbam in samostojnim podjetnikom v koledarskem
letu, za katerega se plačuje davek, višje od stanja teh kreditov v preteklem
koledarskem letu najmanj za 5 % bilančne vsote preteklega koledarskega leta.
Bilančna vsota se izračuna kot povprečje vrednosti na vsak zadnji dan meseca v
koledarskem letu. 
(2) Davka ne plačajo zavezanci, pri katerih stanje kreditov
danih nefinančnim družbam in samostojnim podjetnikom na zadnji dan meseca
uveljavitve tega zakona v bilančni vsoti, znaša manj kot 20  %.
11. člen
(obračunavanje in plačevanje davka)
(1) Zavezanec sam obračuna davek. Davek obračuna in obračun
predloži pristojnemu davčnemu organu do 31. marca za preteklo obračunsko
obdobje za davek. 
(2) Minister oziroma ministrica (v nadaljnjem besedilu:
minister), pristojen za finance, v roku treh mesecev od uveljavitve tega zakona
predpiše obrazec za obračun davka. 
(3) Zavezanec mora plačati davek v roku 30 dni od predložitve
obračuna davka. 
(4) V zvezi z obveznostjo pobiranja davka se smiselno
uporabljajo določbe zakona, ki ureja davčni postopek, če s tem zakonom ni
drugače določeno.
11.a člen
(akontiranje davka po davčnem obračunu)
(1) Zavezanec med davčnim obdobjem obračunava in plačuje
akontacijo davka. 
(2) Akontacija davka je enaka znesku davka, to je razliki med
zneskom, ki se izračuna od osnove za davek po davčnem obračunu za predhodno
obračunsko obdobje in po stopnji davka, ki velja za tekoče davčno obdobje, in
zneskom zmanjšanja davka, ki se izračuna od stanja kreditov po davčnem obračunu
za predhodno obračunsko obdobje in po stopnji za zmanjšanje davka, ki velja za
tekoče davčno obdobje. 
(3) Akontacija davka se določi, izračuna in plača v rokih in
na način, določen s tem zakonom oziroma zakonom, ki ureja davčni postopek. 
(4) Za plačano akontacijo davka se zavezancu zmanjša
obveznost za plačilo davka po davčnem obračunu za posamezno davčno obdobje na
način, določen s tem zakonom oziroma zakonom, ki ureja davčni postopek. 
(5) V zvezi z akontacijo davka se smiselno uporabljajo
določbe zakona, ki ureja davčni postopek, v delu, ki določa akontiranje davka
od dohodkov pravnih oseb, če s tem zakonom ni drugače določeno. 
(6) Ne glede na prvi do peti odstavek tega člena, so
akontiranja davka oproščeni zavezanci, ki so bili oproščeni davka po prvem
odstavku 10. člena tega zakona za predhodno obračunsko obdobje, in zavezanci,
ki so oproščeni plačila davka po drugem odstavku 10. člena tega zakona. 
12. člen
(kazenska določba)
(1) Z globo od 3.200 do 30.000 eurov se za prekršek kaznuje
zavezanec za davek, če: 
1.     
ne ugotovi pravilno osnove za davek (6. člen); 
2.     
ne obračuna in plača davka (prvi in tretji odstavek 11. člena). 
(2) Z globo od 1.000 do 4.000 eurov se za prekršek iz
prejšnjega odstavka kaznuje odgovorna oseba zavezanca za davek. 
(3) V primerih iz prvega in drugega odstavka tega člena lahko
davčni organ v hitrem postopku o prekršku izreče globo v katerikoli višini
znotraj razpona, ki je predpisan v posameznem odstavku.

Zakon o davku na bilančno vsoto bank – ZDBVB
(Uradni list RS, št. 59/11) vsebuje naslednje prehodne in
končno določbo:
»13. člen
(prehodne določbe)
(1) Za leto, v katerem je uveljavljen ta zakon, se osnova za
davek in zmanjšanje davka računata kot povprečje vrednosti stanj na vsak zadnji
dan meseca v obdobju od začetka uporabe tega zakona do konca koledarskega leta,
v katerem je bil uveljavljen ta zakon. 
(2) Ne glede na prvi odstavek 10. člena tega zakona, za leto,
v katerem je uveljavljen ta zakon, davka ne plačajo zavezanci, pri katerih je
stanje kreditov, danih nefinančnim družbam in samostojnim podjetnikom v letu
uveljavitve tega zakona, za katerega se plačuje davek, višje od stanja teh
kreditov na zadnji dan meseca, v katerem je bil uveljavljen ta zakon, najmanj
za 2,1 % bilančne vsote na zadnji dan meseca, v katerem je bil uveljavljen ta
zakon. Pri tem se stanje kreditov danih nefinančnim družbam in samostojnim
podjetnikom v letu uveljavitve tega zakona računa kot povprečje vrednosti stanj
na vsak zadnji dan meseca v obdobju od začetka uporabe tega zakona do konca
koledarskega leta, v katerem je bil uveljavljen ta zakon.
14. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije, uporablja pa se od 1. avgusta 2011.«.

Zakon o spremembi in dopolnitvah Zakona o
davku na bilančno vsoto bank – ZDBVB-A (Uradni list RS, št. 98/12) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
(akontiranje davka za leto
2013)
(1) Akontacija davka za leto 2013 se izračuna v obračunu
davka za leto 2012. 
(2) Ne glede na določbo prvega odstavka 11.a člena zakona, se
obroki akontacije davka za leto 2013, ki dospejo v plačilo do vključno 31. maja
2013, ne plačajo. Prvi obrok akontacije davka za leto 2013, ki se ga plača, je
obrok akontacije davka, ki dospe v plačilo 30. junija 2013. Ta obrok mora biti
plačan v desetih dneh po dospelosti.
5. člen
(1) Ta zakon začne veljati naslednji dan po objavi v Uradnem
listu Republike Slovenije, uporablja pa se od 1. januarja 2013. 
(2) Do začetka uporabe določb spremenjenega 8. člena zakona,
se uporabljajo določbe 8. člena Zakona o davku na bilančno vsoto bank (Uradni
list RS, št. 59/11).«.