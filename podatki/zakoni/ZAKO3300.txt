1. SPLOŠNE DOLOČBE
1. člen
Ta zakon ureja zagotavljanje materialnih in
drugih pogojev za opravljanje funkcije predsednika republike, podlage za
organizacijo in delovanje urada predsednika republike ter pravice predsednika
republike po prenehanju funkcije.
2. člen
V zakonu uporabljeni izrazi, zapisani v
moški slovnični obliki, se uporabljajo kot nevtralni za ženski in moški spol.
3. člen
Sedež predsednika republike je v Ljubljani.
Za izvrševanje funkcije predsednika republike
vlada v soglasju s predsednikom republike določi prostore za delovanje urada
predsednika republike, prebivanje predsednika republike in protokolarne
objekte.
4. člen
Sredstva za delo predsednika republike in
urada predsednika republike se določijo v državnem proračunu na predlog
predsednika republike.
O porabi sredstev iz prejšnjega odstavka
odloča predsednik republike.
Nadzor nad uporabo sredstev iz prvega
odstavka tega člena opravlja računsko sodišče.
5. člen
Pogoje za opravljanje funkcije predsednika
republike zagotavljajo vlada, ministrstva in drugi državni organi v skladu s
predpisi.
6. člen
Varovanje predsednika republike in
objektov, ki jih uporablja, zagotavlja policija.
2. URAD PREDSEDNIKA REPUBLIKE
7. člen
V uradu predsednika republike se zagotavlja
izvrševanje zadev v zvezi z opravljanjem funkcije predsednika republike.
8. člen
Urad predsednika republike vodi generalni
sekretar. Generalnega sekretarja imenuje in razrešuje predsednik republike.
Generalni sekretar skrbi po navodilih
predsednika republike za izvrševanje vseh zadev v zvezi z opravljanjem funkcije
in pristojnosti predsednika republike in pri tem sodeluje z drugimi državnimi
organi ter z organi lokalnih skupnosti.
Generalni sekretar ima pri vodenju urada
predsednika republike enaka pooblastila, kot jih ima predstojnik državnega
organa v skladu z zakonom.
Akt o notranji organizaciji in o
sistemizaciji delovnih mest v uradu predsednika republike izda generalni
sekretar s soglasjem predsednika republike.
Generalni sekretar je odredbodajalec za
uporabo sredstev za delo predsednika republike in urada predsednika republike.
Generalni sekretar je za svoje delo in za
delo urada predsednika republike odgovoren predsedniku republike.
Generalni sekretar ima namestnika, ki ga
imenuje in razrešuje predsednik republike.
Za urejanje položaja in pravic generalnega
sekretarja in njegovega namestnika se smiselno uporabljajo predpisi o
funkcionarjih v državnih organih.
9. člen
Zadeve, ki so neposredno povezane z
opravljanjem funkcije in pristojnosti predsednika republike, izvršujejo
generalni sekretar, namestnik generalnega sekretarja, šef kabineta predsednika
republike in svetovalci predsednika republike.
Šefa kabineta predsednika republike in
svetovalce predsednika republike imenuje in razrešuje predsednik republike.
Predsednik republike lahko imenuje šefa
kabineta predsednika republike in svetovalce predsednika republike na položaj
funkcionarja v državnih organih v skladu z zakonom.
Funkcionarjem v uradu predsednika republike
preneha funkcija z odstopom, z razrešitvijo, oziroma ko nastopi funkcijo novo
izvoljeni predsednik republike.
Za pravice funkcionarjev v uradu
predsednika republike do plače in nadomestil ter drugih osebnih prejemkov in
povračil, do socialnega zavarovanja in dopustov ter za pravice po prenehanju
mandata se smiselno uporabljajo določbe zakona o funkcionarjih v državnih
organih (Uradni list RS, št. 30/90, 18/91, 22/91, 2/91-I, 4/93 in 18/94 –
ZRPJZ).
10. člen
Delavci v uradu predsednika republike, ki
opravljajo druge strokovne in tehnične naloge v službah predsednika republike,
imajo položaj in pravice javnih uslužbencev.
Zaposleni v drugem državnem organu je lahko,
po dogovoru s predstojnikom organa, zaradi opravljanja zadev iz pristojnosti
urada predsednika republike, razporejen na delovno mesto v urad predsednika
republike.
V primeru iz prejšnjega odstavka ostane
zaposleni v delovnem razmerju pri državnem organu, iz katerega je
prerazporejen, ali pa sklene delovno razmerje v uradu predsednika republike.
3. OBVEŠČANJE PREDSEDNIKA REPUBLIKE
11. člen
Predsednik državnega zbora, predsednik
vlade, ministri in nosilci drugih javnih funkcij v Republiki Sloveniji obveščajo
predsednika republike o zadevah, ki se nanašajo na izvrševanje njegove funkcije
in pristojnosti.
12. člen
Predsednik državnega zbora in predsednik
vlade zagotavljata obveščanje predsednika republike o sejah in sprejetih
odločitvah državnega zbora oziroma vlade, z zagotavljanjem gradiv o zadevah, ki
so nujne za izvrševanje njegove funkcije in pristojnosti.
Predsednik državnega zbora in predsednik
vlade obveščata predsednika republike o zadevah, ki so posebnega pomena za
opravljanje njegove funkcije in mora biti predsednik republike o njih sproti
obveščen.
Predsednik državnega zbora in predsednik
vlade morata zagotoviti, da se predsedniku republike tekoče pošilja gradivo o
zadevah, ki so na dnevnem redu sej državnega zbora in vlade ter njunih delovnih
teles.
4. PLAČA IN DRUGE PRAVICE IZ DELA PREDSEDNIKA REPUBLIKE
13. člen
Predsednik republike ima pravico do plače v
skladu z zakonom, ki ureja plače funkcionarjev v državnih organih.
Za pravice predsednika republike do
dopustov, do nadomestil, do drugih osebnih prejemkov in povračil ter do
socialnega zavarovanja se smiselno uporabljajo določbe zakona o poslancih
(Uradni list RS, št. 48/92, 15/94 – ZUstS, 19/94 – ZSS in 44/94 – odl. US).
5. POLOŽAJ IN PRAVICE ZAKONCA PREDSEDNIKA REPUBLIKE V ZVEZI Z
OPRAVLJANJEM PROTOKOLARNIH IN DRUGIH DRUŽABNIH OBVEZNOSTI
14. člen
Zakonec predsednika republike ima pravico
do mesečnega nadomestila za kritje stroškov, ki jih ima zaradi opravljanja
protokolarnih in drugih družabnih obveznosti, v višini 15% plače predsednika
republike.
15. člen
Zakonec predsednika republike, ki je v
delovnem razmerju, ima pravico do plačane odsotnosti z dela za čas, ko opravlja
protokolarne in druge obveznosti. V tem času ima pravico do nadomestila plače v
višini plače, ki bi jo prejel za delo na svojem delovnem mestu.
Zakonec predsednika republike, ki je v
delovnem razmerju, lahko za čas trajanja mandata predsednika republike prekine
delovno razmerje, pri čemer mu pravice iz delovnega razmerja mirujejo. V tem
času ima pravico do mesečnega prejemka v višini 20% plače predsednika
republike, ta čas pa se mu tudi šteje v delovno in zavarovalno dobo po
predpisih o delovnih razmerjih in o socialnem zavarovanju. Sredstva za plačilo
navedenega mesečnega prejemka in vseh prispevkov se zagotavljajo iz državnega
proračuna.
Položaj in pravice zakonca predsednika
republike po tem zakonu veljajo tudi za osebo, ki s predsednikom republike živi
v zunajzakonski skupnosti v skladu s predpisi o zakonski zvezi.
6. PRAVICE PREDSEDNIKA REPUBLIKE PO PRENEHANJU FUNKCIJE
16. člen
Predsednik republike ima po prenehanju
funkcije pravico do naziva bivši predsednik republike in pravico do udeležbe na
državnih svečanostih v skladu s protokolarnimi pravili.
17. člen
Predsednik republike, ki mu je prenehala
funkcija in iz objektivnih razlogov ne more nadaljevati z opravljanjem prejšnje
funkcije ali nadaljevati prejšnjega dela ali dobiti druge ustrezne zaposlitve
in ne izpolnjuje minimalnih pogojev za pridobitev pravice do starostne
pokojnine brez zmanjšanja v skladu s predpisi, ki urejajo obvezno pokojninsko
in invalidsko zavarovanje, oziroma s posebnimi predpisi, v katerih je urejena
pravica do starostne pokojnine, ima, dokler ne začne opravljati funkcije, se ne
zaposli ali začne opravljati pridobitne dejavnosti oziroma dokler ne izpolni
navedenih pogojev za upokojitev, pravico do nadomestila plače v višini 80
odstotkov zadnje mesečne plače, ki jo je prejel, ko je opravljal funkcijo
predsednika republike, vendar najdlje eno leto od prenehanja funkcije. Če je
namesto zadnje plače prejel nadomestilo, se osnova za nadomestilo plače iz tega
člena odmeri od plače, ki bi jo prejel, če bi opravljal funkcijo. 
Pravica do nadomestila plače iz prejšnjega
odstavka se lahko podaljša do izpolnitve pogojev za upokojitev, navedenih v
prejšnjem odstavku, vendar najdlje še za eno leto. 
Čas prejemanja nadomestila plače se
predsedniku republike, ki mu je prenehala funkcija, šteje v pokojninsko dobo. V
tem času je socialno zavarovan v skladu s predpisi, ki urejajo socialno
zavarovanje oseb v delovnem razmerju, ob upokojitvi pa mu pripada pravica do
odpravnine.
17.a člen
O pravici do nadomestila plače iz 17. člena
tega zakona odloča urad predsednika republike. 
Za uveljavljanje pravice do nadomestila
plače mora predsednik republike, ki mu je prenehala funkcija, najkasneje v 15
dneh po prenehanju funkcije, predložiti uradu predsednika republike vlogo za
uveljavljanje pravice do nadomestila in dokazila o izpolnjevanju pogojev za
pridobitev pravice do nadomestila. V primeru nemožnosti vrnitve na delovno
mesto v okviru prejšnjega delodajalca mora izkazati, zakaj vrnitev ni mogoča. O
vlogi urad predsednika republike odloči v roku 14 dni z odločbo. 
Pravica do prejemanja nadomestila plače
preneha, če predsednik republike, ki mu je prenehala funkcija, pred potekom
obdobja, za katerega mu pripada nadomestilo plače, začne opravljati drugo
funkcijo, se zaposli, prične opravljati pridobitno dejavnost ali izpolni pogoje
za upokojitev, navedene v prvem odstavku prejšnjega člena. 
Predsednik republike, ki mu je prenehala
funkcija, je v času prejemanja nadomestila plače dolžan obvestiti urad
predsednika republike o vseh prejemkih iz naslova opravljanja dela najkasneje v
sedmih dneh po prejetem plačilu. Za prejete zneske po plačilu davkov in
obveznih prispevkov se zniža znesek nadomestila plače, ki mu pripada v skladu s
prvim odstavkom prejšnjega člena, kar se obračuna pri prvem naslednjem
izplačilu nadomestila plače. 
Predsednik republike, ki mu je prenehala
funkcija, zaradi izogibanja določbam o trajanju in višini nadomestila ne sme
sklepati dogovorov za odložena plačila in drugih dogovorov, ki bi bili v
nasprotju z namenom pravice do nadomestila plače. 
Če predsednik republike, ki mu je prenehala
funkcija, ravna v nasprotju s četrtim ali petim odstavkom tega člena, mu
preneha pravica do nadomestila plače in mora vrniti zneske nadomestila plače,
ki so bili prejeti neupravičeno. 
Nadomestilo plače, prispevki za socialno
zavarovanje in odpravnine se izplačujejo iz proračunskih sredstev predsednika
republike. 
Z globo v višini 1.000 eurov se za prekršek
kaznuje predsednik republike, ki mu je prenehala funkcija, če v času prejemanja
nadomestila plače v nasprotju s četrtim odstavkom tega člena ne obvesti urada
predsednika republike o vseh prejemkih iz naslova opravljanja dela ali če v
času prejemanja nadomestila plače v nasprotju s petim odstavkom tega člena
sklene dogovor o odloženem plačilu ali drug posebni dogovor. 
Proračunski inšpektorji kot prekrškovni
organ izvajajo nadzor nad uveljavljanjem pravice iz četrtega in petega odstavka
tega člena.
18. člen
Predsednik republike, ki je do izvolitve
opravljal trajno funkcijo v državnem organu, ima po prenehanju mandata pravico
nadalje opravljati prejšnjo funkcijo, če izpolnjuje pogoje za opravljanje te
funkcije in če v treh mesecih po prenehanju funkcije predsednika republike
sporoči pristojnemu organu, da želi nadalje opravljati prejšnjo funkcijo.
19. člen
Predsednik republike, ki je bil do
izvolitve v delovnem razmerju v državnem organu, v javnem zavodu, v javnem
podjetju, v javni agenciji ali v javnem skladu, ima pravico, da se v treh
mesecih po prenehanju funkcije predsednika republike vrne na delo, ki ga je
opravljal, ali na drugo delo, ki ustreza vrsti in stopnji njegove strokovne
izobrazbe.
20. člen
(črtan)
21. člen
Predsednik republike, ki mu je prenehala
funkcija, ima pravico do pisarniškega prostora (v nadaljnjem besedilu:
pisarna), svetovalca in delavca, ki opravlja administrativne in tehnične
naloge, ter uporabe službenega vozila z voznikom za čas, kolikor je opravljal
funkcijo predsednika republike, vendar največ eno leto.
Pravico do uporabe službenega vozila z voznikom ima le v zvezi z dejavnostmi,
ki jih opravlja kot predsednik republike, ki mu je prenehala funkcija.
Predsednik republike, ki mu je prenehala
funkcija, ima pravico do varovanja eno leto po prenehanju opravljanja funkcije.
Če obstajajo razlogi za podaljšanje, lahko policija v soglasju s predsednikom
republike, ki mu je prenehala funkcija, varovanje podaljša. Obseg varovanja se
določi v skladu z varnostno oceno.
Pisarno in pravico do uporabe službenega
vozila z voznikom zagotovi vlada v soglasju s predsednikom republike, ki mu je
prenehala funkcija.
Svetovalca in delavca iz prvega odstavka
tega člena zagotovi urad predsednika republike izmed svetovalcev in delavcev iz
9. in 10. člena tega zakona v soglasju s predsednikom republike, ki mu je
prenehala funkcija.
Predsednik republike, ki mu je prenehala
funkcija, ima pravico do diplomatskega potnega lista.
Predsednik republike, ki mu je prenehala
funkcija, ima v zvezi z dejavnostmi, ki jih opravlja kot bivši predsednik
republike doma ali v tujini, pravico do varovanja, pomoči in storitev protokola
ali predstavništev Republike Slovenije v tujini.
Predsednik republike, ki mu je prenehala
funkcija, ima pravico dostopa do arhiva iz časa, ko je opravljal funkcijo
predsednika republike.
22. člen
Sredstva za delovanje pisarne morajo biti v
uradu predsednika republike posebej zagotovljena. O porabi sredstev za
delovanje pisarne odloča predsednik republike, ki mu je prenehala funkcija.
Odredbodajalec za sredstva za delovanje pisarne je generalni sekretar urada.
Finančno poslovanje za pisarno opravljata
urad predsednika republike in ministrstvo, pristojno za finance.
23. člen
Pravice iz 16. do 22. člena tega zakona ne
gredo predsedniku republike, ki mu je prenehala funkcija po 109. členu ustave,
razen če ustavno sodišče z odločbo o odvzemu funkcije glede posameznih ali vseh
pravic ne odloči drugače.

Zakon o zagotavljanju pogojev za opravljanje
funkcije predsednika republike – ZZPOFPR (Uradni list RS, št. 15/03) vsebuje naslednje prehodne in
končne določbe:
»7. PREHODNE IN KONČNE DOLOČBE
24. člen
Določbe tega zakona o pravicah predsednika
republike po prenehanju funkcije predsednika republike veljajo tudi za
predsednika republike, ki mu je funkcija prenehala pred uveljavitvijo tega
zakona.
25. člen
Z dnem uveljavitve tega zakona preneha
veljati 41. člen zakona o poslancih (Uradni list RS, št. 48/92, 15/94 – ZUstS,
19/94 – ZSS in 44/94 – odl. US).
26. člen
Generalni sekretar urada izda akt o
notranji organizaciji in sistemizaciji delovnih mest v uradu predsednika
republike najkasneje v šestih mesecih od dneva, ko nastopi funkcijo predsednik
republike, ki je bil izvoljen na volitvah leta 2002.
Do dneva uveljavitve akta iz prejšnjega odstavka
se smiselno uporablja odlok o organizaciji in delovanju služb urada predsednika
republike (Uradni list RS, št. 20/93), če s tem zakonom ni drugače določeno.
27. člen
Ta zakon začne veljati petnajsti dan po
objavi v Uradnem listu RS.«.

Zakon o spremembah in dopolnitvi Zakona o
zagotavljanju pogojev za opravljanje funkcije predsednika republike – ZZPOFPR-A
(Uradni list RS, št. 109/12) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Predsedniku republike, ki mu je funkcija
prenehala pred uveljavitvijo tega zakona, se pravica do nadomestila plače v
skladu s tem zakonom določi s prvim dnem meseca, ki sledi mesecu uveljavitve
tega zakona. 
Predsedniku republike, ki mu je prenehala
funkcija pred uveljavitvijo tega zakona, pravica iz prvega odstavka 21. člena
zakona preneha v enem letu od uveljavitve tega zakona. 
Predsedniku republike, ki mu je prenehala
funkcija pred uveljavitvijo tega zakona in ima pravico do mesečnega prejemka iz
tretjega odstavka 20. člena Zakona o zagotavljanju pogojev za opravljanje
funkcije predsednika republike (Uradni list RS, 15/03), ta pravica ne preneha.
6. člen
Ta zakon začne veljati naslednji dan po
objavi v Uradnem listu Republike Slovenije.«.