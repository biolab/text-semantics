1. člen
S tem zakonom se ureja način poravnavanja
obveznosti iz naslova deviznih vlog, vloženih v banke na območju Republike
Slovenije, ki so jih banke deponirale pri Narodni banki Jugoslavije in
izplačale vlagateljem do 31. decembra 1992 (v nadaljnjem besedilu: izplačane
devizne vloge), in sicer pri tistih bankah, v katerih do dneva uveljavitve tega
zakona ni bil uveden sanacijski postopek v skladu z zakonom o predsanaciji,
sanaciji, stečaju in likvidaciji bank in hranilnic (Uradni list RS, št. 1/91 in
46/93).
2. člen
Obveznosti, ki izvirajo iz terjatev bank do
Narodne banke Jugoslavije iz izplačanih deviznih vlog (v nadaljnjem besedilu:
obveznosti do bank), prevzame Republika Slovenija pod pogoji, določenimi s tem
zakonom.
3. člen
Obveznosti do bank ugotovi Banka Slovenije
po stanju izplačanih deviznih vlog na dan 31. decembra 1992, preračunanih v DEM
po srednjem tečaju Banke Slovenije na dan 31. decembra 1992.
Obveznost do bank iz prejšnjega odstavka se
poveča za obresti v višini 3 % na letni ravni za obdobje od 1. januarja
1991 do 31. decembra 1994.
Ne glede na določilo iz prejšnjega odstavka
se obveznost do bank iz prvega odstavka tega člena poveča za obresti v višini
5 % na letni ravni od 1. januarja 1991 do 31. decembra 1994 pri bankah,
katerih kapitalska ustreznost izračunana v skladu s 26. členom zakona o bankah
in hranilnicah (Uradni list RS, št. 1/91, 38/92 in 46/93) in podzakonskimi akti
Banke Slovenije iz revidiranih letnih poročil po stanju na dan 31. decembra
1993 ni presegla 8 % tehtane aktive, oziroma izračunani jamstveni kapital
v skladu s 15. členom zakona o bankah in hranilnicah in podzakonskimi akti
Banke Slovenije na isti termin ni dosegel predpisane višine za ohranitev
obstoječega dovoljenja za poslovanje.
Obveznost iz prvega odstavka se zmanjša za
znesek, ki so ga banke iztožile od Republike Slovenije v gospodarskem sporu na
osnovi protokola o kritju stroškov financiranja obveznosti banke iz naslova
deviznega varčevanja. Iztoženi znesek se preračuna v DEM po srednjem tečaju
Banke Slovenije za DEM na dan izplačila.
Za ugotovitev obveznosti do bank po
prejšnjem odstavku morajo banke sporočiti Banki Slovenije na njeno zahtevo
potrebne podatke v roku in na način, kot to določa Banka Slovenije.
4. člen
Obveznost do banke prevzame Republika
Slovenija na zahtevo posamezne banke.
Banka lahko predloži zahtevo iz prejšnjega
odstavka Ministrstvu za finance v roku 30 dni po pismenem pozivu Ministrstva za
finance za predložitev zahteve.
Sestavni del zahteve iz prvega odstavka je
izjava banke, da se odpoveduje vsem terjatvam do Republike Slovenije iz naslova
protokola o kritju stroškov financiranja obveznosti banke iz naslova deviznega
varčevanja.
5. člen
Terjatve banke do Narodne banke Jugoslavije
iz izplačanih deviznih vlog, za katere je banka predložila zahtevo za prevzem
obveznosti po prejšnjem členu, se s pogodbo prenesejo na Republiko Slovenijo.
Pogodbo iz prejšnjega odstavka sklene z
banko minister za finance.
6. člen
Za prevzete obveznosti do bank bo Republika
Slovenija izdala in izročila bankam, ki so sklenile pogodbo po 5. členu tega
zakona, obveznice, ki glasijo na ime in so nominirane v tolarjih, rok
zapadlosti je 20 let, letna obrestna mera pa 3 %.
Vrednost obveznic, ki pripadajo bankam,
določi Banka Slovenije v skladu s 3. členom tega zakona po srednjem tečaju
Banke Slovenije za DEM na dan 31. decembra 1994.
Banke, ki so od Slovenskih železarn prejele
obveznice, izdane po zakonu o jamstvu Republike Slovenije za obveznice izdane zaradi
sanacije Slovenskih železarn (Uradni list RS, št. 55/92), morajo pred prejemom
obveznic iz prvega odstavka tega člena in najkasneje v šestih mesecih po
uveljavitvi tega zakona, predložiti poročilo pooblaščenega revizorja o višini
terjatev, ki so bile poravnane z obveznicami Slovenskih železarn.
Če je iz poročila pooblaščenega revizorja
iz prejšnjega odstavka razvidno, da je banka prejela več obveznic Slovenskih
železarn, kot so znašale njene terjatve iz 2. člena zakona o jamstvu Republike
Slovenije za obveznice izdane zaradi sanacije Slovenskih železarn, morajo
presežek teh obveznic vrniti izdajatelju.
Če banka ne vrne presežka obveznic iz
prejšnjega odstavka, čeprav bi bila to dolžna storiti, ali če ne predloži
poročila pooblaščenega revizorja iz tretjega odstavka tega člena v predpisanem
roku, ji Republika Slovenija ne izroči obveznic iz prvega odstavka tega člena.
7. člen
Obresti se bankam izplačujejo polletno, in
sicer 15. februarja in 15. avgusta vsakega leta. Obresti se prvič izplačajo 15.
avgusta 1995 in zadnjič 15. februarja 2015.
Glavnica dospe v plačilo ob zadnjem
izplačilu obresti.
8. člen
Pri obveznicah iz 6. člena tega zakona se
glavnica povečuje v višini 90 % stopnje rasti cen na drobno.
Obresti se izplačujejo na glavnico iz
prvega odstavka tega člena.
9. člen
Sredstva za poravnavo obveznosti do bank in
obresti se zagotovijo v proračunu Republike Slovenije in iz virov prodaje
državnega kapitala.
10. člen
Pravice iz obveznic zastarajo v treh letih
po dnevu dospetja.
11. člen
Republika Slovenija izroči bankam obveznice
iz 6. člena tega zakona najkasneje v roku 90 dni od predložitve zahteve banke
iz 4. člena tega zakona.
12. člen
Podrobnejšo vsebino, način izdaje in
uporabo obveznic iz 6. člena tega zakona ter način in postopek izplačila glavnice
pred zapadlostjo in odkupa obveznic iz 13. in 14. člena tega zakona predpiše
Vlada Republike Slovenije.
13. člen
Republika Slovenija bo vsako leto
zagotovila na posebnem računu sredstva v višini največ 1/20 skupne vrednosti
glavnice iz prvega odstavka 8. člena tega zakona.
Višina sredstev iz prejšnjega odstavka se
določi v okviru proračuna Republike Slovenije za vsako leto posebej.
Sredstva iz prvega odstavka tega člena se
uporabljajo za izplačilo glavnice ali za odkup obveznic.
14. člen
Republika Slovenija lahko posameznim
imetnikom obveznic pred njihovo zapadlostjo izplača vso ali del glavnice iz
prvega odstavka 8. člena tega zakona. O izplačilu vse ali dela glavnice pred
zapadlostjo odloča Vlada Republike Slovenije.
Na zahtevo Ministrstva za finance mora
imetnik obveznic Ministrstvu za finance izročiti obveznice iz 6. člena tega
zakona, in sicer najkasneje v roku 15 dni od prejema zahteve. Če imetnik ne
izroči obveznic v navedenem roku, nima več pravic iz teh obveznic.
15. člen
Ta zakon začne veljati petnajsti dan po
objavi v Uradnem listu Republike Slovenije.
Št. 450-10/93-3/6
Ljubljana, dne 28. marca 1995.
Predsednik
Državnega zbora
Republike Slovenije
Jožef Školč l. r.