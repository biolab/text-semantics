I. SPLOŠNE DOLOČBE
1. člen
(vsebina zakona)
Ta zakon določa način in pogoje za opravljanje trgovinske dejavnosti
ter nadzor nad izvajanjem zakona.
2. člen
(pomen izrazov)
Izrazi uporabljeni v tem zakonu imajo naslednji pomen:
-       
trgovina je opravljanje trgovinske dejavnosti, ki obsega nakupovanje
blaga z namenom nadaljnje prodaje ne glede na to, ali je blago prodano v
nespremenjenem ali spremenjenem (obdelava, predelava in dodelava) stanju;
-       
trgovec je samostojni podjetnik posameznik ali samostojna podjetnica
posameznica (v nadaljnjem besedilu: samostojni podjetnik posameznik) ali pravna
oseba, ki ima v aktu o ustanovitvi ali v drugem temeljnem aktu vpisano
trgovinsko dejavnost ali določeno, da opravlja trgovinsko dejavnost, in ki to
dejavnost tudi opravlja. Za trgovca se šteje tudi samostojni podjetnik
posameznik ali pravna oseba, ki opravlja trgovinsko dejavnost v svojem imenu in
za račun drugega trgovca ali v imenu in za račun drugega trgovca;
-       
trgovina na drobno je nakupovanje blaga in njegova nadaljnja prodaja
potrošnikom ali potrošnicam (v nadaljnjem besedilu: potrošnik);
-       
trgovina na debelo je nakupovanje blaga in njegova nadaljnja prodaja
trgovcem in drugim samostojnim podjetnikom posameznikom, pravnim osebam in
drugim posameznikom, ki ga kupujejo za opravljanje svoje poklicne ali
pridobitne dejavnosti.
II. TRGOVINSKA DEJAVNOST
3. člen
(opravljanje trgovinske dejavnosti)
(1) Trgovinska dejavnost se opravlja v prodajnih objektih (v
nadaljnjem besedilu: prodajalna) ali zunaj njih, pod pogoji določenimi s tem
zakonom in drugimi predpisi.
(2) Prodajalna je poslovni prostor. Trgovec lahko zaradi
značilnosti izdelkov ali zaradi zahtev drugih predpisov opravlja trgovinsko dejavnost
tudi na ustrezno urejenem prostoru ob prodajalni.
(3) Če se v prodajalni opravlja tudi druga dejavnost mora biti
prostor namenjen tej dejavnosti vidno ločen od dela prodajalne, ki je namenjen
trgovinski dejavnosti ali pa kot tak določen v internem načrtu tega prostora.
(4) Trgovec lahko v svoji prodajalni dodatno obdela hrano, tako
da je primerna za uživanje, ne sme pa potrošniku omogočiti uživanja hrane ali
pijače v prodajalni ali pred njo. Ne glede na določbo prejšnjega stavka lahko
trgovec zaradi zaokrožitve svoje ponudbe brez izpolnjevanja posebnih pogojev,
ki jih določa zakon, ki ureja gostinstvo, v prodajalni nudi potrošnikom določene
vrste napitkov in živil (kava, čaj, brezalkoholne pijače in drugi topli in
hladni napitki, pecivo, krofi, izdelki iz dopeke, sendviči, mini pizze in
podobno).
(5) V prodajalni ali pred njo so dovoljene brezplačne
degustacije posameznih vrst blaga.
(6) Prodaja blaga zunaj prodajaln se opravlja s potujočo prodajalno,
na premični stojnici, s prodajnim avtomatom, od vrat do vrat, na daljavo in na
tržnici.
(7) Prodaja blaga v trgovini na debelo se lahko opravlja tudi
na posebej urejenem prostoru ali v tranzitu.
4. člen
(smiselna uporaba določb tega zakona)
Določbe tega zakona se smiselno uporabljajo tudi za pravne
osebe, samostojne podjetnike posameznike in druge posameznike, ki prodajajo
lastne izdelke ali pridelke potrošniku, če drug zakon ne določa drugače.
III. POGOJI ZA OPRAVLJANJE TRGOVINSKE DEJAVNOSTI
5. člen
(minimalni tehnični pogoji)
(1) Za opravljanje trgovinske dejavnosti morajo biti
izpolnjeni minimalni tehnični pogoji, ki se nanašajo na:
-       
prostor, opremo in naprave v prodajalni,
-       
zunanjost prodajalne,
-       
način, opremo in naprave za prodajo blaga zunaj prodajaln,
-       
način, opremo in naprave na posebej urejenem prostoru v trgovini na
debelo.
(2) Minimalne tehnične pogoje iz prejšnjega odstavka
podrobneje predpiše minister, pristojen za trgovino.
6. člen
(soglasje za prodajo zunaj prodajaln)
(1) Za prodajo blaga na premičnih stojnicah, prodajo s prodajnimi
avtomati in potujočo prodajalno mora trgovec pridobiti pisno soglasje lastnika
ali pooblaščenega upravljavca prostora, na katerem se prodaja blago. V pisnem
soglasju morata biti določena prostor in časovni termin prodaje blaga. Lokalna
skupnost v svojem aktu določi prostor, kjer se blago lahko prodaja na tak
način.
(2) Za prodajo blaga na način, določen v prejšnjem odstavku, se
šteje tudi prodaja blaga na prireditvah (sejmi, shodi in podobno). V tem
primeru lahko organizator prireditve ali organizatorka prireditve pridobi pisno
soglasje za vse trgovce, ki prodajajo na prireditvi.
7. člen
(podatki o trgovskem blagu)
(1) Trgovec mora zagotoviti evidentiranje poslovnih dogodkov v
zvezi s stanjem blaga v skladu s slovenskimi računovodskimi standardi ali
mednarodnimi standardi računovodskega poročanja.
(2) Trgovec mora na prodajnem mestu zagotoviti pristojnim inšpekcijskim
organom naslednje podatke o stanju blaga:
-       
številko in datum prevzemnega dokumenta,
-       
ime dobavitelja,
-       
številko in datum dobaviteljevega dokumenta,
-       
ime, mersko enoto in količino blaga,
-       
prodajno ceno blaga,
-       
podatke o spremembi prodajne cene blaga.
(3) Kadar se evidenca o spremembi prodajne cene blaga ne vodi
na prodajnem mestu, je trgovec dolžan predložiti navedene podatke najpozneje v
24 urah po zahtevi pristojnega inšpektorja.
8. člen
(obratovalni čas)
(1) Trgovec določi obratovalni čas prodajalne v skladu s svojo
poslovno odločitvijo in ob upoštevanju potreb potrošnikov. Prodajalna mora
obratovati skladno z objavljenim urnikom obratovalnega časa prodajalne.
(2) Trgovec mora pri določitvi obratovalnega časa upoštevati število
zaposlenih delavcev v prodajalni in njihove pravice, obveznosti in odgovornosti
iz delovnega razmerja, določene z zakonom, ki ureja delovna razmerja, in
kolektivno pogodbo s področja dejavnosti trgovine Slovenije, zlasti določbe, ki
se nanašajo na ureditev delovnega časa, odmorov, počitkov in dodatkov, ki
izhajajo iz razporeditve za delavce manj ugodnega delovnega časa.
(3) Trgovec ne sme določiti obratovalnega časa prodajaln ob
nedeljah in z zakonom določenih dela prostih dnevih.
(4) Ne glede na prejšnji odstavek se lahko obratovalni čas
prodajalne s površino prodajnega prostora do 200 kvadratnih metrov na
bencinskih servisih, mejnih prehodih, pristaniščih, namenjenih za javni promet,
letališčih, železniških in avtobusnih postajah in v bolnišnicah, določi brez
omejitev.
(5) Ne glede na tretji odstavek tega člena se lahko
obratovalni čas prodajalne s površino prodajnega prostora do
200 kvadratnih metrov določi brez omejitev, če delo ob nedeljah in z
zakonom določenih dela prostih dnevih v svojih prodajalnah opravlja izključno
oseba, ki je kot samostojni podjetnik posameznik nosilec trgovinske dejavnosti
oziroma njegov prokurist ali zakoniti zastopnik oziroma prokurist pravne osebe,
ki opravlja trgovinsko dejavnost. Ne glede na prejšnji stavek lahko delo ob
nedeljah in z zakonom določenih dela prostih dnevih skupaj s samostojnim
podjetnikom posameznikom nosilcem trgovinske dejavnosti oziroma njegovim
prokuristom ali zakonitim zastopnikom oziroma prokuristom pravne osebe, ki opravlja
trgovinsko dejavnost, opravlja tudi oseba, ki lahko opravlja začasno ali
občasno delo dijaka in študenta v skladu z zakonom, ki ureja zaposlovanje in
zavarovanje za primer brezposelnosti, ter oseba, ki lahko opravlja začasno ali
občasno delo v skladu z zakonom, ki ureja trg dela.
(6) Prodajalne na bencinskih servisih, pristaniščih,
namenjenih za javni promet, letališčih, železniških in avtobusnih postajah in v
bolnišnicah so prodajalne, ki delujejo v okviru zaključenih območij bencinskih
servisov, pristanišč, namenjenih za javni promet, letališč, železniških in
avtobusnih postaj ter bolnišnic oziroma njihovih zaključenih kompleksov.
Prodajalne na mejnih prehodih so prodajalne, ki na območju mejnih prehodov za
cestni promet prodajajo blago potnikom.
(7) Za prodajni prostor iz četrtega odstavka tega člena se
šteje del prodajalne, ki je namenjen trgovinski dejavnosti in v katerem se
blago neposredno prodaja. Če je v sklopu prodajalne tudi ustrezno urejen
prostor ali odprt prodajni prostor, kjer se blago neposredno prodaja, se tudi
ta prostor šteje za prodajni prostor. Vozne površine in površine na območju
delovanja točilnih naprav in naprav za polnjenje rezervoarjev na bencinskih
servisih se ne štejejo kot prodajni prostor, ki se upošteva pri določanju površine
iz četrtega odstavka tega člena.
9. člen
(javno pooblastilo)
(1) Minister, pristojen za trgovino, s podzakonskim aktom uredi
pravila sezonske razprodaje tekstilnega blaga in obutve in stopnje običajnega
odpisa blaga (kalo, razsip, razbitje, okvara).
(2) Minister, pristojen za trgovino, lahko reprezentativni
ali drugi zbornici, ki izpolnjuje vsaj enega od kriterijev iz drugega odstavka
4. člena Zakona o gospodarskih zbornicah (Uradni list Republike Slovenije št.
60/06), z odločbo na podlagi javnega razpisa podeli javno pooblastilo za
izdajanje aktov iz prejšnjega odstavka.
IV. IZVAJANJE NADZORA
10. člen
(pristojni inšpekcijski organ)
Nadzor nad izvajanjem določb tega zakona opravlja tržni inšpekcijski
organ.
11. člen
(upravni ukrep)
(1) Če pristojni tržni inšpekcijski organ ugotovi, da
trgovec:
-       
ne izpolnjuje minimalnih tehničnih pogojev za opravljanje trgovinske
dejavnosti (5. člen),
-       
ne evidentira poslovnih dogodkov oziroma ne zagotovi pristojnim
inšpekcijskim organom podatke o stanju blaga iz drugega odstavka 7. člena tega
zakona, 
z odločbo določi rok za odpravo
nepravilnosti.
(2) Če pristojni tržni inšpekcijski organ ugotovi, da trgovec
opravlja prodajo zunaj prodajaln brez ustreznega pisnega soglasja, z odločbo
prepove opravljanje trgovinske dejavnosti do odprave nepravilnosti (6. člen).
12. člen
(kazenske določbe)
(1) Z globo od 1.000 do 100.000 eurov se kaznuje za prekršek
pravna oseba ali samostojni podjetnik posameznik:
-       
če se v prodajalni opravlja tudi druga dejavnost pa prostor namenjen tej
dejavnosti ni vidno ločen od dela prodajalne, ki je namenjen trgovinski
dejavnosti ali pa kot tak ni določen v internem načrtu tega prostora (tretji
odstavek 3. člena),
-       
če omogoči potrošniku uživanje hrane in pijače v prodajalni ali pred njo
(četrti odstavek 3. člena),
-       
če pri opravljanju trgovinske dejavnosti ne izpolnjuje minimalnih
tehničnih pogojev (5. člen),
-       
če ne pridobi soglasja pri prodaji blaga zunaj prodajaln (6. člen),
-       
če ne zagotovi podatkov o trgovskem blagu (7. člen),
-       
če ne posluje v objavljenem obratovalnem času ali ne upošteva omejitev
pri določitvi obratovalnega časa (8. člen),
-       
če opravlja trgovinsko dejavnost kljub prepovedi (11. člen).
(2) Z globo od 400 do 4.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika, ki stori
prekršek iz prejšnjega odstavka.
(3) Z globo od 100 do 200 eurov se kaznuje posameznik ali
posameznica, ki stori prekršek iz prvega odstavka tega člena.

Zakon o trgovini – ZT-1 (Uradni list RS, št. 24/08) vsebuje naslednje prehodne in
končne določbe:
»V. PREHODNE IN KONČNE DOLOČBE
13. člen
(prenehanje veljavnosti
predpisov)
Z dnem uveljavitve tega zakona prenehajo veljati naslednji predpisi:
-       
Zakon o trgovini (Uradni list RS, št. 2/07 – uradno prečiščeno
besedilo);
-       
Pravilnik o minimalni stopnji izobrazbe oseb, ki opravljajo trgovinsko
dejavnost, po zahtevnosti posameznih vrst trgovinskih opravil (Uradni list RS,
št. 28/93, 57/93 in 60/07);
-       
Pravilnik o minimalnih tehničnih in drugih pogojih, ki se nanašajo na
prodajne objekte za opravljanje trgovinske dejavnosti, in pogojih za prodajo
blaga zunaj prodajaln (Uradni list RS, št. 28/93, 34/93 – popravek, 57/93 in
110/02 – ZVPot-A) in
-       
Pravilnik o vodenju evidenc v trgovini (Uradni list RS, št. 51/99, 69/99
– popravek in 71/03).
14. člen
(podzakonski predpisi)
(1) Podzakonski predpis iz drugega odstavka 5. člena tega
zakona izda minister, pristojen za trgovino, v šestih mesecih po uveljavitvi
tega zakona.
(2) Do uveljavitve predpisa iz prejšnjega odstavka se uporabljata
Pravilnik o minimalnih tehničnih in drugih pogojih, ki se nanašajo na prodajne
objekte za opravljanje trgovinske dejavnosti, in pogojih za prodajo blaga zunaj
prodajaln (Uradni list RS, št. 28/93, 34/93 – popravek, 57/93 in 110/02 –
ZVPot-A) in Pravilnik o minimalni stopnji izobrazbe oseb, ki opravljajo trgovinsko
dejavnost, po zahtevnosti posameznih vrst trgovinskih opravil (Uradni list RS,
št. 28/93, 57/93 in 60/07), v kolikor ni v nasprotju s tem zakonom.
15. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah Zakona o trgovini – ZT-1A
(Uradni list RS, št. 47/15) vsebuje naslednji končni določbi:
»KONČNI DOLOČBI 
4. člen
Z dnem uveljavitve tega zakona preneha veljati Pravilnik o
minimalni stopnji izobrazbe za opravljanje trgovinske dejavnosti (Uradni list
RS, št. 4/10).
5. člen 
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvah Zakona o trgovini – ZT-1B
(Uradni list RS, št. 139/20) vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po objavi v Uradnem
listu Republike Slovenije.«.