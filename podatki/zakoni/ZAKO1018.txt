1. člen
(Namen zakona)
S tem zakonom se urejajo pravice iz
pokojninskega in invalidskega zavarovanja, ki so jih državljani Republike
Slovenije in drugi upravičenci po tem zakonu pridobili oziroma so izpolnili
pogoje za njihovo pridobitev na podlagi zavarovanja po predpisih bivše SFRJ o
pokojninskem in invalidskem zavarovanju vojaških zavarovancev (v nadaljnjem
besedilu: vojaški predpisi), in usklajevanje oziroma prevedba teh pravic.
2. člen
(Upravičenci)
Za upravičence iz prejšnjega člena se
štejejo:
-      
državljani Republike Slovenije s stalnim
prebivališčem v Republiki Sloveniji, ki so do vključno 25. junija 1991
uveljavili pravico do pokojnine ali do drugih dajatev po vojaških predpisih,
-      
osebe, ki niso vložile prošnje za pridobitev
državljanstva Republike Slovenije oziroma postopek za pridobitev državljanstva
Republike Slovenije ni bil ugodno končan (v nadaljnjem besedilu: tujci), z
dovoljenjem za stalno prebivanje oziroma s stalnim prebivališčem v Republiki
Sloveniji nepretrgoma od vključno 25. junija 1991 dalje, če so do vključno
25. junija 1991 uveljavile pravico do pokojnine ali do drugih dajatev po
vojaških predpisih, pod pogojem, da jih ne morejo pridobiti po predpisih držav,
katerih državljani so,
-      
aktivne vojaške osebe v nekdanji JLA, ki so
pristopile k Teritorialni obrambi Republike Slovenije in so do vključno
1. februarja 1992 izpolnile pogoje za priznanje pravice do pokojnine po
vojaških predpisih,
-      
državljani Republike Slovenije s stalnim
prebivališčem v Republiki Sloveniji, ki so bili po 25. juniju 1991 v aktivni
vojaški službi v JLA, pod pogojem, da jim je do 18. julija 1991 prenehala
aktivna služba v JLA ali so bili po 18. juliju 1991 do prenehanja aktivne
vojaške službe ves čas v suspenzu, v zaporu, v bolniškem staležu, na razpolago
ali jim je z odredbo pristojnega organa prenehala aktivna vojaška služba zaradi
upokojitve, oziroma so ostali v službi v JLA s soglasjem organov Republike
Slovenije, pristojnih za zadeve obrambe in so do 18. oktobra 1991
zahtevali upokojitev in izpolnili pogoje za priznanje pravice do starostne,
predčasne ali družinske pokojnine po vojaških predpisih ali so do
18. oktobra 1991 vložili zahtevek za priznanje pravic iz invalidskega
zavarovanja, na podlagi katerega je bila pri njih z odločbo pristojnega
vojaškega organa ugotovljena nesposobnost za vojaško službo, oziroma je bila na
podlagi izvida, ocene in mnenja invalidske komisije ugotovljena invalidnost I.
kategorije po splošnih predpisih.
Pod pogoji iz prejšnjega odstavka lahko
pravice po tem zakonu pridobi tudi državljan Republike Slovenije s stalnim
prebivališčem v državi, v kateri na podlagi njenih predpisov ali meddržavnih
sporazumov ne more pridobiti oziroma uživati pravic iz pokojninskega in
invalidskega zavarovanja na podlagi obdobij, prebitih v pokojninskem in
invalidskem zavarovanju vojaških zavarovancev.
Za upravičence iz prejšnjih odstavkov se ne
štejejo osebe, ki so aktivno sodelovale v agresiji na Republiko Slovenijo v
funkciji poveljevanja ali neposrednega bojnega delovanja oziroma so delovale v
vojaški obveščevalni ali protiobveščevalni dejavnosti zoper Republiko
Slovenijo.
Državljani Republike Slovenije, ki jim je
18. oktobra 1991 manjkalo največ pet let starosti ali pokojninske dobe za
izpolnitev pogojev za pridobitev pravice do pokojnine po vojaških predpisih in
so imeli na dan 18. oktobra 1991 stalno prebivališče v Republiki Sloveniji
oziroma v državi, ki slovenskim državljanom ne priznava pravic na podlagi
zavarovanja po vojaških predpisih, pridobijo pravico do pokojnine pod pogoji in
na način, določen v zakonu o pokojninskem in invalidskem zavarovanju (Uradni
list RS, št. 12/92, 5/94 in 7/96 – v nadaljnjem besedilu: splošni predpisi),
kot če bi pretežni del svoje zavarovalne dobe prebili v zavarovanju pri Zavodu
za pokojninsko in invalidsko zavarovanje Slovenije (v nadaljnjem besedilu:
zavod).
Državljan Republike Slovenije, ki je bil
nazadnje zavarovan pri zavodu, pridobi pravico do pokojnine po splošnih
predpisih pri zavodu tako, da se mu zavarovalna doba, dopolnjena po vojaških
predpisih, upošteva kot zavarovalna doba, prebita pri zavodu, če ni z
meddržavno pogodbo drugače določeno.
Državljan Republike Slovenije, ki je
prejemal akontacijo vojaške pokojnine in ne izpolnjuje pogojev po tem zakonu,
ter državljan Republike Slovenije iz četrtega odstavka tega člena, lahko
uveljavita pravico do predčasne pokojnine po splošnih predpisih, ne glede na
pogoje iz prve, druge in tretje alinee prvega odstavka 40. člena zakona o
pokojninskem in invalidskem zavarovanju (Uradni list RS, št. 12/92, 5/94 in
7/96).
3. člen
(Zagotovljene pravice)
Upravičenci iz prejšnjega člena imajo pod
pogoji in na način, določen v tem zakonu, naslednje pravice:
-      
do starostne pokojnine,
-      
do predčasne pokojnine,
-      
do invalidske pokojnine,
-      
do vdovske pokojnine,
-      
do družinske pokojnine,
-      
do delne pokojnine,
-      
do dodatka za pomoč in postrežbo,
-      
do invalidnine za telesno okvaro,
-      
do odpravnine ali oskrbnine,
-      
do letnega dodatka,
-      
(prenehala
veljati)
-      
do upoštevanja časa, prebitega v aktivni
vojaški službi v bivši JLA, v zavarovalno dobo za pridobitev pravic po splošnih
predpisih.
4. člen
(Pravice po vojaških predpisih)
Upravičenci iz 2. člena tega zakona imajo
pravico do starostne, predčasne, družinske ali invalidske pokojnine pod pogoji in
v obsegu, kot je bilo določeno v vojaških predpisih, če ni s tem zakonom določeno
drugače.
5. člen
(Pravice po splošnih predpisih)
Po smrti upravičenca do izplačevanja
pokojnine po tem zakonu njegovi družinski člani pridobijo pravico do vdovske
ter družinske pokojnine oziroma do odpravnine ali oskrbnine pod pogoji in na način,
določen po splošnih predpisih.
Upravičenci do pokojnine po tem zakonu
imajo pravico do letnega dodatka in lahko uveljavijo pravico do delne
pokojnine, do varstvenega dodatka, do dodatka za pomoč in postrežbo, do
invalidnine za telesno okvaro in druge pravice iz pokojninskega in invalidskega
zavarovanja pod pogoji ter na način, določen po splošnih predpisih, če s tem
zakonom ni drugače določeno. (delno
prenehal veljati)
Vdovi oziroma vdovcu se lahko poleg
starostne ali invalidske pokojnine, priznane po tem zakonu ali Zakonu o
pokojninskem in invalidskem zavarovanju (Uradni list RS, št. 109/06 – uradno prečiščeno
besedilo, v nadaljnjem besedilu: ZPIZ-1) izplačuje tudi del vdovske pokojnine,
ki mu gre po pokojnem uživalcu pravic po tem zakonu oziroma po pokojnem
zavarovancu ali uživalcu pravic po ZPIZ-1, vendar največ v višini in obsegu,
določenem v ZPIZ-1.
6. člen
(Zagotavljanje pravic, pridobljenih na
podlagi odločb, izdanih po vojaških predpisih)
Upravičencem iz prve in druge alinee 2.
člena tega zakona ter upravičencem iz četrte alinee 2. člena tega zakona, ki so
jim bile pravice priznane z odločbo nosilca zavarovanja po vojaških predpisih,
se prizna pravica do pokojnine, do odpravnine in oskrbnine v znesku, kot jim je
šel po vojaških predpisih za september 1991.
Upravičencem iz prve, druge in četrte
alinee 2. člena tega zakona se priznajo pravice do invalidnine in do dodatka za
pomoč in postrežbo v zneskih, kot so bili določeni po splošnih predpisih za
september 1991.
7. člen
(Odmera pokojnin upravičencem, ki nimajo
odločb, izdanih po vojaških predpisih)
Upravičencu iz 2. člena tega zakona, ki mu
nosilec pokojninskega in invalidskega zavarovanja po vojaških predpisih ni
odmeril vojaške pokojnine, se pokojnina določi tako, da se odmeri od zneska
pokojninske osnove, ki se določi glede na njegov čin ali razred, ki ga je imel
neposredno pred uveljavitvijo pravice do pokojnine oziroma na dan izpolnitve
pogojev za pridobitev pravice do pokojnine po vojaških predpisih.
Pokojninska osnova iz prejšnjega odstavka
se določi v naslednjih pavšalnih zneskih:
a) 
oficirji in nižji oficirji

Čin ali stopnja 

Pokojninska osnova


general armade in admiral flote

25.337


generalpolkovnik in admiral

24.019


generalpodpolkovnik in viceadmiral

21.715


generalmajor in kontraadmiral 

19.996


polkovnik in kapetan bojne ladje

17.863


podpolkovnik in kapetan fregate

16.871


major in kapetan korvete

13.894


kapetan I. razreda in poročnik bojne ladje

12.041


kapetan in poročnik fregate

11.512


poročnik in poročnik korvete 

10.983


podporočnik

10.122


zastavnik I. razreda,

 11.975


zastavnik 

10.983


višji vodnik I. razreda, 

10.122


višji vodnik 

10.122


vodnik I. razreda

 9.130


vodnik

 9.130

b)  vojaški
uslužbenci

vojaški uslužbenec 

I. razreda

14.327


 

II. razreda

12.214


 

III. razreda

11.742


 

IV. razreda

10.734


 

V. razreda

10.108


 

VI. razreda

 9.635


 

VII. razreda

 9.247


 

VIII. razreda

 8.372


 

IX. razreda

 6.978


 

X. razreda

 6.968


 

XI. razreda

 6.781


 

XII. razreda

 6.616

Če zavarovanec
nima dokazil o činu oziroma o razredu, se upošteva najnižji čin za oficirje
oziroma za nižje oficirje in najnižji razred za vojaške uslužbence.
8. člen
(Pavšalne osnove za izračun pokojninske
osnove za odmero pokojnine po splošnih predpisih)
Osnova iz prejšnjega člena se upošteva tudi
pri določitvi plač za čas, prebit v aktivni vojaški službi v JLA, ki se
upošteva pri izračunu pokojninske osnove za zavarovance, ki uveljavijo pravico
do pokojnine po splošnih predpisih, ne glede na to, ali zavarovanec predloži
potrdilo o dejansko prejetih plačah.
Osnova iz prejšnjega odstavka se preračuna
na poprečje leta 1991 s količnikom med poprečno plačo na zaposlenega delavca v
Republiki Sloveniji v obdobju od 1. 1. 1991 do 31. 12. 1991 in poprečno plačo na zaposlenega delavca v Republiki Sloveniji v obdobju od 1. 1. 1991 do
30. 6. 1991, ki znaša 1,297.
Pri izračunu pokojninske osnove se
zavarovancu, ki je bil v posameznem koledarskem letu zavarovan po vojaških
predpisih, upošteva kot plača znesek osnove iz prejšnjega odstavka tako, da se
uskladi na raven zadnjega koledarskega leta pred letom, v katerem zavarovanec
uveljavi pravico do pokojnine, s količniki, ki se po splošnih predpisih uporabljajo
za uskladitev plač iz leta 1991.
9. člen
(Odstotek za odmero starostne pokojnine)
Starostna pokojnina se odmeri v odstotku od
pokojninske osnove glede na pokojninsko dobo po splošnih predpisih.
Ne glede na določbo 6. člena tega zakona se
upravičencu, ki je uveljavil pravico do vojaške pokojnine do 31. 12. 1964,
pokojnina odmeri od pokojninske osnove iz 7. člena tega zakona v odstotku, ki
je po splošnih predpisih določen za polno pokojninsko dobo, če je to zanj
ugodnejše.
Pokojnina, odmerjena po prejšnjih
odstavkih, se ob odmeri uskladi tako, kot je določeno v 23. členu tega zakona.
10. člen
(Odmera predčasne pokojnine)
Predčasna pokojnina se odmeri na podlagi
dopolnjene pokojninske dobe v odstotku, določenem v prejšnjem členu, s tem da
se pokojnina za vsako leto predčasne upokojitve pred dopolnjeno starostjo 60
let (moški) oziroma 55 let (ženska), ob upoštevanju znižanja starostne meje iz
11. člena tega zakona, zmanjša za 1%.
Predčasna pokojnina iz prejšnjega odstavka
se izplačuje v zmanjšanem znesku, dokler upravičenec ne dopolni starosti 60 let
(moški) oziroma 55 let (ženska), ob upoštevanju znižanja starostne meje iz 11.
člena tega zakona.
Predčasne pokojnine, ki so bile odmerjene z
odločbami nosilca zavarovanja po vojaških predpisih, se upravičencem od
dopolnitve starosti iz prejšnjega odstavka, vendar največ od uveljavitve tega
zakona, izplačujejo brez odbitkov, ki so jim bili po vojaških predpisih
odmerjeni zaradi predčasne upokojitve.
11. člen
(Znižanje starostne meje)
Upravičencem, ki se jim je zavarovalna doba
štela s povečanjem, se starostna meja za pridobitev pravice do starostne
pokojnine oziroma starostna meja za pridobitev in odmero pravice do predčasne
pokojnine, zniža:
-      
za eno leto na vsaki dve leti zavarovanja na
delovnih mestih, kjer se je 12 mesecev dejanskega dela štelo za 18 mesecev
zavarovalne dobe;
-      
za eno leto na vsaka tri leta zavarovanja na
delovnih mestih, kjer se je 12 mesecev dejanskega dela štelo za 16 mesecev zavarovalne
dobe;
-      
za eno leto na vsaka štiri leta zavarovanja na
delovnih mestih, kjer se je 12 mesecev dejanskega dela štelo za 15 mesecev
zavarovalne dobe;
-      
za eno leto na vsakih šest let zavarovanja ne
delovnih mestih, kjer se je 12 mesecev dejanskega dela štelo za 14 mesecev
zavarovalne dobe.
12. člen
(Odstotek za odmero invalidske pokojnine)
Invalidska pokojnina se odmeri v odvisnosti
od vzroka invalidnosti.
Če je invalidnost posledica poškodbe pri
delu ali poklicne bolezni, se odmeri invalidska pokojnina v višini 85%
pokojninske osnove, ne glede na dopolnjeno pokojninsko dobo.
Če je invalidnost posledica bolezni ali
poškodbe izven dela, se odmeri invalidska pokojnina v odstotku od pokojninske
osnove, ki se določi glede na dopolnjeno pokojninsko dobo po splošnih
predpisih, z upoštevanjem dodatka na invalidnost.
13. člen
(Pravice vojnih veteranov)
Določbe posebnih predpisov nekdanje SFRJ, s
katerimi so bile urejene pravice vojaških zavarovancev – borcev NOV ter
njihovih družinskih članov, se uporabljajo tudi pri odmeri pravic, ki jih
upravičenci, katerim je priznan status borca NOV, uveljavljajo po tem zakonu.
14. člen
(Določitev najvišjih pokojninskih
prejemkov)
Pokojnina, skupaj z dodatki, ne more
presegati zneska pokojnine, ki bi bil upravičencu po splošnih predpisih
odmerjen od najvišje pokojninske osnove glede na njegovo skupno pokojninsko
dobo.
15. člen
(Pričetek izplačevanja prejemkov po tem
zakonu)
Starostna pokojnina, predčasna pokojnina,
invalidska pokojnina, vdovska oziroma družinska pokojnina in odpravnina ali
oskrbnina po tem zakonu se izplačuje od prvega dne naslednjega meseca po
vložitvi zahtevka in za največ šest mesecev nazaj, vendar najdlje od
uveljavitve tega zakona dalje.
Ne glede na določbo prejšnjega odstavka se
upravičencu, ki je pridobil državljanstvo po 40. členu Zakona o državljanstvu
Republike Slovenije (Uradni list RS, št. 1/91-I, 30/91-I, 38/92, 13/94 in
96/02), na njegovo zahtevo starostna, predčasna, invalidska oziroma vdovska ali
družinska pokojnina, za katero je izpolnil pogoje iz četrtega odstavka 2. člena
tega zakona, prizna in izplača za nazaj od dneva izpolnitve pogojev, če ni bil
zavarovan, oziroma od prvega dne naslednjega meseca po prenehanju aktivne
vojaške službe oziroma zavarovanja pri zavodu, vendar največ od 18. oktobra
1991 dalje. Pozneje izplačani mesečni obroki pokojnine se upravičencu izplačajo
v zneskih, ki bi jih prejel, če bi mu bili sproti izplačani v mesecih, za
katere se izplačajo.
Dodatek za pomoč in postrežbo ali
invalidnina za telesno okvaro po tem zakonu se izplačuje od prvega dne
naslednjega meseca po dnevu, ko je nastala potreba po pomoči in postrežbi
oziroma telesna okvara, vendar najdlje od 1. 11. 1991 dalje.
Del vdovske pokojnine se izplačuje od
prvega dne naslednjega meseca po vložitvi zahteve.
16. člen
(Izplačevanje prejemkov iz tega zakona
upravičencem s stalnim prebivališčem v tujini)
Slovenskemu državljanu – uživalcu pravic iz
tega zakona, ki se za stalno izseli, se pokojnina, invalidnina in dodatek za
pomoč in postrežbo izplačuje v tujino, če z meddržavnim sporazumom ni določeno
drugače.
Tujcu se dajatve, ki jih je pridobil po tem
zakonu, prenehajo izplačevati s prvim dnem naslednjega meseca po odjavi
stalnega prebivališča v Republiki Sloveniji oziroma po prenehanju ali odpovedi
dovoljenja za stalno prebivanje, če z meddržavnim sporazumom ni določeno
drugače.
Tujcu iz prejšnjega odstavka se dajatve po
tem zakonu pričnejo ponovno izplačevati s prvim dnem naslednjega meseca potem,
ko ponovno pridobi dovoljenje za stalno prebivanje oziroma stalno prebivališče
v Republiki Sloveniji.
17. člen
(Reaktiviranje in pravica do delne
pokojnine)
Upravičencu do pokojnine po tem zakonu, ki
ponovno sklene delovno razmerje, je izvoljen za nosilca javne ali druge
funkcije, za katero prejema plačo oziroma nadomestilo plače za opravljanje te
funkcije, ali začne opravljati dejavnost, na podlagi katere je obvezno
zavarovan, se v tem času ne izplačuje pokojnina.
Upravičenec iz prejšnjega odstavka, ki je v
delovnem razmerju s polovico polnega delovnega časa, lahko pridobi pravico do
delne pokojnine. Delna pokojnina se odmeri v višini polovice pokojnine po tem
zakonu. Čas zavarovanja med uživanjem delne pokojnine se upošteva v zavarovalno
dobo v dejanskem trajanju.
Po prenehanju razlogov iz prvega ali
drugega odstavka tega člena se upravičencu ponovno prične izplačevati pokojnina
po tem zakonu, ki se odstotno poveča glede na zavarovalno dobo, doseženo v času
ponovnega zavarovanja, z upoštevanjem lestvice odstotkov za odmero starostne
pokojnine po splošnih predpisih, ne upošteva pa se plača, prejeta v času
ponovnega zavarovanja oziroma v času uživanja delne pokojnine.
18. člen
(Upoštevanje časa zavarovanja po vojaških
predpisih v zavarovalno dobo)
Upravičencem iz 2. člena tega zakona in
državljanom Republike Slovenije, ki niso zajeti v 2. členu tega zakona, se čas,
prebit v aktivni vojaški službi, čas prejemanja denarnega nadomestila zaradi
prenehanja aktivne vojaške službe in čas, prebit v zavarovanju po pogodbi, po
zakonu, s katerim je bila do vključno 25. junija 1991 urejena vojaška
služba, upošteva v zavarovalno dobo na način in v trajanju, kot je bilo
določeno po vojaških predpisih.
Doba, dopolnjena v službi v JLA v obdobju
od 26. junija 1991 do 18. oktobra 1991, se upošteva po splošnih
predpisih.
Doba, dopolnjena v JLA po 18. oktobru
1991, se ne upošteva pri uveljavljanju pravic iz pokojninskega in invalidskega
zavarovanja.
19. člen
(Postopek za odločanje)
O pravicah iz tega zakona odloča zavod po
postopku, določenemu v splošnih predpisih, kolikor ni v tem zakonu določeno drugače.
20. člen
(Vložitev zahtevka)
Upravičencem iz 2. člena tega zakona
oziroma njihovim družinskim članom se pokojnina ali druga dajatev iz
pokojninskega in invalidskega zavarovanja prizna na podlagi njihovega zahtevka.
Zahtevku se priloži odločba organa, ki je
upravičencu priznal pravico do pokojnine ali druge dajatve po vojaških
predpisih, dokazilo o znesku vojaške pokojnine za september 1991 in potrdilo o državljanstvu in stalnem prebivališču.
Upravičenec, ki nima odločbe o priznanju
pravice do pokojnine ali do druge dajatve po vojaških predpisih, mora zahtevku
poleg potrdila o državljanstvu in stalnem prebivališču priložiti dokazila, iz
katerih je razviden čin oziroma razred neposredno pred uveljavitvijo pravice do
vojaške pokojnine oziroma na dan izpolnitve pogojev za pridobitev pravice do
vojaške pokojnine, in dokazila o doseženi pokojninski dobi.
Tujci morajo zahtevku poleg dokazil iz
prvega oziroma drugega odstavka tega člena, razen potrdila o državljanstvu,
priložiti dokazilo, da so ves čas od 25. 6. 1991 dalje stalno prebivali na
ozemlju Republike Slovenije, in dovoljenje za stalno prebivanje.
21. člen
(Pravica do obveznega zdravstvenega
zavarovanja)
Uživalci pokojnin po tem zakonu so vključeni
v obvezno zdravstveno zavarovanje kot upokojenci po splošnih predpisih.
22. člen
(Zagotavljanje sredstev)
Republika Slovenija povrne zavodu sredstva
za izplačevanje pokojnin in dajatev po tem zakonu in sredstva za zagotavljanje
obveznega zdravstvenega zavarovanja za upravičence po tem zakonu ter sorazmeren
del stroškov plačilnega in poštnega prometa ter stroškov izvajanja zavarovanja.
23. člen
(Usklajevanje dajatev)
Pokojnine in druge pravice iz 3. člena tega
zakona se usklajujejo tako, kot se usklajujejo pokojnine in druge pravice po
splošnih predpisih.
Kot osnova za usklajevanje pokojnin iz tega
zakona se upošteva znesek prejemkov, ki so upravičencu šli za mesec september
1991. Prva uskladitev za mesec oktober 1991 se določi v višini 13,065%, od
1. 11. 1991 dalje pa se upoštevajo uskladitve pokojnin po splošnih
predpisih.

Zakon o pravicah iz pokojninskega in
invalidskega zavarovanja bivših vojaških zavarovancev – ZPIZVZ (Uradni list RS,
št. 49/98)
vsebuje naslednje prehodne in končne določbe:
»24. člen
(Dokončanje
postopkov za uveljavljanje pravice do akontacije vojaške pokojnine)
V postopkih za uveljavitev pravice do
akontacije vojaške pokojnine po odloku o izplačevanju akontacij vojaških
pokojnin (Uradni list RS, št. 4/92 – v nadaljnjem besedilu: akontacija vojaške
pokojnine), ki so bili začeti pred uveljavitvijo tega zakona, se uporabljajo
predpisi, ki so veljali do uveljavitve tega zakona.
25. člen
(Prevedba
akontacij vojaških pokojnin po uradni dolžnosti)
Akontacije vojaških pokojnin in drugih
prejemkov po odloku o izplačevanju akontacij vojaških pokojnin se po uradni
dolžnosti prevedejo v pokojnine in druge prejemke po tem zakonu.
26. člen
(Učinkovanje
prevedbe)
Odločba o prevedbi akontacije vojaške
pokojnine in drugih prejemkov po uradni dolžnosti prične učinkovati s prvim
dnem tretjega meseca po uveljavitvi tega zakona.
Zneski akontacij vojaških pokojnin in
drugih prejemkov, izplačani do roka iz prejšnjega odstavka, se ne poračunajo.
27. člen
(Pravice
uživalcev akontacij vojaških pokojnin, ki ne izpolnjujejo pogojev po tem
zakonu)
Uživalcem akontacij vojaških pokojnin, ki
ne izpolnjujejo pogojev po tem zakonu, se akontacije vojaških pokojnin nehajo
izplačevati s prvim dnem naslednjega meseca po izdaji odločbe.
Državljani Republike Slovenije, ki so bili
uživalci akontacij vojaških pokojnin iz prejšnjega odstavka, lahko uveljavijo
pravico do pokojnine po splošnih predpisih, kot če bi pretežni del zavarovalne
dobe dopolnili pri nosilcu zavarovanja v Republiki Sloveniji.
Upravičencem iz prejšnjega odstavka se čas,
prebit v zavarovanju po vojaških predpisih, upošteva v zavarovalno dobo skladno
z določbo 18. člena tega zakona.
28. člen
(Prenehanje
veljavnosti dosedanjih predpisov)
Z uveljavitvijo tega zakona preneha veljati
odlok o izplačevanju akontacij vojaških pokojnin (Uradni list RS, št. 4/92).
29. člen
(Pričetek
veljavnosti)
Ta zakon prične veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravicah iz pokojninskega in invalidskega zavarovanja bivših vojaških
zavarovancev – ZPIZVZ-A (Uradni list RS, št. 118/06)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravicah iz pokojninskega in invalidskega zavarovanja bivših vojaških
zavarovancev – ZPIZVZ-B (Uradni list RS, št. 28/09)
vsebuje naslednjo končno določbo:
»KONČNA
DOLOČBA
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o socialno varstvenih prejemkih –
ZSVarPre (Uradni list RS, št. 61/10)
v zvezi s prenehanjem veljavnosti enajste alinee 3. člena ter delnim
prenehanjem veljavnosti drugega odstavka 5. člena določa:
»Enajsta alinea 3. člena ter drugi odstavek
5. člena se uporabljata do začetka uporabe tega zakona.«;
ter vsebuje naslednjo končno določbo:
»82. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011.«.