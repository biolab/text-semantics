1. SPLOŠNA DOLOČBA
1. člen
(omejevanje rasti izdatkov)
(1) S tem zakonom se z namenom stabilizacije javnih financ
začasno omejuje rast določenih izdatkov proračuna države, proračunov občin,
Zavoda za pokojninsko in invalidsko zavarovanje Slovenije in Zavoda za
zdravstveno zavarovanje Slovenije, na način, da se do 30. junija 2012 ne
opravijo uskladitve, določene v zakonu, ki ureja usklajevanje transferjev posameznikom
in gospodinjstvom, in v zakonu, ki ureja pokojninsko in invalidsko zavarovanje.
(2) S tem zakonom se začasno omejujejo tudi prejemki in plače
javnih uslužbencev oziroma javnih uslužbenk (v nadaljnjem besedilu: javni
uslužbenci) in funkcionarjev oziroma funkcionark (v nadaljnjem besedilu:
funkcionarji).
(3) Ta zakon določa tudi višino minimalnega dohodka.
2. TRANSFERJI IZ PRORAČUNA
2. člen
(usklajevanje transferjev)
Transferji posameznikom in gospodinjstvom, ki se usklajujejo na
podlagi Zakona o usklajevanju transferjev posameznikom in gospodinjstvom v
Republiki Sloveniji (Uradni list RS, št. 114/06, 59/07 – ZŠtip, 10/08 –
ZVarDod, 71/08, 98/09 – ZIUZGK, 62/10 – ZUPJS in 85/10) se do 30. junija 2012
ne usklajujejo.
3. člen
(usklajevanje pokojnin in drugih nadomestil ter prejemkov)
(1) Ne glede na 150.a in 150.b člen Zakona o pokojninskem in
invalidskem zavarovanju (Uradni list RS, št. 109/06 – uradno prečiščeno
besedilo, 114/06 – ZUTPG, 10/08 – ZVarDod, 98/09 – ZIUZGK, 38/10 – ZUKN in
61/10 – ZSVarPre; v nadaljnjem besedilu: ZPIZ‑1),
se do 30. junija 2012, pokojnine in drugi prejemki, priznani na podlagi pravic
iz 4. in 431. člena ZPIZ‑1, ter
osnove, ki se usklajujejo na podlagi ZPIZ‑1,
ne uskladijo.
(2) Pokojnine in drugi prejemki iz pokojninskega in
invalidskega zavarovanja, ki so urejeni s posebnimi predpisi, usklajujejo pa se
v višini in v rokih iz 150.a in 150.b člena ZPIZ‑1,
se do 30. junija 2012 ne uskladijo.
(3) Višji znesek letnega dodatka iz 136.b člena ZPIZ‑1 za leto 2012 se izplača v višini
367,95 eurov, nižji pa v višini 223,55 eurov.
4. člen
(prenehal
veljati)
3. PLAČE JAVNIH USLUŽBENCEV IN FUNKCIONARJEV
5. člen
(uskladitev plač in regres za letni dopust)
(1) Ne glede na 5. člen Zakona o sistemu plač v javnem sektorju
(Uradni list RS, št. 108/09 – uradno prečiščeno besedilo, 13/10, 59/10, 85/10,
107/10 in 35/11; v nadaljnjem besedilu: ZSPJS) in na njegovi podlagi sprejetih
predpisov oziroma kolektivnih pogodb, in ne glede na razliko med dejansko in napovedano
rastjo cen življenjskih potrebščin v obdobju od decembra 2010 do decembra 2011,
se vrednost plačnih razredov iz plačne lestvice do 30. junija 2012 ne uskladi.
(2) Javnim uslužbencem in funkcionarjem se ne glede na določbe
zakona, ki ureja delovna razmerja, za leto 2012 izplača regres za letni dopust
v višini 692,00 eurov. Ne glede na določbe kolektivnih pogodb, drugih predpisov
ter dogovorov se regres za letni dopust javnim uslužbencem in funkcionarjem
izplača pri plači za mesec maj.
5.a člen
(regres za letni dopust v finančnih in nefinančnih družbah)
Ne glede na določbe drugih predpisov in kolektivnih pogodb, s
katerimi je določena višina regresa za letni dopust za zaposlene v nefinančnih
in finančnih družbah, v katerih je država ali občina neposredno ali posredno
več kot 25 % lastnik premoženja,
se vključno do leta, ki sledi letu, v katerem gospodarska rast preseže 2,5 % bruto družbenega proizvoda,
zaposlenim v teh družbah izplača regres za letni dopust največ v višini
minimalne plače.
6. člen
(prenehal
veljati)
7. člen
(prenehal
veljati)
4. POSEBNA DOLOČBA
8. člen
Ne glede na prvi odstavek 40. člena Zakona o javnih financah (Uradni
list RS, št. 11/11 – uradno prečiščeno besedilo; v nadaljnjem besedilu: ZJF),
lahko vlada na predlog ministrstva, pristojnega za finance, v letu 2012, do
uveljavitve rebalansa proračuna države za leto 2012, zadrži izvrševanje
posameznih izdatkov proračuna države. Za odločitev o podaljšanju veljavnosti ukrepov
začasnega zadržanja izvrševanja proračuna države se smiselno uporablja četrti
odstavek 40. člena ZJF.

Zakon o dodatnih interventnih ukrepih za leto
2012 – ZDIU12 (Uradni list RS, št. 110/11)
vsebuje naslednji končni določbi:
»5. KONČNI DOLOČBI
9. člen
(prenehanje veljavnosti
predpisov)
Z dnem uveljavitve tega zakona prenehajo veljati drugi odstavek
2. člena, četrti odstavek 4. člena in 5. člen Zakona o interventnih ukrepih
(Uradni list RS, št. 94/10). 
10. člen 
Ta zakon začne veljati 1. januarja 2012.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»159. člen
(uskladitev osnovnih plač)
Ne glede na določbo prvega odstavka 5. člena Zakona o
dodatnih interventnih ukrepih za leto 2012 (Uradni list RS, št. 110/11; v
nadaljnjem besedili: Zakon o dodatnih interventnih ukrepih za leto 2012) in ne
glede na določbo 5. člena Zakona o sistemu plač v javnem sektorju in na njegovi
podlagi sprejetih predpisov in določb kolektivnih pogodb, ter ne glede na
razliko med dejansko in napovedano rastjo cen življenjskih potrebščin, kar
ugotovi Vlada Republike Slovenije (v nadaljnjem besedilu: vlada) s sklepom, ki
ga objavi v Uradnem listu Republike Slovenije, se vrednost plačnih razredov iz
plačne lestvice do 1. januarja 2014 ne uskladi.«;
določa tudi:
»176. člen
(regres za letni dopust za
leti 2012 in 2013)
(1) Zaposlenim se ne glede na določbe zakona, ki ureja
delovna razmerja, drugega odstavka 5. člena Zakona o dodatnih interventnih
ukrepih za leto 2012, Kolektivne pogodbe za javni sektor (Uradni list RS, št.
57/08, 86/08, 112/08, 3/09, 16/09, 23/09, 33/09, 48/09, 91/09, 31/10, 83/10,
89/10, 59/11 in 6/12; v nadaljnjem besedilu: Kolektivne pogodbe za javni
sektor) in kolektivnih pogodb dejavnosti in poklicev, za leto 2012 izplača
regres za letni dopust upoštevaje uvrstitev v plačni razred v mesecu pred
izplačilom regresa.
(2) Zaposlenim, ki so v letu 2012 v mesecu pred izplačilom
regresa za letni dopust, uvrščeni:
-       
do vključno 13. plačnega razreda se izplača regres v znesku 692 eurov,
-       
od 14. do vključno 19. plačnega razreda se izplača regres v znesku
657,40 eurov,
-       
od 20. do vključno 26. plačnega razreda se izplača regres v znesku
493,05 eurov,
-       
od 27. do vključno 33. plačnega razreda se izplača regres v znesku
328,70 eurov,
-       
od 34. do vključno 39. plačnega razreda se izplača regres v znesku
164,35 eurov in
-       
od 40. do vključno 65. plačnega razreda se izplača regres v znesku 100
eurov.
(3) Zaposlenim, ki so v letu 2013 v mesecu pred izplačilom
regresa za letni dopust uvrščeni v 40. in nižje plačne razrede, se ne glede na
določbe zakona, ki ureja delovna razmerja, Kolektivne pogodbe za javni sektor
in kolektivnih pogodb dejavnosti in poklicev, za leto 2013 izplača regres za
letni dopust upoštevaje uvrstitev v plačni razred v mesecu pred izplačilom
regresa.
(4) Zaposlenim, ki so v letu 2013 v mesecu pred izplačilom
regresa, uvrščeni:
-       
do vključno 13. plačnega razreda se izplača regres v znesku 692 eurov,
-       
od 14. do vključno 30. plačnega razreda se izplača regres v znesku
484,40 eurov in
-       
od 31. do vključno 40. plačnega razreda se izplača regres v znesku 346
eurov.
(5) Zaposlenim, ki so v letu 2013 v mesecu pred izplačilom
regresa za letni dopust uvrščeni v 41. ali višji plačni razred, se ne glede na
določbe zakona, ki ureja delovna razmerja, Kolektivne pogodbe za javni sektor
in kolektivnih pogodb dejavnosti in poklicev, za leto 2013 ne izplača regres za
letni dopust.
(6) Regres za letni dopust se zaposlenim izplača pri plači za
mesec maj 2013.
(7) Plačni razred za določitev višine regresa zaposlenim iz
tega člena je plačni razred, v katerega je uvrščen zaposleni na zadnji dan v
mesecu pred mesecem izplačila regresa. Če zaposleni na ta dan še ni pridobil
pravice do plače v skladu s plačnim razredom, v katerega je uvrščen, je plačni
razred za določitev višine regresa plačni razred, v skladu s katerim je
zaposleni prejel plačo za mesec pred mesecem izplačila regresa. Za zaposlene,
ki jim do uveljavitve tega zakona niso bila odpravljena oziroma izplačana
nesorazmerja v osnovnih plačah, je plačni razred za določitev višine regresa
najbližji plačni razred, ki ustreza osnovni plači, ki jo je javni uslužbenec
prejel za mesec pred mesecem izplačila regresa.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvah Zakona o dodatnih
interventnih ukrepih za leto 2012 – ZDIU12-A (Uradni list RS, št. 43/12)
vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po objavi v Uradnem
listu Republike Slovenije.«.