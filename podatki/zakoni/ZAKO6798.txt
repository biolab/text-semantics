1. člen
(vsebina in namen zakona)
Ta zakon ureja delovanje knjižnega trga in
časovno omejeno cenovno stabilnost in predvidljivost pri prometu s knjigo. S
tem zakonom se zagotavljajo enotni osnovni tržni pogoji za dostopnost široke
ponudbe knjig končnim kupcem v obdobju, določenim z zakonom.
2. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
-       
knjiga je javnosti namenjena tiskana ali z drugimi tehničnimi sredstvi
izdelana publikacija z besedilom, ilustracijami ali drugače oblikovanim
sporočilom. Navadno izide v enem kosu, enem zvezku ali v vnaprej določenem
številu zvezkov. Knjiga je objavljena na fizičnem nosilcu (tiskani ali drugi
mediji) oziroma dostopna na računalniških omrežjih ali svetovnem spletu. Knjiga
ima ceno, določeno v skladu s tem zakonom, namenjena je prodaji in je
opremljena z oznako ISBN v skladu z zakonom, ki ureja obvezni izvod publikacij;
-       
založniki so založniki po zakonu, ki ureja obvezni izvod publikacij;
-       
knjigotržci so pravne osebe zasebnega in javnega prava, samostojni
podjetniki posamezniki in posamezniki, ki samostojno opravljajo dejavnost, ki
se ukvarjajo s prodajo knjig v katerikoli obliki (založbe, društva, javni in
zasebni zavodi, uvozniki, knjigarne, trgovine, prodajni kioski, prodajni
centri, ki so specializirani ali nespecializirani za prodajo knjig, spletne
knjigarne in prodajalci, knjižni klubi, telefonski studii, antikvariati,
samozaložniki, akviziterji in druga prodajna mesta knjige);
-       
končni kupci so fizične in pravne osebe, ki nakup opravljajo za lastne
potrebe in ne zaradi nadaljnje prodaje;
-       
enotna cena je enotna maloprodajna cena (prodajna cena z davkom na
dodano vrednost);
-       
knjižni sejem je glede na trajanje in program zaključena prireditev, na
kateri sodeluje najmanj pet založnikov in ki traja največ deset zaporednih dni.
3. člen
(temeljna načela)
Temeljna načela tega zakona so:
-       
načelo zaščite slovenske knjige kot javne dobrine posebnega kulturnega
pomena za razvoj posameznika, družbe in države ter za razvoj slovenskega
jezika;
-       
načelo maksimalne in enakopravne dostopnosti slovenske knjige za vse
končne kupce na celotnem območju Republike Slovenije;
-       
načelo enakosti kupcev knjig, tako da bodo v obdobju, ki ga predpisuje
zakon, lahko kupili določen knjižni naslov po enaki ceni ne glede na način in
kraj nakupa;
-       
načelo prirejenosti interesov vseh deležnikov v knjižni verigi, tako da
so avtorji, založniki, knjigotržci, knjižnice in končni kupci v optimalnih
medsebojnih razmerjih.
4. člen
(zavezanci)
Založniki so dolžni za namen prodaje
končnim kupcem določiti knjigi enotno ceno v skladu s tem zakonom, knjigotržci
pa so dolžni pri prodaji končnim kupcem tako določeno enotno ceno upoštevati v
skladu s tem zakonom.
5. člen
(enotna cena)
(1) Založnik oziroma založnica (v
nadaljnjem besedilu: založnik) določi knjigi enotno ceno in jo označi v skladu
z zakonom, ki ureja obvezni izvod publikacij.
(2) Enotno ceno knjige iz prejšnjega
odstavka založnik prijavi Javni agenciji za knjigo Republike Slovenije najmanj
dan pred dnevom začetka prodaje knjige. Prijava vsebuje podatke o naslovu
knjige, enotni ceni knjige in dnevu začetka prodaje knjige. Podatki o knjigi iz
prejšnjega stavka so javno dostopni z dnem začetka prodaje knjige.
(3) Javna agencija za knjigo Republike
Slovenije vodi o podatkih iz prejšnjega odstavka evidenco, ki jo objavi na
svoji spletni strani. Ostale podatke o knjigi Javna agencija za knjigo
Republike Slovenije po uradni dolžnosti pridobi od Narodne in univerzitetne
knjižnice Ljubljana.
(4) Enotna cena knjige iz tega člena velja
za vse končne kupce pod enakimi pogoji in sočasno na celotnem ozemlju Republike
Slovenije za obdobje šestih mesecev od dneva začetka prodaje knjige.
(5) Enotna cena knjige pri prodaji na
daljavo lahko vključuje stroške dostave končnemu kupcu.
6. člen
(popusti)
(1) Založnik lahko v času trajanja enotne
cene knjige za vse končne kupce, pod enakimi pogoji ter sočasno na celotnem
ozemlju Slovenije, določi popuste v naslednjih primerih:
-       
za naročilo cele zbirke ali serije, v kateri je naslov izšel,
-       
za naročilo in plačilo pred izidom v prednaročilu.
(2) Založnik lahko v času trajanja enotne
cene knjige določi tudi naslednje popuste pod posebnimi pogoji:
-       
na knjižnih sejmih, kjer lahko založnik ponudi do vključno 20 odstotni
sejemski popust,
-       
na predstavitvenih dogodkih določene knjige, kjer lahko založnik ali
knjigotržec oziroma knjigotržka (v nadaljnjem besedilu: knjigotržec) ponudi do
vključno 20 odstotni popust, ki je vezan na predstavljeno knjigo ter na
dan in lokacijo dogodka.
7. člen
(izjeme)
Ta zakon se ne uporablja pri prodaji:
-       
uvoženih knjig v tujem jeziku, razen potrjenih šolskih učbenikov,
-       
avtorjem njihovih knjig za lastno uporabo, založnikom in knjigotržcem za
interno rabo in izvajalcem knjižnične dejavnosti kot javne službe, kakor so
opredeljeni z zakonom, ki ureja področje knjižničarstva,
-       
nadomestnih izvodov, če so bile knjige uničene ali imajo kakšno drugo
napako.
8. člen
(nadzor nad izvajanjem)
Nadzor nad izvajanjem tega zakona opravlja
inšpektor, pristojen za trg.
9. člen
(posebni inšpekcijski ukrepi)
(1) Če pristojni inšpektor ugotovi, da je
založnik v nasprotju z določbo 4. člena tega zakona založil knjigo brez
upoštevanja določb 5. ali 6. člena tega zakona, lahko z odločbo prepove
nadaljnjo distribucijo oziroma prodajo te knjige, dokler zavezanec njene
prodaje ne uskladi z navedenimi določbami.
(2) Če pristojni inšpektor ugotovi, da
knjigotržec v nasprotju z določbo 4. člena tega zakona ponuja knjigo na trgu
brez upoštevanja določb 5. ali 6. člena tega zakona, lahko z odločbo prepove
nadaljnjo distribucijo oziroma prodajo te knjige na posameznih prodajnih
mestih, kjer prihaja do kršitve, dokler zavezanec njene prodaje ne uskladi z
navedenimi določbami.
(3) Pristojni inšpektor v primerih iz
prvega ali drugega odstavka tega člena odredi umik knjig iz prodaje oziroma
distribucije. Če zavezanec v roku, ki ga določi inšpektor, ne umakne knjig iz
prodaje oziroma distribucije, tako odstranitev odredi inšpektor na stroške
zavezanca.
10. člen
(kazenske določbe)
(1) Z globo od 500 do 2.000 eurov se
kaznuje za prekršek založnik za knjigo, pri kateri v nasprotju s 4. členom tega
zakona ne upošteva določb 5. ali 6. člena tega zakona.
(2) Z globo od 500 do 2.000 eurov se
kaznuje za prekršek knjigotržec za knjigo, pri kateri v nasprotju s 4. členom
tega zakona ne upošteva določb 5. ali 6. člena tega zakona.
(3) Z globo od 100 do 500 eurov se za
prekršek iz prejšnjih dveh odstavkov kaznuje odgovorna oseba založnika oziroma
knjigotržca.
PREHODNA IN KONČNA DOLOČBA
11. člen
Založniki in knjigotržci so dolžni svoje
poslovanje uskladiti z določbami tega zakona v roku šestih mesecev od dneva
njegove uveljavitve. Določbe tega zakona se ne uporabljajo za knjige, izdane
pred potekom tega roka.
12. člen
Ta zakon začne veljati petnajsti dan po
objavi v Uradnem listu Republike Slovenije.
Št. 611-01/13-8/18
Ljubljana, dne 30. januarja 2014
EPA 1587-VI
Državni zbor
Republike Slovenije
Janko Veber l.r.
Predsednik
 