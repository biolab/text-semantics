I. SPLOŠNE DOLOČBE
1. člen
(vsebina)
Ta zakon v zvezi z določenimi prekrški, storjenimi v času
veljavnosti ukrepov zaradi preprečevanja širjenja nalezljive bolezni COVID-19,
ureja ustavitev postopkov o prekršku in drugih postopkov, določenih s tem
zakonom, izplačilo zneska globe, stroškov postopka o prekršku in drugih
stroškov ter izplačilo oziroma vračilo odvzete premoženjske koristi.
2. člen
(prekrški, za katere se uporablja ta zakon)
(1) Ta zakon se uporablja za prekrške, storjene v obdobju od
7. marca 2020 do 30. maja 2022:
1.     
iz 10. točke prvega odstavka 54. člena
Zakona o nalezljivih boleznih (Uradni list RS, št. 33/06
– uradno prečiščeno besedilo, 49/20 – ZIUZEOP, 142/20, 175/20 – ZIUOPDVE, 15/21
– ZDUOP, 82/21 in 178/21 – odl. US; v nadaljnjem besedilu: ZNB),
2.     
iz 14. točke prvega odstavka 57. člena
ZNB,
3.     
iz tretjega odstavka 57. člena
ZNB,
4.     
iz 48. člena Zakona o interventnih
ukrepih za pripravo na drugi val COVID-19 (Uradni list RS, št. 98/20 in 152/20 – ZZUOOP),
5.     
iz 18. člena Zakona o začasnih
ukrepih za omilitev in odpravo posledic COVID-19 (Uradni list RS, št. 152/20, 175/20 – ZIUOPDVE, 82/21 – ZNB-C,
112/21 – ZNUPZ, 167/21 – odl. US, 206/21 – ZDUPŠOP in 18/23 – ZDU-1O).
(2) Ta zakon se uporablja tudi za prekrške, storjene v
obdobju od 7. marca 2020 do 30. maja 2022 kot posledica kršitev ukrepov za preprečevanje
širjenja nalezljive bolezni COVID-19:
1.     
iz 3. točke prvega odstavka 37. člena
Zakona o javnih zbiranjih (Uradni list RS, št. 64/11
– uradno prečiščeno besedilo; v nadaljnjem besedilu: ZJZ),
2.     
iz 4. točke prvega odstavka 38. člena
ZJZ,
3.     
iz 1. točke prvega odstavka 39. člena
ZJZ.
3. člen
(pristojni organi)
(1) O ustavitvi postopkov o prekrških odločajo prekrškovni
organi in sodišča v skladu z določbami tega zakona.
(2) O ustavitvi postopkov obročnega odplačevanja glob,
prisilne izterjave glob, stroškov postopka in odvzema premoženjske koristi
odloča davčni organ, pristojen po določbah zakona, ki ureja finančno upravo (v
nadaljnjem besedilu: pristojni davčni organ).
(3) O ustavitvi postopkov dela v splošno korist, nadomestnega
zapora in izvrševanja vzgojnih ukrepov odloča sodišče, ki je odločalo v teh
postopkih.
(4) V postopkih za izplačilo zneska glob in stroškov postopka
o prekršku ter drugih stroškov ter izplačila oziroma vračila odvzete
premoženjske koristi odloča prekrškovni organ, ki je vodil postopek o prekršku
oziroma je pri pristojnem sodišču vložil obdolžilni predlog za prekršek iz
prejšnjega člena (v nadaljnjem besedilu: pristojni prekrškovni organ).
II. USTAVITEV POSTOPKOV
4. člen
(ustavitev postopkov o prekrških)
Prekrškovni organ oziroma sodišče, ki obravnava prekršek iz
2. člena tega zakona, v enem mesecu od
uveljavitve tega zakona po postopku iz Zakona o prekrških (Uradni list RS,
št. 29/11 – uradno prečiščeno besedilo, 21/13, 111/13, 74/14 – odl. US,
92/14 – odl. US, 32/16, 15/17 – odl. US, 73/19 – odl. US, 175/20 – ZIUOPDVE in
5/21 – odl. US; v nadaljnjem besedilu: ZP-1) ustavi postopek o prekršku, če
odločba o prekršku do uveljavitve tega zakona še ni bila izdana ali še ni
postala pravnomočna. Če postopek o prekršku še ni bil uveden, postopka ne
uvede.
5. člen
(ustavitev prisilne izterjave glob, stroškov postopkov in
odvzete premoženjske koristi)
(1) Pristojni davčni organ v enem mesecu po prejemu podatkov
iz tretjega odstavka 12. člena tega
zakona za prekrške iz 2. člena tega
zakona po postopku iz zakona, ki ureja davčni postopek, ustavi postopke
obročnega odplačevanja glob in stroškov postopka o prekršku ter postopke
prisilne izterjave glob, stroškov postopka o prekršku, odvzema premoženjske
koristi in stroškov postopka prisilne izterjave. Če postopek o prisilni
izterjavi še ni bil uveden, postopka ne uvede.
(2) Pristojni davčni organ s sklepom o ustavitvi davčne
izvršbe odpravi že izvršena dejanja v postopku davčne izvršbe.
(3) Sklep o ustavitvi davčne izvršbe vsebuje tudi pouk
storilki oziroma storilcu (v nadaljnjem besedilu: storilcu) prekrška iz 2. člena tega zakona, da bo o vračilu plačanih
zneskov odločeno po uradni dolžnosti v skladu s tem zakonom.
6. člen
(delo v splošno korist)
(1) Pristojno sodišče v treh delovnih dneh od uveljavitve
tega zakona ustavi postopek nadomestitve plačila globe in stroškov postopka z
delom v splošno korist iz 19.a člena ZP-1 za prekrške iz 2. člena tega zakona. Zoper sklep o ustavitvi
postopka ni pritožbe. Pristojno sodišče v desetih delovnih dneh po prejemu
podatkov o številu opravljenih ur dela v splošno korist za prekršek iz 2. člena tega zakona za namen priprave
informativnega izračuna izda poseben sklep, v katerem navede število
opravljenih ur dela v splošno korist. Zoper ta sklep je dovoljena pritožba v
osmih dneh od njegove vročitve. Za pritožbo se smiselno uporabljajo določbe
ZP-1, ki urejajo pritožbeni postopek.
(2) Če storilec prekrška opravlja delo v splošno korist
zaradi več prekrškov na podlagi iste odločbe o prekršku, med katerimi je tudi
prekršek iz 2. člena tega zakona,
pristojno sodišče v treh delovnih dneh od uveljavitve tega zakona s sklepom
ponovno odloči o nadomestitvi plačila globe in stroškov postopka z delom v
splošno korist brez upoštevanja tega prekrška. Pristojno sodišče v desetih delovnih
dneh po prejemu podatkov o številu opravljenih ur dela v splošno korist za
prekršek iz 2. člena tega zakona za namen priprave informativnega izračuna
izda poseben sklep, v katerem navede število opravljenih ur dela v splošno
korist za prekršek iz 2. člena tega
zakona. Če je storilec prekrška delno že opravil delo v splošno korist, se
šteje, da je delo najprej opravil za prekrške, ki niso prekrški iz
2. člena tega zakona. Zoper poseben sklep je dovoljena pritožba v osmih
dneh od njegove vročitve. Za pritožbo se smiselno uporabljajo določbe ZP-1, ki
urejajo pritožbeni postopek.
(3) Sklepi iz prvega in drugega odstavka tega člena se
vročijo storilcu prekrška iz 2. člena
tega zakona, pristojni probacijski enoti, ki izvršuje delo v splošno korist, in
pristojnemu prekrškovnemu organu za namen priprave informativnega izračuna.
7. člen
(delo v splošno korist v postopku odreditve nadomestnega
zapora)
(1) Pristojni davčni organ v treh delovnih dneh po prejemu
podatkov iz tretjega odstavka 12. člena
tega zakona ugotovi storilce prekrškov iz 2. člena
tega zakona, glede katerih je bil na pristojno sodišče podan predlog za
odreditev nadomestnega zapora.
(2) Pristojni davčni organ za storilce prekrškov iz
prejšnjega odstavka, če postopek odreditve nadomestnega zapora še ni bil
končan, v treh delovnih dneh po ugotovitvi storilcev iz prejšnjega odstavka
pristojnemu sodišču pošlje naslednje podatke:
1.     
osebno ime,
2.     
naslov prebivališča,
3.     
EMŠO, če je fizična oseba tujec, pa datum rojstva,
4.     
o prekrškovnem organu, ki je izdal odločbo o prekršku,
5.     
številko in datum izdaje odločbe o prekršku, s katero je bila izrečena
globa,
6.     
pravno kvalifikacijo prekrška iz 2. člena
tega zakona,
7.     
znesek izrečene globe za prekršek iz 2. člena
tega zakona.
(3) Pristojno sodišče v treh delovnih dneh po prejemu
podatkov iz prejšnjega odstavka s sklepom ustavi postopek nadomestitve plačila
globe z delom v splošno korist, odobrenim v postopku odreditve nadomestnega
zapora, in postopek odreditve nadomestnega zapora za prekrške iz 2. člena tega zakona. Zoper sklep o ustavitvi
postopka ni pritožbe. Pristojno sodišče v desetih delovnih dneh po prejemu
podatkov o številu opravljenih ur dela v splošno korist za prekršek iz
2. člena tega zakona za namen priprave informativnega izračuna izda
poseben sklep, v katerem navede število opravljenih ur dela v splošno korist.
Zoper ta sklep je dovoljena pritožba v osmih dneh od njegove vročitve. Za
pritožbo se smiselno uporabljajo določbe ZP-1, ki urejajo pritožbeni postopek.
(4) Kadar storilec prekrška opravlja delo v splošno korist
zaradi več prekrškov na podlagi istega pisnega obvestila o uvedbi postopka za
odreditev nadomestnega zapora, med katerimi je tudi prekršek iz 2. člena tega zakona, pristojno sodišče v treh
delovnih dneh po prejemu podatkov iz drugega odstavka tega člena s sklepom
ponovno odloči o nadomestitvi plačila globe z delom v splošno korist brez
upoštevanja tega prekrška. Pristojno sodišče v desetih delovnih dneh po prejemu
podatkov o številu opravljenih ur dela v splošno korist za prekršek iz
2. člena tega zakona za namen priprave informativnega izračuna izda
poseben sklep, v katerem navede število opravljenih ur dela v splošno korist za
prekršek iz 2. člena tega zakona. Če je
storilec prekrška delno že opravil delo v splošno korist, se šteje, da je delo
najprej opravil za prekrške, ki niso prekrški iz 2. člena tega zakona.
Zoper poseben sklep je dovoljena pritožba v osmih dneh od njegove vročitve. Za
pritožbo se smiselno uporabljajo določbe ZP-1, ki urejajo pritožbeni postopek.
(5) Sklepi iz tretjega in četrtega odstavka tega člena se
vročijo storilcu prekrška iz 2. člena
tega zakona, pristojni probacijski enoti, ki izvršuje delo v splošno korist,
pristojnemu davčnemu organu in pristojnemu prekrškovnemu organu za namen
priprave informativnega izračuna.
8. člen
(nadomestni zapor)
(1) Pristojno sodišče v treh delovnih dneh po prejemu
podatkov iz drugega odstavka prejšnjega člena s sklepom ustavi postopek
odreditve nadomestnega zapora za prekrške iz 2. člena
tega zakona. Zoper sklep o ustavitvi postopka ni pritožbe. Pristojno sodišče v
desetih delovnih dneh po prejemu podatkov o številu prestanih dni nadomestnega
zapora za prekršek iz 2. člena tega
zakona za namen priprave informativnega izračuna izda poseben sklep, v katerem
navede število dni prestanega nadomestnega zapora. Zoper ta sklep je dovoljena
pritožba v osmih dneh od njegove vročitve. Za pritožbo se smiselno uporabljajo
določbe ZP-1, ki urejajo pritožbeni postopek.
(2) Kadar je bil nadomestni zapor storilcu odrejen tudi
zaradi prekrška iz 2. člena tega zakona,
pristojno sodišče v treh delovnih dneh po prejemu podatkov iz drugega odstavka
prejšnjega člena s sklepom ponovno odloči o odreditvi nadomestnega zapora brez
upoštevanja tega prekrška. Pristojno sodišče v desetih delovnih dneh po prejemu
podatkov o številu prestanih dni nadomestnega zapora za prekršek iz
2. člena tega zakona za namen priprave informativnega izračuna izda poseben
sklep, v katerem navede število dni prestanega nadomestnega zapora za prekršek
iz 2. člena tega zakona. Če je storilec
prekrška delno že prestal nadomestni zapor, se šteje, da je najprej prestal
nadomestni zapor za prekrške, ki niso prekrški iz 2. člena
tega zakona. Zoper poseben sklep je dovoljena pritožba v osmih dneh od njegove
vročitve. Za pritožbo se smiselno uporabljajo določbe ZP-1, ki urejajo
pritožbeni postopek.
(3) Sklepi iz prvega in drugega odstavka tega člena se
vročijo storilcu prekrška iz 2. člena
tega zakona, zavodu za prestajanje kazni zapora, v katerem storilec prekrška
prestaja nadomestni zapor, pristojnemu davčnemu organu in pristojnemu
prekrškovnemu organu za namen priprave informativnega izračuna.
9. člen
(vzgojni ukrepi)
(1) Pristojno sodišče v treh delovnih dneh od uveljavitve
tega zakona ustavi postopek izvrševanja vzgojnega ukrepa navodil in prepovedi ter
nadzorstva organa socialnega varstva, izrečenega mladoletnemu storilcu prekrška
iz 2. člena tega zakona. Zoper sklep o
ustavitvi postopka ni pritožbe.
(2) Če je sodišče mladoletnemu storilcu prekrška iz
2. člena tega zakona v okviru izrečenega vzgojnega ukrepa navodil in
prepovedi ali nadzorstva organa socialnega varstva določilo tudi opraviti delo
v korist humanitarnih organizacij ali samoupravne lokalne skupnosti, sodišče v
desetih delovnih dneh po prejemu podatkov o številu opravljenih ur dela v korist
humanitarnih organizacij ali samoupravne lokalne skupnosti za prekršek iz 2. člena tega zakona za namen priprave
informativnega izračuna izda poseben sklep, v katerem navede število
opravljenih ur dela. Zoper ta sklep je dovoljena pritožba v osmih dneh od
njegove vročitve. Za pritožbo se smiselno uporabljajo določbe ZP-1, ki urejajo
pritožbeni postopek.
(3) Sklep iz prvega odstavka tega člena se vroči mladoletnemu
storilcu prekrška iz 2. člena tega zakona
in pristojnemu organu socialnega varstva, ki izvršuje izrečeni vzgojni ukrep.
Sklep iz prejšnjega odstavka se vroči mladoletnemu storilcu prekrška iz 2. člena tega zakona in pristojnemu prekrškovnemu
organu za namen priprave informativnega izračuna.
III. IZPLAČILO ZNESKA GLOBE, STROŠKOV POSTOPKA IN DRUGIH
STROŠKOV, VRAČILO ODVZETE PREMOŽENJSKE KORISTI IN IZPLAČILO NADOMESTILA ZA
OPRAVLJENO DELO V OKVIRU VZGOJNEGA UKREPA TER IZBRIS IZ EVIDENC
10. člen
(izplačilo zneska globe, stroškov postopka o prekršku,
postopka prisilne izterjave ter vračilo odvzete premoženjske koristi in
izplačilo nadomestila za opravljeno delo v okviru vzgojnega ukrepa)
(1) Storilcu prekrška iz 2. člena
tega zakona se v skladu s postopkom iz tega zakona vrnejo plačani ali izterjani
znesek globe, stroški postopka o prekršku, odvzeta premoženjska korist in
stroški postopka prisilne izterjave.
(2) Stroški postopka o prekršku v skladu s tem zakonom so
stroški, določeni z odločbo o prekršku, sodbo ali sklepom prekrškovnega organa
oziroma sodišča.
(3) Stroški postopka prisilne izterjave v skladu s tem
zakonom so stroški izdaje sklepa o izvršbi in drugi stroški, odmerjeni s
sklepom pristojnega davčnega organa v postopku prisilne izterjave v skladu z
zakonom, ki ureja davčno izvršbo.
(4) Storilcu prekrška iz 2. člena
tega zakona, ki je namesto plačila globe in stroškov postopka o prekršku v
celoti ali deloma opravil delo v splošno korist, se izplača znesek globe in
stroškov postopka tako, da se za vsako začeto opravljeno uro dela izplača 10
eurov.
(5) Storilcu prekrška iz 2. člena
tega zakona, ki je v celoti ali deloma prestal nadomestni zapor, se izplača
znesek globe tako, da se za vsak začet dan prestanega nadomestnega zapora
izplača 100 eurov.
(6) Storilcu prekrška iz 2. člena
tega zakona, ki je v okviru vzgojnega ukrepa navodil in prepovedi ali
nadzorstva organa socialnega varstva v celoti ali delno opravil delo v korist
humanitarnih organizacij ali samoupravne lokalne skupnosti, se za vsako začeto
opravljeno uro dela izplača 10 eurov.
11. člen
(vračilo bančnih stroškov)
Storilec prekrška iz 2. člena
tega zakona, ki so mu zaradi prisilne izterjave globe, stroškov postopka o
prekršku, postopka prisilne izterjave ali odvzema premoženjske koristi nastali
bančni stroški v zvezi s prisilno izterjavo, lahko te stroške uveljavlja v
postopku v skladu s tem zakonom.
12. člen
(pridobitev podatkov za namen priprave informativnega
izračuna)
(1) Pristojni prekrškovni organ, če je bil vložen obdolžilni
predlog, pa pristojno sodišče, v enem mesecu od uveljavitve tega zakona ugotovi
storilce prekrškov iz 2. člena tega
zakona in status plačila globe, stroškov postopka o prekršku in odvzete
premoženjske koristi.
(2) Pristojno sodišče v petih delovnih dneh od ugotovitve
podatkov iz prejšnjega odstavka pristojnemu prekrškovnemu organu pošlje
naslednje podatke:
1.     
opravilno številko zadeve ter številko in datum obdolžilnega predloga,
2.     
EMŠO, če je fizična oseba tujec, pa datum rojstva, oziroma matično
številko pravne osebe,
3.     
datum pravnomočnosti odločbe o prekršku,
4.     
datum izvršljivosti odločbe o prekršku,
5.     
podatek o plačilu globe,
6.     
podatek o plačilu stroškov postopka,
7.     
opravljene naloge v splošno korist,
8.     
podatek o odvzeti premoženjski koristi in
9.     
podatek o pošiljanju v prisilno izterjavo.
(3) Če je bila odločba o prekršku poslana v prisilno
izterjavo, pristojni prekrškovni organ, če je bil vložen obdolžilni predlog, pa
sodišče, v petih delovnih dneh od ugotovitve podatkov iz prvega odstavka tega
člena pošlje naslednje podatke o storilcih prekrškov iz 2. člena tega zakona pristojnemu davčnemu organu:
1.     
osebno ime oziroma firmo pravne osebe,
2.     
EMŠO, če je fizična oseba tujec, pa datum rojstva, oziroma matično
številko pravne osebe,
3.     
številko in datum izdaje odločbe o prekršku, s katero je bila izrečena
globa in so bili določeni stroški postopka o prekršku ali odvzem premoženjske
koristi,
4.     
številko in datum izdaje sodbe ali sklepa, s katerim so bili določeni
stroški postopka o prekršku;
5.     
pravno kvalifikacijo prekrška iz 2. člena
tega zakona,
6.     
višino globe in podatek, ali so bili v prisilno izterjavo poslani le
globa, stroški postopka o prekršku ali odvzem premoženjske korist za prekršek
iz 2. člena tega zakona, ali pa je bila
izrečena enotna globa za prekršek iz 2. člena
tega zakona z drugimi prekrški.
(4) Sodišče poleg podatkov iz prejšnjega odstavka pristojnemu
davčnemu organu pošlje tudi podatek o prekrškovnem organu, ki je zoper storilca
prekrška iz 2. člena tega zakona vložil
obdolžilni predlog.
(5) Pristojni davčni organ v dveh mesecih po prejemu podatkov
iz tretjega odstavka tega člena pošlje pristojnemu prekrškovnemu organu podatke
o zneskih izterjanih glob, izterjanih stroških postopka o prekršku, podatke o
odvzeti premoženjski koristi in izterjanih stroških prisilne izterjave za
posameznega storilca prekrška iz 2. člena
tega zakona, ne glede na to, ali je postopek prisilne izterjave predlagal
pristojni prekrškovni organ ali sodišče.
13. člen
(informativni izračun)
(1) Pristojni prekrškovni organ na podlagi podatkov iz lastne
evidence o pravnomočnih odločbah o prekrških ter vpisnikov in pomožnih knjig,
ki jih vodi v skladu z ZP-1, ter podatkov iz prejšnjega člena za vsakega
storilca prekrška iz 2. člena tega zakona
izdela informativni izračun o znesku globe, stroškov postopka o prekršku,
stroškov postopka prisilne izterjave in odvzeti premoženjski koristi, ki se
izplača oziroma vrne storilcu prekrška iz 2. člena
tega zakona (v nadaljnjem besedilu: informativni izračun).
(2) Informativni izračun vsebuje:
1.     
osebno ime oziroma firmo pravne osebe,
2.     
naslov prebivališča oziroma sedež pravne osebe,
3.     
EMŠO, če je fizična oseba tujec, pa datum rojstva, oziroma matično
številko pravne osebe,
4.     
naziv organa, ki je izdal odločbo o prekršku, ter številko in datum
odločbe o prekršku,
5.     
pravno kvalifikacijo prekrška iz 2. člena
tega zakona,
6.     
znesek, ki se izplača storilcu prekrška iz 2. člena
tega zakona, in sicer:
a)   
znesek plačanih ali izterjanih glob,
b)   
znesek plačanih ali izterjanih stroškov postopka o prekršku,
c)   
znesek plačane ali izterjane odvzete premoženjske koristi,
č)    znesek
plačanih ali izterjanih stroškov postopka prisilne izterjave,
d)   
odmerjeni znesek za opravljeno delo v splošno korist,
e)   
odmerjeni znesek za prestan nadomestni zapor,
f)    
odmerjeni znesek za opravljeno delo v korist humanitarnih organizacij
ali samoupravne lokalne skupnosti v okviru izrečenega vzgojnega ukrepa,
7.     
podatek o vračilu odvzete premoženjske koristi,
8.     
navedbo glede bančnih stroškov, in sicer, da ti niso nastali,
9.     
številko plačilnega računa, na katerega se nakaže znesek iz 6. točke
tega odstavka, ter
10.  
pravni pouk z vsebino iz prvega odstavka 15. člena tega zakona ter
16. člena tega zakona, v primeru tujega
storilca prekrška pa tudi pravni pouk z vsebino iz drugega in tretjega odstavka
17. člena tega zakona.
(3) Pristojni prekrškovni organ izdela informativni izračun v
šestih mesecih od ugotovitve oziroma prejema podatkov iz prejšnjega člena.
(4) Postopek v zvezi z informativnim izračunom lahko vodi in
v njem odloča oseba, ki izpolnjuje pogoje za vodenje in odločanje v
prekrškovnem ali upravnem postopku.
14. člen
(vročitev informativnega izračuna)
(1) Pristojni prekrškovni organ pošlje informativni izračun
storilcu prekrška iz 2. člena tega zakona
na naslov za vročanje.
(2) Informativni izračun se vroča z dostavo v hišni
predalčnik. Šteje se, da je vročitev opravljena 15. dan od dneva odpreme. Dan
odpreme se označi na informativnem izračunu.
15. člen
(ugovor)
(1) Če storilec prekrška iz 2. člena
tega zakona ugotovi, da so podatki v informativnem izračunu napačni ali
nepopolni, lahko zoper informativni izračun vloži ugovor v 15 dneh od vročitve
informativnega izračuna. V ugovoru lahko ugovarja tudi temu, da bančni stroški
iz 11. člena tega zakona niso nastali,
pri čemer mora ugovoru priložiti tudi dokazila o višini nastalih bančnih
stroškov iz 11. člena tega zakona.
(2) Če storilec prekrška iz 2. člena
tega zakona informativnemu izračunu ugovarja, pristojni prekrškovni organ
preveri navedbe storilca tega prekrška in na podlagi svojih podatkov in
podatkov storilca prekrška iz 2. člena
tega zakona izda odločbo o izplačilu, ki vsebuje podatke iz drugega odstavka
13. člena tega zakona. Postopek v zvezi z izdajo odločbe o izplačilu lahko
vodi in v njem odloča oseba, ki izpolnjuje pogoje za vodenje in odločanje v
prekrškovnem ali upravnem postopku.
(3) Če storilec prekrška iz 2. člena
tega zakona informativnemu izračunu ne ugovarja, informativni izračun s potekom
roka za ugovor velja za pravnomočno odločbo o izplačilu.
16. člen
(izjava o plačilnem računu)
(1) Storilec prekrška iz 2. člena
tega zakona, ki ne vloži ugovora iz prejšnjega člena, ugotovi pa, da so v
informativnem izračunu podatki o plačilnem računu netočni, nepopolni oziroma je
naveden napačen plačilni račun, da izjavo, v kateri navede pravilne podatke o
svojem plačilnem računu.
(2) Izjava se da do poteka roka za ugovor zoper informativni
izračun.
(3) Če so podatki, navedeni v izjavi, netočni, nepopolni oziroma
storilec prekrška iz 2. člena tega zakona
ni imetnik navedenega plačilnega računa, se ti podatki ne upoštevajo, izplačilo
pa se opravi na njegov veljavni plačilni račun, ki je bil nazadnje odprt.
17. člen
(tuji storilci prekrškov)
(1) Storilcu prekrška iz 2. člena
tega zakona, ki je tujec in v Republiki Sloveniji nima naslova za vročanje, se
informativni izračun brez navedbe plačilnega računa pošlje s priporočeno poštno
pošiljko s povratnico na naslov iz odločbe o prekršku, razen če iz podatkov
izhaja, da je treba informativni izračun vročiti na drug naslov. Informativnemu
izračunu se priloži pojasnilo o vsebini pošiljke v jeziku države, katere
državljan je.
(2) Storilec prekrška iz prejšnjega odstavka v 30 dneh od
vročitve informativnega izračuna pristojnemu prekrškovnemu organu pošlje
številko svojega plačilnega računa in naziv banke, pri kateri je ta odprt, ali
druge svoje podatke, ki omogočajo nakazilo v skladu s tem zakonom, ali vloži
ugovor. Če vloži ugovor, lahko številko svojega plačilnega računa in naziv
banke, pri kateri je ta odprt, ali druge svoje podatke, ki omogočajo nakazilo v
skladu s tem zakonom, navaja v ugovoru.
(3) Če storilec prekrška iz prvega odstavka tega člena v roku
iz prejšnjega odstavka ne pošlje številke svojega plačilnega računa in naziva
banke, pri kateri je ta odprt, oziroma drugih svojih podatkov, ki omogočajo
nakazilo po tem zakonu, se šteje, da se je odpovedal izplačilu v skladu s tem
zakonom.
(4) Prejšnji odstavek se uporablja tudi, če storilec prekrška
iz prvega odstavka tega člena vloži samo ugovor, pa v njem ne navede številke
svojega plačilnega računa in naziva banke, pri kateri je ta odprt, oziroma
drugih svojih podatkov, ki omogočajo nakazilo po tem zakonu. V tem primeru
pristojni prekrškovni organ ugovor zavrže, če v roku iz drugega odstavka tega
člena storilec prekrška iz 2. člena tega
zakona ne pošlje tudi številke svojega plačilnega računa in naziva banke, pri
kateri je ta odprt, ali drugih svojih podatkov, ki omogočajo nakazilo.
18. člen
(pritožba)
(1) Zoper odločbo o izplačilu je v 15 dneh od njene vročitve
dovoljena pritožba na pristojno ministrstvo.
(2) Če se storilec prekrška iz 2. člena
tega zakona po vročitvi odločbe pristojnega ministrstva pisno ali ustno na
zapisnik pri pristojnem ministrstvu odpove pravici do vložitve tožbe v upravnem
sporu, odločba postane pravnomočna z dnem, ko se storilec prekrška odpove tej
pravici.
19. člen
(izplačilo)
(1) Pristojni prekrškovni organ za izvršitev izplačila
storilcu prekrška iz 2. člena tega zakona
v petih delovnih dneh od pravnomočnosti odločbe o izplačilu pristojnemu
davčnemu organu na posebnem obrazcu na portalu eDavki pošlje naslednje podatke:
1.     
osebno ime oziroma firmo pravne osebe,
2.     
naslov prebivališča oziroma sedež pravne osebe,
3.     
EMŠO, če je fizična oseba tujec, pa datum rojstva, oziroma matično
številko pravne osebe,
4.     
številko in datum odločbe o izplačilu,
5.     
znesek, ki ga je treba izplačati v skladu z informativnim izračunom
oziroma odločbo o izplačilu,
6.     
številko plačilnega računa, za tuje storilce prekrškov pa lahko tudi
drug podatek, ki omogoča nakazilo tujemu storilcu prekrška v skladu s tem
zakonom,
7.     
naziv in davčno številko prekrškovnega organa.
(2) Izplačilo v skladu s pravnomočno odločbo o izplačilu
izvede pristojni davčni organ s podračuna, odprtega pri Upravi Republike
Slovenije za javna plačila.
20. člen
(roki za izvršitev izplačila)
(1) Pristojni davčni organ izvrši izplačilo iz drugega
odstavka prejšnjega člena v naslednjih rokih:
1.     
za odločbe o izplačilu, za katere se popolni podatki pošljejo od 1. do
15. dne v mesecu, se izplačilo izvrši do zadnjega dne v mesecu,
2.     
za odločbe o izplačilu, za katere se popolni podatki pošljejo od 16. do
zadnjega dne v mesecu, se izplačilo izvrši do 15. dne v naslednjem mesecu.
(2) Rok za izvršitev izplačila ne teče v času, ko izplačila
ni mogoče izvršiti zaradi razlogov na strani storilca prekrška.
21. člen
(izključitev iz dohodkov)
(1) Ne glede na zakon, ki ureja uveljavljanje pravic iz
javnih sredstev, se izplačila po tem zakonu ne štejejo v dohodek, ki se
upošteva pri uveljavljanju pravic iz javnih sredstev.
(2) Ne glede na zakon, ki ureja dohodnino, se od izplačil po
tem zakonu dohodnina ne plača.
22. člen
(financiranje izplačil)
Sredstva za izplačila v skladu s tem zakonom se zagotavljajo
v proračunu Republike Slovenije v finančnem načrtu Finančne uprave Republike
Slovenije.
23. člen
(izbris iz evidenc)
(1) Pristojni prekrškovni organ v 30 dneh od uveljavitve tega
zakona pri storilcih prekrškov iz 2. člena
tega zakona izbriše prekrške iz 2. člena
tega zakona iz evidence prekrškovnega organa.
(2) Ministrstvo, pristojno za pravosodje, v 30 dneh od
uveljavitve tega zakona pri storilcih prekrškov iz 2. člena
tega zakona izbriše prekrške iz 2. člena
tega zakona iz evidence pravnomočnih odločb sodišč.
(3) Do izbrisa podatkov v skladu s tem členom pristojni
prekrškovni organ oziroma ministrstvo, pristojno za pravosodje, v potrdilo iz
evidence prekrškovnega organa oziroma evidence pravnomočnih odločb sodišč ne
vključi podatkov o prekrških iz 2. člena tega zakona.
IV. OBDELAVA OSEBNIH PODATKOV IN VZPOSTAVITEV EVIDENC
24. člen
(obdelava osebnih podatkov)
(1) Pristojni prekrškovni organ obdeluje podatke iz 1. do 7.
točke drugega odstavka 13. člena tega
zakona iz lastne evidence o pravnomočnih odločbah o prekrških ter vpisnikov in
pomožnih knjig, ki jih prekrškovni organ vodi v skladu z ZP-1, o storilcih
prekrškov iz 2. člena tega zakona, ki jih
potrebuje za namen odločanja v postopkih v skladu s tem zakonom.
(2) Za preverjanje podatkov iz prejšnjega odstavka lahko
pristojni prekrškovni organ obdeluje tudi podatke iz evidence pravnomočnih
odločb sodišč o storilcih prekrškov iz 2. člena tega zakona, podatke, ki
jih pristojnemu prekrškovnemu organu pošljejo organi, ki sodelujejo v postopku
v skladu s tem zakonom, in podatke, ki jih pošlje storilec prekrška iz
2. člena tega zakona.
(3) Pristojni prekrškovni organ za namen priprave
informativnega izračuna in odločbe o izplačilu v skladu s tem zakonom obdeluje
podatke o plačilnih računih iz davčnega registra iz zakona, ki ureja finančno
upravo. Finančna uprava Republike Slovenije na predlog pristojnega
prekrškovnega organa omogoči ustrezen tehnični način pridobivanja podatkov o
plačilnih računih.
(4) Pristojni prekrškovni organ odločbo o izplačilu in
povezano dokumentarno gradivo hrani eno leto od pravnomočnosti odločbe o
izplačilu, nato pa ju arhivira v skladu z zakonom, ki ureja arhivsko in
dokumentarno gradivo ter arhive.
25. člen
(evidenca pristojnega prekrškovnega organa)
(1) Zaradi odločanja v postopkih na podlagi tega zakona
pristojni prekrškovni organ upravlja evidenco, ki vsebuje naslednje podatke:
1.     
podatke o storilcu prekrška iz 2. člena
tega zakona (osebno ime, naslov prebivališča, EMŠO, če je fizična oseba tujec,
pa osebno ime, naslov prebivališča in datum rojstva, če gre za pravno osebo,
firmo pravne osebe, sedež pravne osebe in matično številko pravne osebe),
2.     
naziv organa, ki je izdal odločbo o prekršku, ter številko in datum
odločbe o prekršku,
3.     
pravno kvalifikacijo prekrška iz 2. člena
tega zakona,
4.     
številko in datum odločbe o izplačilu,
5.     
datum dokončnosti odločbe o izplačilu,
6.     
datum pravnomočnosti odločbe o izplačilu,
7.     
datum pošiljanja odločbe o izplačilu pristojnemu davčnemu organu,
8.     
znesek, ki ga je treba izplačati v skladu z odločbo o izplačilu.
(2) Podatki iz evidence iz prejšnjega odstavka se hranijo še
tri leta po tem, ko so pravnomočno končani vsi postopki v skladu s tem zakonom
pri posameznem pristojnem prekrškovnem organu, nato pa se arhivirajo v skladu z
zakonom, ki ureja arhivsko in dokumentarno gradivo ter arhive.
26. člen
(evidenca izplačil)
(1) Zaradi izvrševanja izplačil pristojni davčni organ
upravlja evidenco izplačil v skladu s tem zakonom, ki vsebuje podatke iz prvega
odstavka 19. člena tega zakona.
(2) Podatki iz evidence iz prejšnjega odstavka se hranijo še
tri leta po tem, ko so izvršena vsa izplačila v skladu s tem zakonom, nato pa
se brišejo.
V. PREHODNA IN KONČNA DOLOČBA
27. člen
(rok za vzpostavitev evidenc)
Pristojni prekrškovni organi vzpostavijo evidenco iz
25. člena tega zakona v treh mesecih od uveljavitve tega zakona, pristojni
davčni organ pa vzpostavi evidenco iz prejšnjega člena v štirih mesecih od
uveljavitve tega zakona.
28. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije.
Št. 716-01/23-2/21
Ljubljana, dne 18. oktobra 2023
EPA 786-IX
Državni zbor
Republike Slovenije
mag. Urška Klakočar Zupančič
predsednica