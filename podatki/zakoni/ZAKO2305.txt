I. SPLOŠNE DOLOČBE
1. člen
Ročno strelno orožje in strelivo morata
biti preizkušena in žigosana oziroma zaznamovana po določbah tega zakona,
preden se izročita v promet v SR Sloveniji.
Z ročnim strelnim orožjem so po tem zakonu
mišljene vse vrste pušk, samokresov in revolverjev ter vse vrste naprav, ki pod
pritiskom smodnikovih plinov izstreljujejo iz cevi zrno, kroglo ali šibre.
S strelivom so po tem zakonu mišljeni
naboji (patrone), tulci z netilkami (vžigalnimi kapicami), netilke, zrna,
krogle, šibre in smodnik.
2. člen
Pred izročitvijo v promet v SR Sloveniji
morajo biti po določbah tega zakona preizkušene in žigosane tudi vse vrste
ročnih aparatov in naprav, pri katerih se za pogon uporablja energija
smodnikovih plinov, kot so: aparati za spajanje trdih materialov, pištole za
omamljanje živine, naprave za izstreljevanje nabojev s solzilnim plinom,
naprave za obdelovanje kovin z deformacijo, signalne in startne pištole in
podobno (v nadaljnjem besedilu: aparati).
Določbe prejšnjega odstavka se ne nanašajo
na aparate, za katere je po predpisih o varstvu pri delu določeno, da morajo
imeti atest.
3. člen
Pred izročitvijo v promet morajo biti
preizkušeni in žigosani tudi ročno strelno orožje in aparati, pri katerih so
bili s predelavo nadomeščeni ali spremenjeni njihovi bistveni konstrukcijski
deli.
4. člen
Ni obvezno preizkušanje in žigosanje
oziroma zaznamovanje po tem zakonu za ročno strelno orožje, strelivo in
aparate:
1.     
ki so bili uvoženi oziroma prineseni iz tujine, če so bili tam
preizkušeni in žigosani oziroma zaznamovani na način in po postopku, kot to
določa mednarodni sporazum o vzpostavljanju enotnih postopkov za vzajemno
priznavanje uradnih označb preizkušenega strelnega orožja;
2.     
ki so bili uvoženi iz tujine izključno za raziskovalne in študijske
namene;
3.     
ki so bili prineseni na območje SR Slovenije iz drugih socialističnih
republik ali avtonomnih pokrajin, kjer so bili proizvedeni ali rekonstruirani,
in je bilo preizkušanje in žigosanje takega orožja, streliva in aparatov
opravljeno po določbah republiškega oziroma pokrajinskega zakona;
4.     
ki so namenjeni izključno za uporabo upravnim organom za narodno
obrambo, pripadnikom oboroženih sil SFRJ, delavcem organov za notranje zadeve
in delavcem straže kazenskih poboljševalnih zavodov in zaporov;
5.     
ki se v tranzitu prevažajo čez jugoslovansko carinsko območje.
5. člen
Dovoljenja, ki so predpisana po posebnih
predpisih za nošenje in posest ročnega strelnega orožja in aparatov, se smejo
izdajati samo za orožje oziroma aparate, žigosane tako kot to določa ta zakon.
Glede vsega drugega veljajo za promet,
nabavo, nošenje in posest ročnega strelnega orožja, streliva in aparatov
splošni predpisi, ki urejajo ta vprašanja, če ni v tem zakonu drugače določeno.
II. PREIZKUŠANJE ROČNEGA STRELNEGA OROŽJA, STRELIVA IN
APARATOV
6. člen
S preizkušanjem in žigosanjem oziroma zaznamovanjem
ročnega strelnega orožja, streliva in aparatov se ugotavlja oziroma potrjuje
njihova brezhibnost in kakovost po predpisanih standardih, pri strelivu pa tudi
varnost v prometu in pri uporabi.
7. člen
S preizkušanjem ročnega strelnega orožja in
aparatov se ugotavlja, ali orožje oziroma aparat pravilno deluje in ali so
posamezni njegovi deli brezhibni in kontrolira vzdržljivost cevi in drugih
ustreznih delov pod določenim tlakom.
Ročno strelno orožje in aparati, za katere
je bilo s preizkusom ugotovljeno, da so brezhibni, se žigosajo tako, da se na
določene dele (cevi, zapiralo in drugo) vtisne predpisani žig.
8. člen
Za ročno strelno orožje, ki je bilo
preizkušeno in žigosano, dobi tisti, ki ga je predložil v preizkus, tudi
pismeno potrdilo o izidu preizkusa.
9. člen
S preizkušanjem in žigosanjem oziroma
zaznamovanjem ročnega strelnega orožja, streliva in aparatov se lahko ukvarjajo
organizacije združenega dela, ki jih je za to pooblastil republiški sekretariat
za gospodarstvo (v nadaljnjem besedilu: pooblaščena organizacija).
Pravico iz prvega odstavka tega člena more
dobiti organizacija združenega dela, ki ima potrebno opremo in strokovne kadre
za opravljanje del iz prvega odstavka tega člena. Pravico za preizkušanje in
žigosanje oziroma zaznamovanje lahko dobi organizacija združenega dela za vse
vrste ali pa za določene vrste ročnega strelnega orožja, streliva in aparatov.
Pravice za preizkušanje in žigosanje oziroma zaznamovanje ne more dobiti
organizacija združenega dela, ki se ukvarja z izdelovanjem ročnega strelnega
orožja, streliva in aparatov, ki morajo biti preizkušeni in žigosani oziroma
zaznamovani po določbah tega zakona.
10. člen
Če je bilo ročno strelno orožje ali aparat
predelano, ga je treba v 15 dneh po predelavi predložiti v preizkus in
žigosanje oziroma zaznamovanje pooblaščeni organizaciji iz prejšnjega člena.
11. člen
Pooblaščena organizacija iz 9. člena tega
zakona je dolžna opraviti vsak preizkus in žigosanje oziroma zaznamovanje
ročnega strelnega orožja, streliva in aparatov v skladu s pravico, ki jo je
dobila za to delo.
12. člen
Preizkušanje in žigosanje oziroma
zaznamovanje ročnega strelnega orožja, streliva in aparatov se zaračunava po
tarifi; ki jo določi pooblaščena organizacija v soglasju z zavodom SR Slovenije
za cene.
13. člen
Republiški sekretar za gospodarstvo je
pooblaščen, da izda v sporazumu z republiškim sekretarjem za notranje zadeve
natančnejše predpise:
1.     
o postopku za preizkušanje in žigosanje oziroma zaznamovanje ročnega
strelnega orožja, streliva in aparatov in o tem, kateri bistveni konstrukcijski
deli ročnega strelnega orožja in aparatov morajo biti preizkušeni in žigosani
po predelavi (3. člen);
2.     
o žigih in znamenjih za žigosanje oziroma zaznamovanje ter o obliki in
vsebini potrdil in nalepnic;
3.     
o pogojih glede tehnične opremljenosti in strokovne izobrazbe kadrov za
opravljanje posameznih del, ki jih morajo izpolnjevati pooblaščene organizacije
iz 9. člena tega zakona.
Predpise iz prejšnjega odstavka izda
republiški sekretar za gospodarstvo v roku treh mesecev po uveljavitvi tega
zakona.
III. NADZORSTVO IN UPRAVNI UKREPI
14. člen
Republiški tržni inšpektor opravlja
neposredno nadzorstvo, ali pooblaščene organizacije izpolnjujejo predpisane
pogoje glede tehnične opremljenosti in strokovnosti (drugi odstavek 9. člena)
ter nadzorstvo, kako se izvajajo določbe tega zakona v prometu z ročnim strelnim
orožjem, strelivom in aparati.
15. člen
Če organ iz prejšnjega člena ugotovi, da
pooblaščena organizacija ne izpolnjuje za delo predpisanih pogojev (drugi
odstavek 9. člena), ji z odločbo začasno prepove preizkušanje in žigosanje
oziroma zaznamovanje ročnega strelnega orožja, streliva in aparatov, dokler teh
pogojev ne izpolni, in ji določi, v katerem roku jih mora izpolniti; ta rok ne
more biti daljši od treh mesecev.
16. člen
Če pooblaščena organizacija ne izpolni
pogojev niti v roku, ki ji je bil določen po prejšnjem členu, ji republiški
sekretariat za gospodarstvo vzame pravico preizkušanja in žigosanja oziroma
zaznamovanja ročnega strelnega orožja, streliva in aparatov.
IV. KAZENSKE DOLOČBE
17. člen
Z denarno kaznijo do 6,000.000 dinarjev se kaznuje za gospodarski prestopek organizacija
združenega dela ali druga pravna oseba, če da v promet ročno strelno orožje,
strelivo ali aparat, ki niso na predpisani način preizkušeni in žigosani
oziroma zaznamovani.
Z denarno kaznijo do 450.000 dinarjev se kaznuje tudi odgovorna
oseba organizacije združenega dela oziroma druge pravne osebe, ki stori dejanje
iz prvega odstavka tega člena.
18. člen
Z denarno kaznijo do 1,000.000 dinarjev se kaznuje za prekršek pooblaščena organizacija iz
9. člena tega zakona:
1.     
če prepusti posamezna opravila obveznega preizkušanja in žigosanja
oziroma zaznamovanja ročnega strelnega orožja, streliva in aparatov komu, ki
nima potrebne strokovne izobrazbe, določene v predpisih izdanih po pooblastilu
iz 3. točke 13. člena tega zakona;
2.     
če se ne ravna po tarifi, predpisani po 12. členu tega zakona.
Z denarno kaznijo do 100.000 dinarjev se kaznuje tudi odgovorna oseba pooblaščene
organizacije, ki stori dejanje iz prvega odstavka tega člena.
19. člen
Z denarno kaznijo do 800.000 dinarjev se kaznuje za prekršek organizacija združenega dela
ali druga pravna oseba, če za lastne potrebe predelanega ali iz tujine
uvoženega ročnega strelnega orožja, streliva ali aparata ne predloži
pooblaščeni organizaciji iz 9. člena tega zakona v preizkus in žigosanje
oziroma zaznamovanje v 15 dneh od dneva, ko so bili predelani oziroma uvoženi
(10. člen).
Z denarno kaznijo do 80.000 dinarjev se kaznuje tudi odgovorna oseba organizacije
združenega dela oziroma druge pravne osebe, ki stori dejanje iz prvega odstavka
tega člena.
20. člen
Z denarno kaznijo od 50.000 do 1,000.000 dinarjev se kaznuje za
prekršek samostojni obrtnik, če stori kakšno dejanje iz 17. in 19. člena
tega zakona.
Z denarno kaznijo do 100.000 dinarjev se kaznuje za prekršek posameznik, če stori kakšno
dejanje iz 17. in 19. člena tega zakona.
21. člen
(črtan)

Zakon o preizkušanju in žigosanju oziroma
zaznamovanju ročnega strelnega orožja in streliva (Uradni list SRS, št. 37/73)
vsebuje naslednje prehodne in končne določbe:
»V. PREHODNE IN KONČNE DOLOČBE
22. člen
Do izdaje podrobnejših predpisov iz 13.
člena tega zakona se uporabljajo določbe pravilnika o pogojih, ki jih morajo
izpolnjevati strokovne delovne organizacije za preizkušanje in žigosanje
oziroma zaznamovanje ročnega strelnega orožja in streliva (Uradni list SFRJ,
št. 23/69) in pravilnika o postopku za preizkušanje in žigosanje oziroma
označevanje ročnega strelnega orožja, streliva ter ročnih aparatov in naprav,
pri katerih se uporablja potisna energija smodnikovih plinov (Uradni list SFRJ,
št. 15/70).
Pooblastila za preizkušanje in žigosanje
oziroma zaznamovanje ročnega strelnega orožja, streliva in aparatov izdana po
določbah zakona o preizkušanju in žigosanju oziroma zaznamovanju ročnega
strelnega orožja in streliva (Uradni list SFRJ, št. 20/69) ostanejo v veljavi
do izdaje novih pooblastil po določbah tega zakona.
23. člen
Z dnem, ko začne veljati ta zakon, preneha
veljati v skladu z 16. točko 14. člena ustavnega zakona za izvedbo ustavnih
amandmajev XXV do LII k ustavi SR Slovenije (Uradni list SRS, št. 51/71 in
54/72) na območju SR Slovenije zakon o preizkušanju in žigosanju oziroma
zaznamovanju ročnega strelnega orožja in streliva (Uradni list SFRJ, št.
20/69).
24. člen
Ta zakon začne veljati osmi dan po objavi v
Uradnem listu SRS.«.

Zakon o spremembah in dopolnitvah zakona o
preizkušanju in žigosanju oziroma zaznamovanju ročnega strelnega orožja in
streliva (Uradni list SRS, št. 29/86) vsebuje naslednjo končno določbo:
»6. člen
Ta zakon začne veljati osmi dan po objavi v
Uradnem listu SRS.«.