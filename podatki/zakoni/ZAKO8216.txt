I. SPLOŠNE DOLOČBE
1. člen
(vsebina in namen zakona)
(1) Ta zakon za zagotavljanje največjih koristi otroka določa
način in pogoje celostne obravnave mladoletnih oškodovancev in prič v
predkazenskem in kazenskem postopku glede določenih kaznivih dejanj v hiši za
otroke (v nadaljnjem besedilu: celostna obravnava).
(2) Če to zahteva zagotavljanje največjih koristi otroka, se
lahko pod pogoji, ki jih določa ta zakon, celostna obravnava zagotovi tudi
otroku, ki je oškodovanec ali oškodovanka (v nadaljnjem besedilu: oškodovanec)
ali priča drugega kaznivega dejanja, ob smiselni uporabi tega zakona pa tudi
mladoletniku ali mladoletnici (v nadaljnjem besedilu: mladoletnik), ki še ni
star osemnajst let, zoper katerega teče predkazenski ali kazenski postopek.
(3) Če to zahteva zagotavljanje največjih koristi otroka,
lahko Policija in centri za socialno delo opravljajo svoje naloge v postopkih v
zvezi z mladoletnimi oškodovanci in mladoletnimi pričami kaznivih dejanj kot
celostno obravnavo v hiši za otroke pod pogoji in na način, ki ga določa ta
zakon.
2. člen
(pomen izrazov)
(1) Otrok po tem zakonu je fizična oseba, mlajša od
18 let.
(2) Določena kazniva dejanja po tem zakonu so kazniva dejanja
zoper človečnost, zoper življenje in telo, zoper spolno nedotakljivost, zoper
zakonsko zvezo, družino in otroke ter kazniva dejanja iz 131. do 138., 140.,
143., 283., 284., 286., 296., 323. in 324. člena Kazenskega zakonika (Uradni
list RS, št. 50/12 – uradno prečiščeno besedilo, 6/16 – popr., 54/15, 38/16 in
27/17).
(3) Družinski član ali članica po tem zakonu je član ali
članica življenjske skupnosti otroka, ki je v skladu z zakonom, ki ureja
družinska razmerja, opredeljena kot družina.
3. člen
(načela celostne obravnave)
Državni organi in drugi udeleženci pri zagotavljanju celostne
obravnave ravnajo posebno pazljivo, da se ob enakem varstvu pravic, spoštovanju
jamstev poštenega postopka in pravic obrambe, spoštuje dostojanstvo in
zagotavljajo največje koristi otroka. Pri tem upoštevaje otrokovo starost,
zrelost, sposobnost razumeti pomen in posledice svojih dejanj in druge osebne
značilnosti ter vrsto, naravo in okoliščine kaznivega dejanja skrbijo:
-       
da se otroku zagotovijo potrebne informacije in pojasnila;
-       
da se zagotovita zaščita in osebna varnost otroka zaradi preprečevanja
izpostavljenosti sekundarni in ponovni viktimizaciji, ustrahovanju in
maščevanju;
-       
da se zaslišanje in telesni pregled otroka zaradi preprečevanja
nadaljnje viktimizacije opravljata le, kolikor je to neizogibno potrebno, in v
najmanjšem možnem številu;
-       
da se omogoči, da je otrok slišan;
-       
da se dejanja izvedejo brez nepotrebnega odlašanja.
4. člen
(javna služba)
(1) Celostna obravnava se izvaja kot javna služba v javnem
zavodu hiša za otroke (v nadaljnjem besedilu: zavod).
(2) Javna služba celostne obravnave se zagotavlja s
prostorskimi, organizacijskimi, tehničnimi in metodološkimi ukrepi v zvezi z
zaslišanjem in telesnim pregledom otroka ter z izvajanjem krizne podpore in
psihosocialne pomoči.
(3) Prostorski ukrepi pomenijo zlasti ureditev prostorov na
otrokom prijazen način, da se zmanjša njihov strah pred institucijo,
zagotovitev celovite obravnave na eni lokaciji ter ločenost prostorov za
zaslišanje otroka in spremljanje zaslišanja.
(4) Organizacijski ukrepi pomenijo zlasti organizacijo dela
tako, da se zagotovi čim zgodnejša obravnava, da se prepreči stik med otrokom
in osumljencem oziroma obdolžencem in da se zmanjša število zaslišanj.
(5) Tehnični ukrepi pomenijo zlasti izvedbo zaslišanja, ki se
zvočno in slikovno snema, ter ukrepe za zavarovanje dokazov in varno izmenjavo
osebnih podatkov.
(6) Metodološki ukrepi pomenijo zlasti multidisciplinarno in
medinstitucionalno obravnavo na enem mestu, ki jo izvaja usposobljeno osebje in
je prilagojena vsakemu otroku posebej.
5. člen
(osebni podatki, zbirke in hramba podatkov)
(1) Zavod obdeluje osebne in druge podatke v skladu s
predpisi, ki urejajo varstvo osebnih in drugih podatkov.
(2) Zavod upravlja zbirko podatkov udeležencev celostne
obravnave in zbirko podatkov udeležencev usposabljanj iz 38. člena tega zakona.
(3) V zbirki podatkov udeležencev celostne obravnave se
obdelujejo osebni podatki otrok in njihovih družinskih članov, osumljencev
oziroma obdolžencev in drugih posameznikov, ki so v obravnavi v zavodu. Zavod
obdeluje podatke za namene izvajanja javne službe po tem zakonu ali za namene
drugih postopkov, katerih udeleženci so otroci, ki jim zavod zagotavlja
celostno obravnavo.
(4) V zbirki podatkov udeležencev celostne obravnave se lahko
obdelujejo naslednji podatki:
-       
osebno ime in drugo poimenovanje oseb iz prejšnjega odstavka ter naslov
njihovega stalnega ali začasnega prebivališča;
-       
osebno ime in drugo poimenovanje zakonitega zastopnika in pooblaščenca
oškodovanca, osumljenca ali obdolženca ter drugih oseb, ki so v obravnavi v
zavodu;
-       
podatki o zadevi, pomembnih okoliščinah in drugi podatki v zvezi z
zadevo, ki bi lahko izkazovali ali izkazujejo, da poteka predkazenski ali
kazenski postopek;
-       
podatki o organu, ki obravnava zadevo, ki je bila predložena zavodu, ter
datum predložitve, lahko pa tudi opravilna številka zadeve ali druga enolična
oznaka zadeve organa;
-       
podatki, ki so jih dale osebe iz prejšnjega odstavka ali jih je organ,
ki sodeluje v postopku po tem zakonu, predal zavodu; in
-       
podatki, pridobljeni v postopku celostne obravnave.
(5) Osebne podatke v zbirki podatkov udeležencev celostne
obravnave zavod obdeluje tako, da se z njimi lahko seznanijo le tiste osebe, ki
jih potrebujejo za opravljanje nalog po tem ali drugem zakonu.
(6) Zavod si lahko pri upravljanju zbirke podatkov
udeležencev celostne obravnave izmenjuje podatke oziroma se povezuje z
naslednjimi zbirkami podatkov:
-       
z informacijskim sistemom sodišč, s katerim si izmenjuje podatke in
dokumente, ki jih sodišče preda na podlagi tega ali drugega zakona;
-       
z informacijskim sistemom policije, s katerim si izmenjuje podatke iz
evidence izdanih odredb za prepoved približevanja;
-       
z informacijskim sistemom centrov za socialno delo, s katerim si
izmenjuje osebne in druge podatke, ki jih centri za socialno delo obdelujejo na
podlagi zakona, ki ureja preprečevanje nasilja v družini; in
-       
z informacijskimi sistemi drugih državnih organov, nosilcev javnih
pooblastil ali drugih oseb, ki obdelujejo podatke otroka ali njegovih
družinskih članov, če tako določa zakon.
(7) Zavod zvočni in slikovni posnetek zaslišanja hrani
samostojno poleg sodišča.
(8) Podatki, ki jih zavod pridobi za pripravo in izvedbo
zaslišanja po tem zakonu od policije, državnega tožilstva, sodišča ali drugih
državnih organov, se v zbirki udeležencev celostne obravnave hranijo ločeno od
podatkov, ki se nanašajo na krizno podporo in psihosocialno pomoč in jih zavod
v ta namen ustvari ali pridobi od centra za socialno delo ali drugih oseb.
(9) Po končani obravnavi otroka v zavodu se podatki, ki se
nanašajo na pripravo in izvedbo zaslišanja ali telesnega pregleda po tem
zakonu, arhivirajo in hranijo v zavodu tri leta po pravnomočnosti odločbe, s
katero se je kazenski postopek končal, če te ni, pa do zastaranja kazenskega
pregona. Pristojno sodišče zavodu pošlje pravnomočno odločbo v 30 dneh od njene
pravnomočnosti.
(10) Po končani obravnavi otroka v zavodu se podatki, ki se
nanašajo na krizno podporo in psihosocialno pomoč po tem zakonu, arhivirajo in
hranijo tri leta. Dostop do podatkov, ki se nanašajo na krizno podporo in
psihosocialno pomoč po tem zakonu, se v tem obdobju lahko dovoli le izvajalcem
zdravstvene dejavnosti ali za nadaljevanje psihosocialne pomoči, in to ob
soglasju obravnavane osebe ali zakonitega zastopnika otroka, ki še ni dopolnil
15 let.
(11) Po preteku roka hrambe iz prejšnjih dveh odstavkov se
podatki, ki jih obdeluje zavod, blokirajo in še naprej hranijo v zavodu. Dostop
do blokiranih podatkov se zaradi seznanitve z lastnimi osebnimi podatki dovoli
le otroku, ki je bil obravnavan v zavodu in se nanj podatki nanašajo. Blokirani
podatki se hranijo 20 let po polnoletnosti otroka, nato jih zavod uniči.
(12) Direktor zavoda lahko po predhodnem soglasju sodišča
posamezniku dovoli vpogled, prepis, kopiranje ali izpis iz zbirke podatkov
udeležencev celostne obravnave v psevdonimizirani obliki zaradi opravljanja
znanstvenoraziskovalnega dela. Dovoljenje se lahko nanaša le na arhivirane
zadeve. Posameznik lahko v podatke vpogleda ali jih prepiše brezplačno, kopira
ali izpiše pa jih na svoje stroške. Vpogled, prepis, kopiranje ali izpis se
opravi pod nadzorom uslužbenca zavoda, ki ga za to pisno pooblasti direktor
zavoda. Oseba, ki ji je dovoljen dostop do podatkov, mora z rezultati
znanstvenoraziskovalnega dela seznaniti zavod in ga obvestiti, ali bo delo
objavljeno oziroma drugače širše dostopno.
(13) V zbirki podatkov udeležencev usposabljanj se o osebah,
ki so se udeležile usposabljanj, ki jih organizira zavod, zaradi sodelovanja z
njimi pri izvajanju nalog zavoda obdelujejo naslednji osebni podatki: osebno
ime in drugo poimenovanje, naslov njihovega stalnega ali začasnega prebivališča
ter podatki o njihovi zaposlitvi.
(14) Zavod zagotavlja sledljivost vpogledov, dostopov in
drugih oblik obdelave osebnih podatkov.
II. HIŠA ZA OTROKE
6. člen
(ustanovitev zavoda)
(1) Zavod ustanovi Republika Slovenija, ustanoviteljske
pravice pa uresničuje Vlada Republike Slovenije (v nadaljnjem besedilu:
ustanoviteljica).
(2) Ustanoviteljica zavoda daje soglasje k imenovanju
direktorja, statutu, programu dela in finančnemu načrtu ter letnemu poročilu
zavoda.
(3) Zavod je organiziran enotno za območje Republike
Slovenije, lahko pa se v njegovem okviru oblikujejo tudi območne organizacijske
enote. Zavod lahko oblikuje tudi notranje organizacijske enote za posamezna
področja celostne obravnave.
(4) Sredstva za delovanje zavoda se zagotovijo iz državnega
proračuna in drugih virov v skladu z aktom o ustanovitvi zavoda.
7. člen
(naloge zavoda)
(1) Zavod v okviru javne službe celostne obravnave opravlja
naslednje naloge:
1.     
pri izvajanju zaslišanj otrok zagotavlja organizacijo zaslišanja,
podporo otroku, tehnične in prostorske možnosti za zaslišanje in strokovno
pomoč sodišču pri zaslišanju v skladu s tem zakonom;
2.     
pri izvajanju telesnega pregleda otroka zagotavlja organizacijo,
tehnične in prostorske možnosti za telesni pregled in podporo otroku v skladu s
tem zakonom;
3.     
v okviru krizne podpore ob zaslišanju ali telesnem pregledu zagotavlja otroku
pomoč svetovalca;
4.     
v okviru izvajanja psihosocialne pomoči otroku ali njegovim družinskim
članom zagotavlja psihološko, socialno in praktično pomoč.
(2) Poleg nalog iz prejšnjega odstavka opravlja zavod tudi
naslednje naloge, ki so potrebne za izvajanje javne službe:
1.     
upravlja zbirke podatkov po tem zakonu;
2.     
oblikuje in sprejema programe ter izvaja usposabljanja in preverjanja
znanja strokovnjakov, ki pomagajo pri izvajanju zaslišanja otrok, ter
svetovalcev za izvajanje krizne podpore in psihosocialne pomoči otrokom in
njihovim družinskim članom;
3.     
skrbi za enotnost in razvoj strokovnih metod in postopkov celostne
obravnave otrok in v ta namen oblikuje in izvaja programe multidisciplinarnih
in medinstitucionalnih usposabljanj;
4.     
zagotavlja prostore za izvajanje nalog policije in centrov za socialno
delo v postopkih v zvezi z mladoletnimi oškodovanci in pričami kaznivih dejanj;
5.     
zagotavlja informacije in strokovno podporo zaposlenim in sodelavcem
zavoda;
6.     
sodeluje z mednarodnimi organizacijami;
7.     
sodeluje z domačimi in tujimi strokovnimi in nevladnimi organizacijami;
8.     
sodeluje z vzgojno-izobraževalnimi, visokošolskimi in
znanstveno-raziskovalnimi organizacijami;
9.     
ozavešča javnost in opravlja znanstvenoraziskovalno delo s področja
delovanja zavoda;
10.  
pripravlja in objavlja letno poročilo o izvajanju nalog zavoda.
(3) Zavod opravlja naloge iz 1., 2. in 3. točke prejšnjega
odstavka kot javno pooblastilo.
(4) Z aktom o ustanovitvi zavoda se lahko določijo tudi druge
naloge zavoda.
(5) Zavod svoje naloge izvaja kot multidisciplinarno in
medinstitucionalno sodelovanje in upravljanje posameznih zadev.
8. člen
(organi zavoda)
(1) Organi zavoda so svet zavoda, direktor, strokovni svet in
drugi organi, opredeljeni v aktu o ustanovitvi zavoda.
(2) Za člane organov zavoda, ki niso javni uslužbenci, se
glede nasprotja interesov in daril uporabljajo predpisi, ki ta vprašanja
urejajo za javne uslužbence.
9. člen
(svet zavoda)
(1) Dejavnost zavoda upravlja svet zavoda, ki opravlja
naslednje naloge:
-       
sprejema statut zavoda,
-       
sprejema program dela in finančni načrt,
-       
sprejema letno poročilo zavoda,
-       
sprejema splošne akte za uresničevanje dejavnosti zavoda,
-       
opravlja druge naloge, ki jih določata ta zakon in akt o ustanovitvi
zavoda, ter
-       
imenuje in razrešuje direktorja.
(2) Svet zavoda sestavlja sedem članov, ki imajo ustrezna
znanja ali izkušnje s področja dela z otroki, psihiatrične ali psihološke
obravnave otrok, vzgoje ali otrokovih pravic, od katerih:
-       
pet članov imenuje ustanoviteljica, in sicer dva člana na predlog
ministrstva, pristojnega za pravosodje, in po enega člana na predlog
ministrstva, pristojnega za družino, ministrstva, pristojnega za zdravje, in
ministrstva, pristojnega za notranje zadeve;
-       
enega člana, predstavnika nevladnih organizacij, ki delujejo na področju
otrokovih pravic, imenuje minister, pristojen za družino, na podlagi javnega
poziva, ki ga objavi na svoji spletni strani ali na drug primeren način;
-       
enega člana izvolijo delavci zavoda.
(3) Svet zavoda začne delovati, ko so imenovani vsaj štirje
njegovi člani. Mandat članov sveta zavoda traja štiri leta.
(4) Svet zavoda izmed svojih članov, ki jih imenuje
ustanoviteljica, izvoli predsednika in podpredsednika sveta zavoda.
(5) Svet zavoda veljavno odloča, če je na seji navzočih več
kot polovica članov. Statut in druge splošne akte, finančni načrt in zaključni
račun sprejema svet zavoda z večino glasov vseh članov. O drugih vprašanjih
odloča svet zavoda z večino glasov navzočih članov.
10. člen
(direktor)
(1) Poslovodni organ zavoda je direktor, ki mora imeti
najmanj izobrazbo osme ravni v skladu z zakonom, ki ureja slovensko ogrodje
kvalifikacij, psihološke ali medicinske smeri, socialnega dela ali specialnih
disciplin pedagoške smeri in najmanj sedem let delovnih izkušenj z delom z
otroki.
(2) Direktor organizira in vodi strokovno delo in poslovanje
zavoda, predstavlja in zastopa zavod ter je odgovoren za zakonitost njegovega
poslovanja.
(3) Naloge in pristojnosti direktorja ter morebitni dodatni
pogoji za njegovo imenovanje se določijo v aktu o ustanovitvi zavoda.
11. člen
(strokovni svet)
(1) Strokovni svet je kolegijski strokovni organ, ki ga
sestavlja sedem članov. Člani so posamezniki, ki so strokovnjaki za kazensko
pravo ali kriminologijo, socialni delavci, psihologi, zdravniki ali drugi
strokovnjaki z izkušnjami na področju dela z otroki žrtvami kaznivih dejanj. Po
enega člana strokovnega sveta predlagajo Vrhovno sodišče Republike Slovenije,
Vrhovno državno tožilstvo Republike Slovenije in Odvetniška zbornica Slovenije.
Najmanj en član strokovnega sveta je predstavnik nevladnih organizacij, ki
delujejo na področju otrokovih pravic. Člani sveta opravljajo svoje delo
samostojno in niso vezani na stališča delodajalca.
(2) Strokovni svet daje mnenja in predloge glede programov
usposabljanja, protokolov multidisciplinarnega in medinstitucionalnega
sodelovanja in drugih strokovnih vprašanj, ki jih določa akt o ustanovitvi
zavoda, ter obravnava pripombe nad strokovnim delom zavoda.
(3) Sestava, način oblikovanja in naloge strokovnega sveta se
določijo z aktom o ustanovitvi zavoda.
12. člen
(drugi organi)
Z aktom o ustanovitvi zavoda se lahko določijo tudi drugi
organi zavoda za posamezna območja ali področja dejavnosti zavoda ter njihove
naloge.
13. člen
(nadzor)
(1) Nadzor nad zakonitostjo delovanja zavoda in namembnostjo
rabe sredstev za financiranje nalog in programov zavoda izvaja minister,
pristojen za pravosodje.
(2) Če se pri nadzoru ugotovijo nepravilnosti, minister,
pristojen za pravosodje, določi ukrepe in roke za njihovo odpravo.
(3) V dvomu, ali je konkretna naloga del izvajanja javne
službe, odloči minister, pristojen za pravosodje.
III. ZAGOTAVLJANJE CELOSTNE OBRAVNAVE OTROKA
14. člen
(pogoji za obravnavo v zavodu)
(1) Mladoletnemu oškodovancu ali priči v predkazenskem ali
kazenskem postopku glede določenih kaznivih dejanj se zagotovi celostna
obravnava, če tako odloči sodišče.
(2) Sodišče presodi, ali je v največjo korist otroka, da se
mladoletnemu oškodovancu ali priči v predkazenskem ali kazenskem postopku glede
drugega kaznivega dejanja ali ob smiselni uporabi tega zakona mladoletniku, ki
še ni star osemnajst let, zoper katerega teče predkazenski ali kazenski
postopek, po predhodno pridobljenem mnenju zavoda zagotovi celostna obravnava v
hiši za otroke.
(3) Zavod ob upoštevanju okoliščin konkretnega primera,
zlasti starosti, zrelosti, sposobnosti razumeti pomen in posledice svojih
dejanj in drugih osebnih značilnosti in potreb otroka ter vrste, narave in
okoliščin kaznivega dejanja v mnenju iz prejšnjega odstavka, opredeli svoje
kadrovske, prostorske in časovne možnosti za izvedbo posameznih dejavnosti
celostne obravnave.
(4) Policija in centri za socialno delo lahko izvajajo svoje
naloge v postopkih v zvezi z mladoletnimi oškodovanci in mladoletnimi pričami
kaznivih dejanj kot celostno obravnavo otrok v zavodu po predhodno pridobljenem
soglasju zavoda.
(5) Zavod ob upoštevanju okoliščin konkretnega primera,
zlasti starosti, zrelosti, sposobnosti razumeti pomen in posledice svojih
dejanj in drugih osebnih značilnosti in potreb otroka ter vrste, narave in
okoliščin kaznivega dejanja ter ob upoštevanju svojih kadrovskih, prostorskih
in časovnih možnosti v soglasju iz prejšnjega odstavka, opredeli pogoje in
način za izvedbo predlaganih dejavnosti. Pri tem skrbi, da se z njihovo izvedbo
ne ovira izvajanje dejavnosti zavoda.
15. člen
(uporaba določb zakona, ki ureja kazenski postopek)
Če ta zakon ne določa drugače, se za zaslišanje in telesni
pregled otroka po tem zakonu uporabljajo določbe zakona, ki ureja kazenski
postopek, o zaslišanju priče in o izvedenstvu.
1. Zaslišanje otroka
16. člen
(strokovnjak)
(1) Zaslišanje otroka po tem zakonu se opravi s pomočjo
strokovnjaka ali strokovnjakinje (v nadaljnjem besedilu: strokovnjak).
(2) Strokovnjak iz prejšnjega odstavka mora imeti končano
najmanj izobrazbo osme ravni v skladu z zakonom, ki ureja slovensko ogrodje
kvalifikacij, psihološke ali medicinske smeri, socialnega dela ali specialnih
disciplin pedagoške smeri, najmanj pet let delovnih izkušenj z delom z otroki
in opravljeno dodatno usposabljanje za izvajanje zaslišanj otrok v skladu z 38.
členom tega zakona.
17. člen
(odreditev zaslišanja)
(1) Zaslišanje po tem zakonu se opravi na podlagi pisne
odredbe, ki jo na predlog upravičenega tožilca, osumljenca oziroma obdolženca,
zagovornika, zakonitega zastopnika otroka, otroka, ki je dopolnil 16 let,
pooblaščenca mladoletnega oškodovanca ali po uradni dolžnosti izda sodišče.
(2) V odredbi sodišče navede:
-       
da se izvedensko delo z zaslišanjem otroka zaupa zavodu;
-       
da zavod določi enega ali več strokovnjakov, ki neposredno opravijo
zaslišanje;
-       
da se zavodu omogočita pregled in prepis kazenskega spisa ter se na
njegovo zahtevo zagotovijo dodatna pojasnila, potrebna za izvedensko delo;
-       
osebne podatke otroka;
-       
dejstva in okoliščine, o katerih je treba zaslišati otroka;
-       
datum pripravljalnega sestanka in datum zaslišanja otroka.
(3) O odredbi, času in kraju pripravljalnega sestanka sodišče
obvesti zavod, upravičenega tožilca, osumljenca oziroma obdolženca,
zagovornika, če ga ta ima, otroka, ki je dopolnil 16 let, zakonitega zastopnika
otroka, zagovornika otroka po zakonu o varuhu človekovih pravic, pooblaščenca
mladoletnega oškodovanca in pristojni center za socialno delo. Obvestilo se
zaznamuje v spisu.
(4) Osumljenca oziroma obdolženca, ki nima zagovornika,
sodišče hkrati pouči, da ima pravico do proste izbire zagovornika, ki sme v
skladu s tem zakonom sodelovati pri zaslišanju otroka, in o pravici do
brezplačne pravne pomoči. O izbiri zagovornika mora osumljenec oziroma
obdolženec v treh dneh po prejemu obvestila o odredbi in pripravljalnem
sestanku obvestiti sodišče, sicer sodišče ravna v skladu z 18. členom tega
zakona. Osumljenca oziroma obdolženca sodišče pouči, da sme skupaj z obvestilom
predlagati, da sodišče odloži pripravljalni sestanek ali zaslišanje otroka
zaradi priprave obrambe, vendar ne več kot za osem dni.
18. člen
(imenovanje strokovnjaka)
(1) Zavod v skladu z zakonom, ki ureja kazenski postopek,
izmed strokovnjakov, zaposlenih v zavodu, brez odlašanja imenuje strokovnjaka,
s pomočjo katerega bo opravljeno zaslišanje.
(2) Zavod lahko izjemoma imenuje strokovnjaka, ki ni zaposlen
v zavodu, če so strokovnjaki zavoda zadržani ali če to zahtevajo druge
okoliščine, z izvedbo zaslišanja pa bi bilo nevarno odlašati.
19. člen
(postavitev zagovornika)
(1) Osumljencu ali obdolžencu, ki nima zagovornika in v treh
dneh od prejema obvestila o odredbi in pripravljalnem sestanku sodišča ne
obvesti o izbranem zagovorniku, postavi zagovornika sodišče.
(2) Če si osumljenec oziroma obdolženec po postavitvi
zagovornika vzame drugega zagovornika, opravlja postavljeni zagovornik naloge
do konca zaslišanja otroka, in to poleg izbranega zagovornika.
(3) Po prvem odstavku ravna sodišče tudi, če ugotovi, da
osumljenec ali obdolženec zlorablja pravico do proste izbire zagovornika.
20. člen
(odložitev pripravljalnega sestanka ali zaslišanja)
Sodišče sme na predlog upravičenega tožilca, osumljenca
oziroma obdolženca, otroka, ki je dopolnil 16 let, zakonitega zastopnika
otroka, pooblaščenca mladoletnega oškodovanca, zagovornika ali strokovnjaka
zavoda za največ osem dni odložiti pripravljalni sestanek ali zaslišanje otroka.
Hkrati določi novi datum sestanka ali zaslišanja.
21. člen
(vabilo)
(1) Otroku se vabilo na zaslišanje naznani ustno. Z vabilom
otroka seznani osebje zavoda, njegov zakoniti zastopnik ali druga oseba, ki jo
določi sodišče.
(2) Pri vabljenju otroka se določbe zakona, ki ureja kazenski
postopek, o seznanitvi s posledicami neopravičenega izostanka ne uporabljajo.
(3) O uspešni naznanitvi vabila se takoj obvesti sodišče, ki
to zaznamuje v spisu.
22. člen
(pripravljalni sestanek)
(1) Pripravljalni sestanek se opravi v prostorih zavoda.
Pripravljalni sestanek vodi preiskovalni sodnik.
(2) Udeleženci pripravljalnega sestanka so strokovnjak
zavoda, s pomočjo katerega bo opravljeno zaslišanje otroka, upravičeni tožilec,
predstavnik policije, osumljenec oziroma obdolženec, zagovornik, zakoniti
zastopnik otroka, pooblaščenec mladoletnega oškodovanca, svetovalec otroka,
zagovornik otroka po zakonu o varuhu človekovih pravic in strokovni delavec
centra za socialno delo.
(3) Na pripravljalnem sestanku se udeleženci izjavijo o
dejstvih in okoliščinah, ki so pomembne za izvedbo zaslišanja, o vprašanjih, ki
naj se postavijo otroku, in o načinu izvedbe zaslišanja otroka.
(4) Po pripravljalnem sestanku sme sodišče dopolniti ali
spremeniti odredbo o zaslišanju otroka. O dopolnitvah in spremembah odredbe
sodišče brez odlašanja obvesti udeležence pripravljalnega sestanka.
(5) O poteku pripravljalnega sestanka se vodi zapisnik v
skladu z določbami zakona, ki ureja kazenski postopek.
23. člen
(prostorske zahteve in prepoved osebnega stika)
(1) Prostor za zaslišanje obsega ločena prostora, med
katerima je zvočna in slikovna povezava.
(2) Prostor, v katerem je otrok, mora biti opremljen ob
upoštevanju načela skrbnega in obzirnega ravnanja z ranljivimi udeleženci
kazenskega postopka. Z opremo prostora se ne sme vplivati na vsebino otrokove
izpovedbe.
(3) Zavod zagotavlja, da med otrokom in osumljencem oziroma
obdolžencem neposredno pred in med zaslišanjem ter po zaslišanju ni neželenega
osebnega stika.
(4) Zavod zagotovi, da pred zaslišanjem ni neposrednega
osebnega stika med otrokom in drugimi udeleženci postopka, vključno s
strokovnjakom, ki bo opravil zaslišanje.
24. člen
(navzočnost oseb med zaslišanjem)
(1) Sodišče lahko dovoli, da sta poleg otroka in
strokovnjaka, ki pomaga pri izvedbi zaslišanja, v prostoru prisotna tudi ena
oseba, ki jo otrok sam izbere v skladu z določbami zakona, ki ureja kazenski
postopek, in tolmač, če je to potrebno.
(2) Navzočnost drugih oseb se zagotovi v ločenem prostoru s
pomočjo zvočne in slikovne povezave. Poleg sodnika, ki vodi postopek, in
potrebnega sodnega osebja so lahko v ločenem prostoru navzoči tudi upravičeni
tožilec, osumljenec oziroma obdolženec, zagovornik, zakoniti zastopnik otroka,
pooblaščenec mladoletnega oškodovanca, strokovni delavec centra za socialno
delo, svetovalec otroka in tehnično osebje zavoda ter druge osebe, katerih
navzočnost dovoli sodišče zaradi izvajanja dejavnosti zavoda. Sodišče sme
odrediti, da oseba začasno zapusti prostor, če bi bila njena navzočnost v
nasprotju z interesi uspešne izvedbe predkazenskega ali kazenskega postopka.
(3) Če sodišče oceni, da je zaradi varstva koristi otroka to
potrebno, odredi, da eden ali več udeležencev iz prejšnjega odstavka zaslišanje
spremljajo z uporabo tehničnih sredstev za prenos slike in glasu
(videokonferenca).
25. člen
(zaslišanje)
(1) Zaslišanje otroka se izvede tako, da se kar najbolj
upoštevajo načela tega zakona. Zaslišanje neposredno opravi strokovnjak zavoda.
Pri tem sledi izhodiščem, ki so bila oblikovana na pripravljalnem sestanku.
(2) Med zaslišanjem se strokovnjak, ki pomaga pri izvajanju
zaslišanja, in sodnik, ki vodi zaslišanje, sporazumevata s pomočjo elektronske
komunikacijske opreme ali na drug primeren način.
(3) Med zaslišanjem smejo udeleženci predlagati, naj se otroku
postavijo določena dodatna vprašanja ali raziščejo dodatne okoliščine. Sodišče
odloči, ali dovoli postavitev posameznega vprašanja in ga na primeren način
sporoči strokovnjaku, ki izvaja zaslišanje.
(4) Če strokovnjak, ki pomaga pri izvajanju zaslišanja,
oceni, da bi bila z določenim vprašanjem prizadeta celovitost otroka, o tem
obvesti sodnika. Sodnik bodisi prepove vprašanje bodisi dovoli, da se
zaslišanje v tem delu opravi tako, da celovitost otroka ne bo prizadeta.
(5) Pri zaslišanju otroka po tem zakonu se zanj ne
uporabljajo določbe zakona, ki ureja kazenski postopek, o soočenju z drugimi
pričami ali osumljencem oziroma obdolžencem, niti se ne uporabljajo določbe o
ukrepih za zagotavljanje navzočnosti in reda pri zaslišanju.
26. člen
(snemanje)
(1) Zaslišanje otroka se vselej zvočno in slikovno posname, s
čimer otroka na začetku zaslišanja seznani strokovnjak in mu obrazloži pomen
snemanja.
(2) Pri izvajanju snemanja se ne uporabljajo določbe zakona,
ki ureja kazenski postopek, o zahtevi zaslišanca za predvajanje posnetka ter o
pravici podati pojasnila in pripombe k posnetku.
(3) Zvočni in slikovni posnetek zaslišanja se lahko uporablja
za izvedbo kazenskega postopka, drugih sodnih postopkov in za zagotavljanje
krizne podpore in psihosocialne pomoči otroku.
(4) Če sodišče odredi prepis posnetka, se ta prepiše v
celoti.
27. člen
(zapisnik)
(1) Zapisnik pripravljalnega sestanka, posnetek in prepis
posnetka zaslišanja so sestavni del zapisnika o zaslišanju otroka.
(2) Pri sestavi zapisnika o zaslišanju otroka po tem zakonu
se zanj ne uporabljajo določbe zakona, ki ureja kazenski postopek, o
podpisovanju zapisnika.
28. člen
(ponovno zaslišanje)
(1) Če je treba otroka, zaslišanega po tem zakonu, ponovno
zaslišati, se uporabi ta zakon. Pri tem sodnik ne dovoli zaslišanja o
okoliščinah, ki so že bile predmet zaslišanja pri prvem zaslišanju.
(2) Ponovno zaslišanje otroka opravi isti strokovnjak kot
predhodno, razen če obstaja utemeljen razlog, da zavod imenuje drugega
strokovnjaka.
2. Telesni pregled otroka
29. člen
(pomoč zavoda)
Zavod zagotavlja prostore in drugo pomoč pri opravljanju
telesnega pregleda tako, da je v največji meri zagotovljeno skrbno in obzirno
ravnanje z otrokom.
30. člen
(izvedenstvo telesnih poškodb)
Pri izvedenstvu telesnih poškodb sodišče posebno skrbno
presodi, ali naj se izvedenstvo opravi na podlagi medicinske dokumentacije in
drugih podatkov v spisu ali tudi s pregledom otroka.
31. člen
(pojasnilna dolžnost)
Pred telesnim pregledom se otroku posebno pazljivo in skrbno
pojasnita pomen in narava zdravniških dejanj, pomembnih za analizo in
ugotovitev dejstev, pomembnih za kazenski postopek.
32. člen
(nasprotovanje otroka)
(1) Če otrok kljub skrbnim pojasnilom nasprotuje pregledu, se
izvedenstvo telesnih poškodb opravi s pregledom medicinske dokumentacije in
podatkov v spisu, razen če bi bilo to v nasprotju z interesi uspešne izvedbe
predkazenskega ali kazenskega postopka.
(2) Pri telesnem pregledu otroka po tem zakonu se zanj
določbe zakona, ki ureja kazenski postopek, o ukrepih za zagotavljanje reda pri
izvajanju preiskovalnih dejanj, ne uporabljajo.
3. Krizna podpora in psihosocialna pomoč
33. člen
(krizna podpora in psihosocialna pomoč)
(1) Zavod zagotavlja krizno podporo in psihosocialno pomoč
otroku.
(2) Krizna podpora pomeni zlasti psihološko podporo otroku ob
zaslišanju in telesnem pregledu.
(3) Psihosocialna pomoč pomeni trajnejšo obliko psihološke,
socialne in praktične pomoči otroku, ki sledi v času po zaslišanju ali telesnem
pregledu.
(4) Zavod lahko zagotavlja krizno podporo in psihosocialno
pomoč tudi otrokovim družinskim članom, ki niso osumljeni kaznivega dejanja
zoper otroka, če to po presoji svetovalca narekuje korist otroka.
(5) Zavod se za izvajanje krizne podpore in psihosocialne
pomoči lahko povezuje z drugimi organizacijami, ki nudijo pomoč, zlasti s
centri za socialno delo, izvajalci zdravstvene dejavnosti in drugimi
strokovnjaki ter nevladnimi organizacijami s področja zavoda.
34. člen
(svetovalec otroka)
(1) Krizno podporo in psihosocialno pomoč izvaja svetovalec
ali svetovalka otroka (v nadaljnjem besedilu: svetovalec).
(2) Direktor ali vodja enote zavoda po prejemu odredbe
sodišča o zaslišanju ali telesnem pregledu otroka brez odlašanja otroku imenuje
svetovalca. Svetovalec ne sme biti oseba, ki v istem primeru opravlja zaslišanje
otroka (v nadaljnjem besedilu: dodeljeni svetovalec).
(3) Svetovalec mora imeti končano najmanj izobrazbo osme
ravni v skladu z zakonom, ki ureja slovensko ogrodje kvalifikacij, psihološke
ali medicinske smeri, socialnega dela ali specialnih disciplin pedagoške smeri,
najmanj tri leta delovnih izkušenj z delom z otroki in opravljeno dodatno
usposabljanje za izvajanje krizne podpore in psihosocialne pomoči otrokom v
skladu z 38. členom tega zakona.
(4) Zavod skrbi, da otroka, razen v izjemnih primerih, ves
čas obravnave spremlja isti svetovalec.
(5) Svetovalec sme dostopati do vseh podatkov, ki jih
obdeluje zavod in ki jih potrebuje pri svojem delu.
35. člen
(krizna podpora)
(1) Dodeljeni svetovalec sprejme otroka neposredno pred
zaslišanjem ali telesnim pregledom. Prvi stik z otrokom zajema le seznanitev in
pomiritev otroka, pri čemer svetovalec otroku pojasni potek zaslišanja ali
telesnega pregleda in nadaljnje obravnave.
(2) Dodeljeni svetovalec spremlja zaslišanje otroka v ločeni
sobi.
(3) Dodeljeni svetovalec neposredno po zaslišanju ali
telesnem pregledu otroka v skladu s pravili stroke in pravili zavoda otroku
nudi strokovno pomoč in podporo, kar pomeni tudi začetek psihosocialne pomoči.
36. člen
(psihosocialna pomoč)
(1) Dodeljeni svetovalec otroku nudi psihosocialno pomoč v
času po zaslišanju ali telesnem pregledu.
(2) Svetovalec za otroka v najkrajšem času pripravi načrt
obravnave, v katerem glede na okoliščine in potrebe otroka določi intenzivnost
in pogostost stikov z otrokom ter v skladu s strokovnimi usmeritvami in pravili
zavoda opredeli vsebino psihosocialne pomoči. Svetovalec načrt obravnave
dopolnjuje in prilagaja med trajanjem psihosocialne pomoči.
(3) Psihosocialna pomoč traja šest mesecev od začetka
obravnave, tudi če otrok v tem času že dopolni 18 let. Če svetovalec oceni, da
otrok potrebuje nadaljnjo obravnavo, ga usmeri k ustreznim institucijam zunaj
zavoda. Po preteku šestih mesecev svetovalec nadaljuje obravnavo otroka v
zavodu le, dokler ustrezna pomoč ni zagotovljena zunaj zavoda.
(4) V okviru psihosocialne pomoči svetovalec po lastni
presoji sodeluje z drugimi oblikami podpore in pomoči, ki jih nudijo državni
organi ali nevladne organizacije, ter otroka povezuje z njimi.
37. člen
(prostovoljnost sodelovanja)
(1) Otrok se prostovoljno vključuje v krizno podporo in
psihosocialno pomoč, ki jo zagotavlja zavod.
(2) Za otroka, mlajšega od 15 let, soglasje za vključitev v
krizno podporo in psihosocialno pomoč poda njegov zakoniti zastopnik.
IV. USPOSABLJANJE IN SODELOVANJE
38. člen
(usposabljanje)
(1) Zavod zagotavlja redna usposabljanja strokovnjakov za
pomoč pri zaslišanju otrok ter svetovalcev za izvajanje krizne podpore in
psihosocialne pomoči otrokom in njihovim družinskim članom.
(2) Zavod zagotavlja multidisciplinarna in medinstitucionalna
usposabljanja ter izvaja ozaveščanja strokovnjakov različnih področij, ki se
ukvarjajo z otroki, in splošne javnosti o dejavnosti zavoda ter ustrezni
obravnavi otrok, ki so oškodovanci ali priče kaznivih dejanj.
(3) Postopek in pogoje za pristop k preverjanju
usposobljenosti določi minister, pristojen za pravosodje.
39. člen
(sodelovanje med udeleženci postopka)
(1) Udeleženci postopkov krizne podpore in psihosocialne
pomoči otroku po tem zakonu morajo sodelovati z zavodom v zadevah po tem zakonu
in zavodu predati potrebne podatke.
(2) Zavod sprejme protokole, ki vsebujejo priporočila za
poenoteno in strokovno izvajanje celostne obravnave in standarde sodelovanja
med udeleženci.
(3) Način sodelovanja med zavodom in drugimi udeleženci pri
zagotavljanju celostne obravnave določi Vlada Republike Slovenije.
V. PREHODNE IN KONČNE DOLOČBE
40. člen
(izdaja podzakonskih predpisov)
Podzakonska predpisa iz tretjega odstavka 38. člena in
tretjega odstavka 39. člena se izdata v šestih mesecih po uveljavitvi tega
zakona.
41. člen
(sprejetje akta o ustanovitvi zavoda)
Vlada Republike Slovenije sprejme akt o ustanovitvi zavoda v
treh mesecih po uveljavitvi tega zakona.
42. člen
(strokovnjaki za zaslišanje otroka v prehodnem obdobju)
Do zagotovitve zadostnega števila strokovnjakov,
usposobljenih za izvajanje zaslišanja otroka, vendar ne dlje kot pet let po
začetku veljavnosti tega zakona, sme zavod ne glede na drugi odstavek 16. člena
tega zakona za izvajanje zaslišanja otroka za strokovnjaka, s pomočjo katerega bo
opravljeno zaslišanje, imenovati tudi uradno osebo policije, ki je zaslišanje
otrok ali zbiranje obvestil od otrok opravljala najmanj pet let, je uspešno
opravila poklicna usposabljanja s tega področja in je v skladu z 38. členom
tega zakona uspešno opravila dodatno usposabljanje.
43. člen
(začetek uporabe)
Določbe III. poglavja Zagotavljanje celostne obravnave otroka
(14. do 37. člen) tega zakona se za zadeve iz:
-       
prvega odstavka 1. člena tega zakona za kazniva dejanja zoper spolno
nedotakljivost in iz tretjega odstavka 1. člena tega zakona začnejo uporabljati
1. maja 2022;
-       
prvega odstavka 1. člena tega zakona za določena kazniva dejanja iz
drugega odstavka 2. člena, razen za kazniva dejanja zoper spolno
nedotakljivost, in drugega odstavka 1. člena tega zakona začnejo uporabljati
1. maja 2024.
44. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 713-01/21-3/16
Ljubljana, dne 26. marca 2021
EPA 1636-VIII
Državni zbor
Republike Slovenije
Igor Zorčič
predsednik