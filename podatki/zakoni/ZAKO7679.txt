1. člen
(namen zakona)
Ta zakon določa gospodarske družbe sistemskega pomena za
Republiko Slovenijo, ki s svojim delovanjem bistveno vplivajo na gospodarsko,
socialno in finančno stabilnost v Republiki Sloveniji (v nadaljnjem besedilu:
družba sistemskega pomena), večinskega delničarja ali družbenika (v nadaljnjem
besedilu: večinski družbenik) v teh družbah, razmerja med družbo sistemskega
pomena in večinskim družbenikom, ki je v postopku zaradi insolventnosti ali
drugih postopkih, ki vsebinsko ustrezajo postopkom zaradi odprave razlogov
insolventnosti oziroma prestrukturiranja (v nadaljnjem besedilu: postopek zaradi
insolventnosti) in določa razloge in pogoje za imenovanje, pristojnosti in
prenehanje mandata začasnega izrednega člana oziroma članice uprave (v
nadaljnjem besedilu: izredni član uprave) družbe sistemskega pomena.
2. člen
(pojmi)
(1) Družba sistemskega pomena po tem zakonu je družba,
ustanovljena v skladu z določbami zakona, ki ureja gospodarske družbe, in ki na
podlagi podatkov iz zadnjega javno objavljenega letnega poročila izpolnjuje
naslednja pogoja:
-       
zaposluje vsaj 6000 ljudi na ozemlju Republike Slovenije in
-       
čisti prihodki od prodaje so večji od 1 milijarde eurov.
(2) Večinski družbenik je oseba, ki ima skupaj s povezanimi
družbami v družbi sistemskega pomena več kot 50 odstotni delež v osnovnem
kapitalu ali večino glasovalnih pravic družbe sistemskega pomena.
(3) Za povezane družbe se štejejo družbe, kot jih določa
zakon, ki ureja gospodarske družbe.
(4) Ta zakon ne velja za kreditne institucije, kot jih
opredeljuje zakon, ki ureja bančništvo, in zavarovalnice, kot jih opredeljuje
zakon, ki ureja zavarovalništvo.
(5) Če ima družba sistemskega pomena enotirni sistem
upravljanja, funkcijo izrednega člana uprave po tem zakonu opravlja izredni
izvršni direktor, ki je član upravnega odbora družbe sistemskega pomena.
3. člen
(pogoji za imenovanje izrednega člana uprave v družbi
sistemskega pomena)
(1) Če je večinski družbenik družbe sistemskega pomena ali z
njim povezana oseba v postopku zaradi insolventnosti lahko Vlada Republike
Slovenije (v nadaljnjem besedilu: vlada) s sklepom predlaga sodišču, da imenuje
izrednega člana uprave v družbo sistemskega pomena.
(2) Vlada v sklepu ugotovi, da je večinski družbenik družbe
sistemskega pomena v postopku zaradi insolventnosti ter, da utegne to ogroziti
družbo sistemskega pomena in s tem gospodarsko, socialno ali finančno
stabilnost Republike Slovenije.
4. člen
(postopek imenovanja)
(1) Če je izpolnjen pogoj iz prejšnjega člena, lahko vlada
predlaga Okrožnemu sodišču v Ljubljani, da v nepravdnem postopku imenuje
izrednega člana uprave v družbi sistemskega pomena.
(2) Sodnik posameznik imenuje izrednega člana uprave v roku
treh dni od prejema predloga vlade. Pritožba ne zadrži izvršitve.
(3) Zoper sklep o imenovanju izrednega člana uprave ni
izrednih pravnih sredstev.
(4) Izredni član uprave je lahko vsaka oseba, ki izpolnjuje
pogoje za člana uprave, v skladu z zakonom, ki ureja gospodarske družbe.
(5) Izrednega člana uprave sodišče vpiše v sodni register po
uradni dolžnosti po hitrem postopku.
5. člen
(pristojnosti izrednega člana uprave)
(1) Člani uprave in izredni član uprave skupno zastopajo
družbo sistemskega pomena in soglasno sprejemajo odločitve glede vodenja vseh
poslov, povezanih z večinskim družbenikom ali z njim povezanimi družbami. Šteje
se, da so posli z večinskim družbenikom ali z njim povezanimi družbami tudi
posli preko posrednikov, če je končni koristnik blaga, storitev, investicij ali
denarja večinski družbenik ali z njim povezane družbe.
(2) Izredni član uprave ima v okviru pristojnosti iz
prejšnjega odstavka iste pravice in odgovornosti, kot ostali člani uprave v
družbi sistemskega pomena.
(3) Izredni član uprave nima pravice odločanja v drugih
poslih.
(4) Izredni član uprave odškodninsko odgovarja samo za posle
iz prvega odstavka tega člena.
(5) Vsak posel, ki je sprejet v nasprotju s prvim odstavkom
tega člena, je ničen.
(6) Stroške povezane s plačilom za delo za izrednega člana
uprave krije družba sistemskega pomena.
(7) Višino plačila izrednega člana uprave določi nadzorni
svet družbe sistemskega pomena, pri čemer upošteva veljavno politiko prejemkov
za člane uprave.
(8) Izredni član uprave vzpostavi sistem nadzora, sistem
ustreznih notranjih kontrol in poročanja glede vseh poslov, povezanih z
večinskim družbenikom ali z njim povezanimi osebami.
6. člen
(določbe v zvezi s povezanimi družbami)
(1) Določbe v zvezi s povezanimi družbami, določene v zakonu,
ki ureja gospodarske družbe, ki omogočajo večinskemu družbeniku, da daje
navodila družbi sistemskega pomena za vodenje poslov, ki so za to družbo škodljivi,
ne veljajo, tudi če se prikrajšanje s strani večinskega družbenika nadomesti.
Ta odstavek velja od sprejema sklepa vlade iz prvega odstavka 3. člena
tega zakona.
(2) V času veljavnosti mandata izrednega člana uprave družba
sistemskega pomena ne sme večinskemu družbeniku ali z njim povezanim družbam
podeliti nobenih poroštev, garancij, posojil, jamstev ali podobnih zavez in ne
sme odobriti posojila neposredno ali posredno, predujma (ali drugega
instrumenta obratnega kapitala), blagovnih kreditov ali plačati dodatnih
storitev večinskemu družbeniku, razen če s tem soglaša izredni član uprave.
(3) V času veljavnosti mandata izrednega člana uprave družba
sistemskega pomena ne sme pristopiti ali prevzeti dolga ali izvesti plačila
namesto večinskega družbenika ali z njim povezanih družb.
(4) V vsakem primeru morajo biti transakcije iz drugega
odstavka tega člena izvedene v skladu z načelom tržnih cen in ne sme priti do
prikrajšanja osnovnega kapitala, sicer so pravni posli nični v skladu s pravili
zakona, ki ureja gospodarske družbe glede kršitve prepovedi vračila vložka.
(5) Družba sistemskega pomena mora vsake tri mesece sestaviti
poročilo o vseh poslih, sklenjenih z večinskim družbenikom ali z njim
povezanimi družbami.
(6) S poročilom se mora pred njegovo javno objavo seznaniti
nadzorni svet družbe. Izredni član uprave pripravi poročilo, ki je primerno za
javno objavo.
(7) Izredni član uprave takoj po seznanitvi nadzornega sveta
s poročilom poročilo predstavi ministrici ali ministru (v nadaljnjem besedilu: minister),
pristojnemu za gospodarstvo.
7. člen
(prenehanje mandata izrednega člana uprave)
(1) Izrednega člana uprave razreši sodišče na predlog vlade.
(2) Izrednega člana uprave nadzorni svet družbe sistemskega
pomena ne more odpoklicati.
(3) Vlada predlaga razrešitev, ko:
-       
se zaključijo postopki zaradi insolventnosti večinskega družbenika ali z
njim povezane osebe,
-       
družba sistemskega pomena ni več povezana z večinskim družbenikom ali z
njim povezanimi osebami,
-       
ne izpolnjuje več pogojev za izrednega člana uprave,
-       
krši obveznosti, predpisane s tem zakonom oziroma z akti, ki urejajo
delovanje gospodarskih družb.
8. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 310-01/17-5/16
Ljubljana, dne 25. aprila 2017
EPA 1905-VII
Državni zbor
Republike Slovenije
dr. Milan Brglez l.r.
Predsednik