I. SPLOŠNE DOLOČBE
1. člen
(namen zakona)
(1) Ta zakon ureja pogoje za odvzem delov človeškega
telesa (v nadaljnjem besedilu: deli telesa) od žive ali umrle osebe in pogoje
za presaditev delov telesa v telo druge osebe zaradi zdravljenja, ob
spoštovanju svobode osebnosti in drugih osebnostnih pravic.
(2) Ta zakon ureja tudi standarde kakovosti in varnosti
za človeške organe (v nadaljnjem besedilu: organi), ki so namenjeni za
presaditev v človeško telo, da se zagotovi visoka raven varovanja zdravja
ljudi, v skladu z Direktivo 2010/53/EU Evropskega parlamenta in Sveta z dne
7. julija 2010 o standardih kakovosti in varnosti človeških organov,
namenjenih za presaditev (UL L št. 207 z dne 6. 8. 2010, str. 14) in
njenim popravkom (UL L št. 243 z dne 16. 9. 2010, str. 68) (v nadaljnjem besedilu:
Direktiva 2010/53/EU), ter izmenjavo organov v skladu z Izvedbeno direktivo
Komisije 2012/25/EU z dne 9. oktobra 2012 o postopkih za pošiljanje
informacij pri izmenjavi človeških organov za presaditev med državami članicami
(UL L št. 275 z dne 10. 10. 2012, str. 27; v nadaljnjem besedilu:
Direktiva 2012/25/EU).
2. člen
(področje uporabe in izjeme)
(1) Ta zakon se na področju kakovosti in varnosti
organov uporablja za darovanje, testiranje, določanje značilnosti,
pridobivanje, konzerviranje, prevoz in presajanje organov zaradi zdravljenja
ter raziskav na organih, namenjenih za presaditev.
(2) Ta zakon se ne uporablja za odvzem krvi in krvnih
pripravkov, standarde kakovosti in varnosti človeških tkiv in celic, namenjenih
za zdravljenje, ter darovanje, odvzem, shranjevanje in uporabo reproduktivnih
celic, ki so urejeni v posebnih predpisih.
3. člen
(pomen izrazov)
(1) Izrazi, uporabljeni v tem zakonu, pomenijo:
1.     
»čakalni seznam prejemnikov« je seznam oseb, ki čakajo na presaditev;
2.     
»darovalec ali darovalka« (v nadaljnjem besedilu: darovalec) je oseba,
ki daruje del telesa, ne glede na to, ali do darovanja pride za časa življenja
te osebe ali po njeni smrti;
3.     
»darovanje« je darovanje dela telesa, namenjenega za presaditev;
4.     
»deli telesa« so organi, tkiva in celice;
5.     
»dodeljevanje« je postopek, po katerem se izbere najustreznejšega prejemnika;
6.     
»določanje značilnosti darovalca« je zbiranje ustreznih podatkov o
značilnostih darovalca, ki so potrebni za oceno njegove ustreznosti za
darovanje organa, da se opravi pravilna ocena tveganja, zmanjšajo tveganja za
prejemnika in zagotovi učinkovito dodeljevanje organov;
7.     
»določanje značilnosti organa« je zbiranje ustreznih podatkov o
značilnostih organa, ki so potrebni za oceno njegove ustreznosti, da se opravi
pravilna ocena tveganja in zmanjšajo tveganja za prejemnika ter zagotovi
učinkovito dodeljevanje organov;
8.     
»donorski center« je javni zdravstveni zavod ali enota tega zavoda, ki
izvaja dejavnost pridobivanja;
9.     
»država članica izvora« je država članica Evropske unije, v kateri se
odvzame organ, namenjen za presaditev;
10.  
»država članica prejemnica« je država članica Evropske unije, v katero
se pošlje organ, namenjen za presaditev;
11.  
»evropska organizacija za izmenjavo organov« je javna ali zasebna
nepridobitna organizacija, ki se ukvarja z nacionalno ali čezmejno izmenjavo
organov, katere večina članic so države članice Evropske unije;
12.  
»hud neželen dogodek« je kateri koli neželen in nepredviden dogodek v
zvezi s katero koli stopnjo postopka oddarovanja do presaditve, ki lahko
povzroči prenos nalezljive bolezni, smrt, ogrozi življenje, povzroči
invalidnost ali nezmožnost za delo, katerega posledica je hospitalizacija ali
obolevnost ali ki podaljša hospitalizacijo ali obolevnost;
13.  
»huda neželena reakcija« je nenameren odziv, vključno s pojavom
prenosljive bolezni, pri živem darovalcu ali prejemniku, ki bi lahko bil
povezan s katero koli stopnjo postopka od darovanja do presaditve, ki je
smrten, smrtno nevaren, ki povzroča invalidnost ali nezmožnost za delo, ali
katerega posledica je hospitalizacija ali obolevnost ali ki podaljša
hospitalizacijo ali obolevnost;
14.  
»konzerviranje« je uporaba kemičnih snovi, spremenjenih okoljskih razmer
ali drugih sredstev, da se prepreči ali upočasni biološko ali fizično
propadanje organov v obdobju od odvzema do presaditve;
15.  
»možni prejemnik« je oseba, ki se pripravlja za uvrstitev na čakalni
seznam prejemnikov;
16.  
»nacionalna identifikacijska številka darovalca oziroma prejemnika« je
identifikacijska oznaka, ki jo v skladu z nacionalnim sistemom identifikacije
darovalcu ali prejemniku dodeli Slovenija-transplant in služi kot povezovalni
znak, prek katerega se sledi darovalcu in prejemniku organa, zlasti pri
izmenjavi podatkov med donorskimi centri, transplantacijskimi centri in drugimi
državami članicami Evropske unije;
17.  
»nesorodna presaditev« je presaditev celic, odvzetih eni osebi in
uporabljenih pri drugi osebi;
18.  
»odvzem« je operativni poseg, s katerim se odvzame del telesa od darovalca;
19.  
»organ« je diferenciran del človeškega telesa, ki je sestavljen iz
različnih tkiv, ter ima lastno strukturo, žilje in sposobnost razvoja
fizioloških funkcij s precejšnjo stopnjo avtonomije; za organ se šteje tudi del
organa, če je njegova funkcija taka, da se v človeškem telesu uporabi za enak
namen kot cel organ ter ohrani zahteve glede strukture in žilja;
20.  
»operativni postopki« so pisna navodila, ki določajo faze posameznega
postopka, vključno z materialom in metodami, ki se uporabljajo, ter pričakovanim
končnim izidom;
21.  
»osebe, ki so bile umrlemu blizu« so: zakonec ali zunajzakonski partner,
partner iz registrirane istospolne partnerske skupnosti, starši, stari starši,
druge polnoletne osebe, ki so: otroci, vnuki, bratje in sestre ter osebe, ki so
bile z umrlim v zaupnem razmerju in to lastnost vsaj verjetno izkažejo;
22.  
»prejemnik ali prejemnica« (v nadaljnjem besedilu: prejemnik) je oseba,
ki prejme del telesa za presaditev ali je uvrščena na čakalni seznam
prejemnikov;
23.  
»presaditev« je postopek, namenjen ponovni vzpostavitvi nekaterih
funkcij človeškega telesa s prenosom dela telesa darovalca v telo prejemnika;
24.  
»preskrba z organi« je darovanje, testiranje, določanje značilnosti,
pridobivanje, konzerviranje, prevoz in presaditev organov zaradi zdravljenja
ter raziskav na organih, namenjenih za presaditev;
25.  
»pridobivanje« je postopek s katerim darovani organi postanejo
razpoložljivi in vključuje zaznavo možnega darovalca, pogovor z osebami, ki so
bile umrlemu blizu, ohranjanje vitalnosti delov telesa mrtvega darovalca ter
odvzem in privolitev pri živem darovalcu;
26.  
»sledljivost« je možnost, da se najde in identificira organ v vseh fazah
preskrbe z organi ali uničenja, vključno z možnostjo, da se identificirata
darovalec in donorski center, poiščejo prejemniki pri transplantacijskem centru
ter identificirajo vsi pomembni neosebni podatki v zvezi s proizvodi in
materiali v stiku z organom;
27.  
»sorodna presaditev« je presaditev celic, odvzetih in uporabljenih pri
isti osebi;
28.  
»specifikacija organa« je:
- 
anatomski opis organa, ki vključuje vrsto organa (npr. srce, jetra),
- 
po potrebi položaj organa v telesu (levo ali desno),
- 
podatek o tem, ali gre za cel organ ali njegov del, z navedbo režnja,
krila ali dela;
29.  
»transplantacijski center« je javni zdravstveni zavod ali enota tega
zavoda, ki izvaja dejavnost presaditve organov;
30.  
»tretja država« je država, ki ni članica Evropske unije;
31.  
»uničenje« je končna usoda organa, kadar ta ni bil uporabljen za
presaditev.
(2) Izraz »tkiva in celice« pomeni enako, kot je
določeno v zakonu, ki ureja kakovost in varnost človeških tkiv in celic,
namenjenih za zdravljenje.
4. člen
(načela, ki urejajo darovanje)
(1) Darovanje temelji na načelih prostovoljnosti,
neplačanosti in altruizma, v skladu s katerimi za odvzete dele telesa ni
dopustno dati oziroma prejeti nobenega plačila niti druge premoženjske ali
nepremoženjske koristi.
(2) Ne glede na prejšnji odstavek so dopustni plačilo
zdravstvenih storitev in nadomestilo plače darovalcu med začasno zadržanostjo
od dela ter povračilo potnih stroškov, v skladu s predpisi s področja
zdravstvenega varstva in zdravstvenega zavarovanja.
(3) Oglaševanje potrebe po delih telesa in
razpoložljivosti delov telesa, če je namen oglaševanja ponujanje ali iskanje
dobička ali podobnih koristi, je prepovedano.
5. člen
(Etična komisija za presaditve)
(1) Predsednika in osem članov Etične komisije za
presaditve iz tretjega odstavka 6. člena in tretjega odstavka 7. člena tega
zakona imenuje minister oziroma ministrica, pristojna za zdravje (v nadaljnjem
besedilu: minister) med izkušenimi in uglednimi strokovnjaki s področja
medicinskih, psiholoških, socioloških in pravnih ved ter s področja etike in
deontologije za obdobje štirih let in so lahko ponovno imenovani.
(2) Komisija iz prejšnjega odstavka za svoje delovanje
sprejme poslovnik, h kateremu da soglasje minister.
II. POGOJI ZA PRIDOBIVANJE IN PRESADITEV DELOV TELESA
1. Pridobivanje delov telesa živega darovalca
6. člen
(osebe, ki se jim lahko odvzamejo deli telesa)
(1) Deli telesa se lahko odvzamejo samo osebi, starejši
od 18 let, pod pogojem, da je vse do odvzema sposobna za razsojanje.
(2) Ne glede na prejšnji odstavek se lahko iz posebno
upravičenih razlogov deli telesa, ki se obnavljajo, odvzamejo tudi osebi,
mlajši od 18 let oziroma osebi, ki ni sposobna za razsojanje, če gre za
presaditev osebi, s katero je genetsko, družinsko ali čustveno povezana.
(3) Za odvzem po prejšnjem odstavku je potrebno
predhodno pisno soglasje Etične komisije za presaditve.
7. člen
(deli telesa, ki se lahko odvzamejo živemu darovalcu)
(1) Iz telesa živega darovalca se lahko praviloma
odvzamejo samo deli telesa, ki se obnavljajo.
(2) Ne glede na prejšnji odstavek, je mogoče odvzeti iz
telesa živega darovalca posamezno ledvico, del jeter ali del pljuč zaradi
presaditve osebi, s katero je genetsko, družinsko ali čustveno povezan, če ni
mogoče v razumnem času dobiti organa umrlega darovalca ali če uporaba organa
živega darovalca zagotavlja bistveno boljše možnosti zdravljenja kot druge
oblike nadomestnega zdravljenja končne odpovedi ledvic, jeter ali pljuč.
(3) Za odvzem po prejšnjem odstavku je potrebno
predhodno pisno soglasje Etične komisije za presaditve.
(4) Ne glede na prvi odstavek tega člena se lahko, s
privolitvijo ženske, ki je rodila otroka, zbirajo in shranjujejo krvotvorne
matične celice in tkiva iz oddvojene popkovnice živorojenega otroka ter tkiva
in celice, ki bi bile sicer po rojstvu otroka uničene. Tako zbrane celice se
lahko uporabljajo za sorodno ali nesorodno presaditev.
(5) Postopke zbiranja, shranjevanja in uporabe celic iz
prejšnjega odstavka predpiše minister.
8. člen
(privolitev živega darovalca)
(1) Odvzem delov telesa živega darovalca je dovoljen
samo, če darovalec v to pisno privoli in če je tveganje za njegovo zdravje po
medicinskih merilih v mejah sprejemljivega. Tveganje ne sme biti nesorazmerno v
primerjavi s pričakovano koristjo za prejemnika.
(2) Privolitev darovalca se mora nanašati na načrtovani
odvzem. Privolitev mora biti svobodna in zavestna ter izoblikovana na podlagi
primernega pojasnila o naravi, namenu in poteku odvzema, verjetnosti njegovega
uspeha, običajnih tveganjih, evidentiranju in varstvu osebnih podatkov ter
nadaljnjem spremljanju. Pojasnilo ne sme biti sugestivno.
(3) Privolitev je lahko vezana na pogoj, da se
presaditev opravi določeni osebi.
(4) Darovalec ima pred privolitvijo pravico do posveta
in drugega mnenja glede tveganj za svoje zdravje z zdravnikom, ki ne bo
udeležen pri odvzemu ali presaditvi dela telesa in ni izbrani osebni zdravnik
prejemnika.
(5) Privolitev lahko darovalec v pisni obliki prekliče
kadarkoli do začetka odvzema.
(6) Če je darovalec oseba, mlajša od 18 let ali oseba,
ki ni sposobna za razsojanje, da privolitev zakoniti zastopnik. Kljub
privolitvi zakonitega zastopnika se odvzem ne sme opraviti, če oseba temu
izrecno nasprotuje.
(7) Če ni s tem zakonom drugače določeno, se za
obveščenost darovalca, pojasnilno dolžnost, pravico do drugega mnenja,
privolitev darovalca in uveljavljanje pravic darovalca, ki ni sposoben za
razsojanje, smiselno uporabljajo določbe zakona, ki ureja pacientove pravice.
2. Pridobivanje delov telesa umrlega
9. člen
(spoštovanje dostojanstva umrlega in oseb, ki so bile
umrlemu blizu)
Pri odvzemu delov telesa umrle osebe je treba ravnati z
dolžnim spoštovanjem do osebnega dostojanstva umrlega in oseb, ki so bile
umrlemu blizu ter z upoštevanjem načel etike in deontologije.
10. člen
(odvzem delov telesa umrlega)
(1) Deli telesa umrlega se lahko odvzamejo zaradi
presaditve po smrti darovalca.
(2) Smrt darovalca je možganska smrt ali smrt po
dokončni zaustavitvi srca, potem ko je po medicinskih merilih in na predpisan
način ugotovljena z gotovostjo.
(3) Možgansko smrt ugotovi komisija za ugotavljanje
smrti, ki jo sestavljata najmanj dva zdravnika. Odločitev članov komisije mora
biti samostojna in soglasna. O ugotovitvi možganske smrti se sestavi zapisnik,
ki ga morajo podpisati vsi člani komisije.
(4) Člani komisije za ugotavljanje smrti ne smejo biti
zdravniki, ki bodo sodelovali pri odvzemu ali presaditvi ali so kakorkoli
zainteresirani za presaditev ali z njo povezani.
(5) Pri osebi, ki je umrla po dokončni zaustavitvi srca,
se ugotovi smrt po postopku, ki ga predpiše minister. Zdravnik, ki ugotovi
smrt, ne sme sodelovati pri odvzemu ali presaditvi.
(6) Podrobna medicinska merila, način in postopek ugotavljanja
možganske smrti ter sestavo komisije za ugotavljanje smrti iz tretjega odstavka
tega člena predpiše minister.
11. člen
(opredelitev v zvezi z darovanjem delov telesa po smrti)
(1) Vsakdo, ki je po zakonu, ki ureja pacientove
pravice, sposoben samostojno odločati o zdravljenju, lahko za časa življenja
pisno privoli v darovanje ali nasprotuje darovanju delov telesa po smrti (v
nadaljnjem besedilu: opredelitev).
(2) Opredelitev se lahko poda pri Slovenija-transplant,
pri izbranem osebnem zdravniku ali pred pooblaščeno osebo organa ali
organizacije, ki s Slovenija-transplant sklene pisni dogovor za zbiranje
opredelitev.
(3) Opredelitev se poda na obrazcu, ki vsebuje:
1.     
podatke o identiteti osebe, ki podaja opredelitev: osebno ime, rojstni
datum, prebivališče in ZZZS številka ali izjemoma drug osebni podatek, ki osebo
nedvoumno določa;
2.     
osebno ime in drug podatek, ki nedvoumno določa priče, pred katerimi je
podana opredelitev v primeru iz devetega odstavka tega člena;
3.     
podatke o pooblaščeni osebi, pred katero je podana opredelitev (osebno
ime in organ ali organizacija, v okviru katere je dana privolitev);
4.     
vsebino opredelitve;
5.     
pojasnila o pomenu darovanja po smrti;
6.     
pojasnilo, da oseba lahko opredelitev kadarkoli prekliče;
7.     
datum opredelitve;
8.     
podpis osebe, ki daje opredelitev, razen v primeru iz devetega odstavka
tega člena;
9.     
druge sestavine, ki so potrebne glede na naravo in okoliščine
opredelitve, ali jih določa drug zakon.
(4) Opredelitev lahko oseba poda tudi elektronsko, v
skladu s predpisi, ki urejajo elektronsko poslovanje in elektronski podpis.
(5) Opredelitev se evidentira v zbirki podatkov iz
drugega odstavka 43. člena tega zakona, ki jo upravlja Slovenija-transplant.
(6) Podatki o opredelitvi so po smrti darovalca dostopni
bolnišničnemu transplantacijskemu koordinatorju donorskega centra in centralnim
transplantacijskim koordinatorjem iz 38. člena tega zakona z vpogledom v zbirko
podatkov iz prejšnjega odstavka.
(7) Obrazec za opredelitev, način in postopek
opredelitve, postopek zapisa in izbrisa podatkov v zbirki podatkov iz petega
odstavka tega člena ter postopek seznanitve z opredelitvijo predpiše minister.
(8) Opredelitev lahko oseba kadarkoli prekliče na način,
kakor je predviden za opredelitev.
(9) Če oseba ne more podati pisne opredelitve, se lahko
opredeli tudi ustno v prisotnosti izbranega osebnega zdravnika in dveh
polnoletnih prič, skupaj z navedbo razloga nezmožnosti, kar je treba
dokumentirati na obrazcu iz tretjega odstavka tega člena tako, da izjavo
podpišejo izbrani osebni zdravnik te osebe in priči.
12. člen
(odvzem delov telesa po predhodni pisni privolitvi)
Na podlagi pisne privolitve iz prejšnjega člena, se lahko
umrlemu po smrti odvzame del telesa, potem ko se o tem predhodno obvesti eno od
oseb, ki so bile umrlemu blizu, če so te osebe dosegljive.
13. člen
(odvzem delov telesa brez predhodne opredelitve)
(1) Deli telesa umrlega, ki je državljan Republike
Slovenije in ima v Republiki Sloveniji stalno prebivališče, se lahko odvzamejo
zaradi presaditve tudi, kadar umrli ni podal opredelitve o darovanju po smrti v
skladu z 11. členom tega zakona.
(2) Ne glede na prejšnji odstavek se odvzem delov telesa
umrlega ne opravi, če oseba, ki je bila umrlemu blizu, odvzemu nasprotuje. Če
so take osebe dosegljive, je vsaj eno od njih treba obvestiti o nameravanem
odvzemu in o njihovi pravici, da ga zavrnejo. Tej osebi je treba dati razumen
čas, da se odloči. Če oseb, ki so bile umrlemu blizu, ni mogoče dobiti, se
odvzema ne sme opraviti.
(3) Deli telesa umrlega, ki ni državljan Republike
Slovenije ali v Republiki Sloveniji nima stalnega prebivališča, se lahko
odvzamejo zaradi presaditve, kadar v to izrecno privoli oseba, ki je bila
umrlemu blizu s pisno izjavo, da ji ni znano, da je umrli darovanju
nasprotoval.
14. člen
(odvzem delov telesa mrtvega splavljenega zarodka)
(1) Deli telesa mrtvega splavljenega zarodka se lahko
odvzamejo za presaditev pod pogojem, da je ženska, ki je zarodek nosila, v to
pisno privolila, ko je dobila izčrpna pojasnila o namenu nameravanega odvzema.
(2) Tkiva zarodka se lahko odvzamejo in uporabijo z
odobritvijo Komisije za medicinsko etiko pri Ministrstvu za zdravje.
(3) Zdravnik, ki opravi prekinitev nosečnosti, ne sme
sodelovati pri odvzemu ali presaditvi iz tega člena in ne sme biti povezan s
temi postopki ali kakorkoli zainteresiran zanje. Zaradi nameravanega odvzema ni
dopustno spreminjati odločitve, postopkov, časa in drugih okoliščin, povezanih
s prekinitvijo nosečnosti.
15. člen
(odvzem delov telesa umrle mladoletne osebe in umrle
polnoletne osebe, ki ji je s sklepom sodišča odvzeta poslovna sposobnost)
(1) Deli telesa umrle mladoletne osebe, ki ni pridobila
popolne poslovne sposobnosti, in polnoletne osebe, ki ji je s sklepom sodišča
odvzeta poslovna sposobnost, se lahko odvzamejo zaradi presaditve, samo če v to
pisno privoli njen zakoniti zastopnik.
(2) Privolitev zakonitega zastopnika ni potrebna, če je
mladoletna oseba iz prejšnjega odstavka, starejša od 15 let, za časa življenja
privolila v odvzem v skladu z 11. členom tega zakona, in če je bila sposobna
razumeti pomen svoje izjave.
16. člen
(odvzem delov telesa z dovoljenjem preiskovalnega sodnika)
Če iz okoliščin, ki so povzročile smrt, izhaja, da bo
zahtevana sodna obdukcija, se odvzem, ob izpolnjenih pogojih za odvzem iz tega
zakona, lahko opravi samo z dovoljenjem pristojnega preiskovalnega sodnika.
3. Presaditev
17. člen
(obveščenost in privolitev prejemnika)
(1) Presaditev se lahko opravi le, če je prejemnik pred
presaditvijo v to pisno privolil.
(2) Privolitev mora biti svobodna in zavestna ter
izoblikovana na podlagi primernega pojasnila o naravi, namenu in poteku
presaditve, verjetnosti njegovega uspeha in običajnih tveganjih.
(3) Če ni s tem zakonom drugače določeno, se za
obveščenost prejemnika, pojasnilno dolžnost, privolitev prejemnika in
uveljavljanje pravic prejemnikov, ki niso sposobni odločanja o sebi,
uporabljajo določbe zakona, ki ureja pravice pacientov.
(4) Če je prejemnik oseba, mlajša od 18 let oziroma
oseba, ki ni sposobna za razsojanje, se kljub privolitvi zakonitega zastopnika presaditev
ne sme opraviti, če prejemnik temu izrecno nasprotuje in če je sposoben
razumeti pomen svoje izjave.
18. člen
(dostopnost presaditve)
(1) Odvzete dele telesa umrle osebe je treba uporabiti v
skladu s pravili medicinske stroke. Pri tem je treba ravnati po načelih enakosti
in pravičnega dostopa do tega načina zdravljenja v skladu s predpisom, ki ureja
vodenje čakalnih seznamov prejemnikov. V čakalnih seznamih se vodijo tudi
podatki iz 42. člena tega zakona, podatki o izpolnjevanju meril, posebnih
okoliščinah na strani prejemnika in začasnem umiku iz čakalnega seznama.
Podatki v čakalnih seznamih se hranijo pet let od presaditve.
(2) Način izbire pacientov za zdravljenje s presaditvijo
delov človeškega telesa, način vodenja čakalnih seznamov ter imunogenetska in
medicinska merila za dodeljevanje predpiše minister.
(3) V primeru sklenitve sporazuma z evropsko
organizacijo za izmenjavo organov se glede načina izbire pacientov za
zdravljenje s presaditvijo, načina vodenja čakalnih seznamov ter meril za
dodeljevanje organov, smiselno uporabljajo določbe prejšnjega odstavka.
III. KAKOVOST IN VARNOST ORGANOV
19. člen
(sistem kakovosti in varnosti organov)
(1) Donorski in transplantacijski center vzpostavita,
vzdržujeta in posodabljata sistem kakovosti in varnosti preskrbe z organi ali
uničenje, ki temelji na načelih dobre prakse.
(2) Standarde in tehnične zahteve sistema kakovosti in
varnosti preskrbe z organi ali uničenja predpiše minister.
20. člen
(določitev značilnosti organov in darovalcev)
(1) Za zagotavljanje kakovosti in varnosti donorski
center pred presaditvijo določi in v zbirko podatkov o darovalcih iz 41. člena
tega zakona vpiše naslednje značilnosti vseh odvzetih organov in njihovih
darovalcev:
1.     
osebno ime, datum rojstva, prebivališče, ZZZS številka ali izjemoma drug
osebni podatek, ki osebo nedvoumno določa, in nacionalna identifikacijska
številka,
2.     
donorski center in drugi splošni podatki,
3.     
vrsta darovalca,
4.     
krvna skupina,
5.     
spol,
6.     
vzrok smrti,
7.     
datum smrti,
8.     
datum rojstva ali ocenjena starost,
9.     
teža,
10.  
višina,
11.  
intravenozna uporaba drog (sedaj ali v preteklosti),
12.  
maligna neoplazija (zdaj ali v preteklosti),
13.  
druge prenosljive bolezni (zdaj),
14.  
testi za HIV, HCV in HBV,
15.  
osnovni podatki za oceno delovanja darovanega organa.
(2) Če to zahtevajo posebne okoliščine primera, kot so
klinično stanje prejemnika ali nejasni rezultati preiskav, se lahko zdravstveni
delavci in zdravstvene delavke (v nadaljnjem besedilu: zdravstveni delavci), ki
sodelujejo pri odvzemu ali presaditvi (zdravstveni tim), odločijo za pridobitev
naslednjih dodatnih podatkov, če so ti na razpolago:
1.     
kontaktni podatki donorskega centra, v katerem poteka odvzem, ki so
potrebni za dodelitev in sledljivost organov od darovalcev do prejemnikov in
obratno;
2.     
podatki o darovalcu: demografski (kot so: obolevnost, smrtnost in drugi
povezani podobni podatki) in antropometrični (kot so: obseg in mere telesa
darovalca in drugi povezani podobni podatki) podatki, ki so potrebni za
potrditev ujemanja med darovalcem oziroma organom in prejemnikom;
3.     
zdravstvena anamneza darovalca: zdravstvena anamneza darovalca, zlasti
stanj, ki bi lahko vplivala na primernost določenega organa za presaditev in
pomenila tveganje prenosa bolezni;
4.     
fizični in klinični podatki: podatki kliničnega pregleda, ki so potrebni
za oceno fiziološkega stanja morebitnega darovalca, ter kakršna koli odkrita
stanja, ki so ostala neopažena med pregledom zdravstvene anamneze darovalca in
ki bi lahko vplivala na primernost organov za presaditev ali bi lahko pomenila tveganje
za prenos bolezni;
5.     
laboratorijski podatki: podatki, ki so potrebni za oceno funkcionalnih
značilnosti organov in za odkrivanje potencialno prenosljivih bolezni in možnih
kontraindikacij v zvezi z darovanjem organa;
6.     
slikovne preiskave: uporaba slikovnih preiskav, potrebnih za oceno
anatomskega stanja določenega organa za presaditev;
7.     
zdravljenje: zdravljenje, ki ga prejme darovalec in je pomembno za oceno
delovanja določenega organa ter primernost organa za darovanje, zlasti uporaba
antibiotikov, inotropne podpore ali zdravljenje s transfuzijo.
(3) Če je v skladu z analizo tveganj in koristi v
posameznem primeru v življenjsko nevarnih nujnih primerih pričakovana korist za
prejemnika večja od tveganja, ki ga predstavljajo nepopolni podatki, je mogoče
organ za presaditev uporabiti tudi, kadar niso na voljo vsi najnujnejši podatki
iz prvega odstavka tega člena.
(4) Donorski centri in laboratoriji, vključeni v
določanje značilnosti organa in darovalca, sprejmejo ustrezne operativne
postopke za zagotovitev, da transplantacijski center pravočasno prejme podatke
o značilnostih organa in darovalca.
21. člen
(zbiranje podatkov od živih darovalcev in oseb, ki so bile
umrlemu blizu)
(1) Pri pridobivanju organov živih darovalcev si mora
donorski center prizadevati od darovalcev pridobiti podatke iz prejšnjega
člena, potrebne za izpolnitev zahtev glede kakovosti in varnosti ter jim v ta
namen nuditi vse podatke, ki jih potrebujejo za razumevanje posledic darovanja.
(2) Pri pridobivanju organov umrlih darovalcev je treba,
kadar je to mogoče, podatke iz prejšnjega člena za izpolnitev zahtev glede
kakovosti in varnosti pridobiti od oseb, ki so bile umrlemu blizu.
(3) Zdravstveni tim ali zdravnik, ki zbira podatke iz
tega člena, vse osebe, od katerih se podatki pričakujejo, seznani s pomenom
hitrega posredovanja podatkov.
22. člen
(testiranje organov)
Testiranje, ki je potrebno za določanje značilnosti organa in
darovalca, se izvede v laboratoriju, ki izpolnjuje pogoje za izvajanje preiskav
na področju laboratorijske medicine, ima kvalificirano in usposobljeno osebje
ter prostore v skladu s predpisom, ki ga izda minister in ki določa pogoje, ki
jih morajo izpolnjevati laboratoriji za izvajanje preiskav na področju
laboratorijske medicine.
23. člen
(konzerviranje in prevoz organov)
(1) Zdravnik, ki opravi odvzem, poskrbi za konzerviranje
organa. 
(2) Za prevoz organov, razen za premeščanje organa
znotraj istega donorskega ali transplantacijskega centra, je treba izpolnjevati
naslednje pogoje:
1.     
organizacije, ki opravljajo prevoze organov, zagotovijo, da se organ med
prevozom ne poškoduje in da je čas prevoza primeren glede na vrsto organa;
2.     
vsebniki za prevoz organov so označeni z naslednjimi podatki:
- 
navedba donorskega centra, v katerem je potekal odvzem organov, vključno
z njegovim naslovom in telefonsko številko;
- 
navedba namembnega transplantacijskega centra, vključno z njegovim
naslovom in telefonsko številko;
- 
izjava, da je v vsebniku organ z navedbo vrste organa in, kadar je
potrebno, ali gre za levo ali desno stran ter opomba »RAVNAJ PREVIDNO«;
- 
priporočeni pogoji prevoza, vključno z navodili glede primerne
temperature, na kateri mora biti vsebnik, in položaja, v katerem mora biti
vsebnik;
3.     
organi so opremljeni s poročilom o značilnostih organov in darovalcev.
(3) Način konzerviranja in postopke prevoza določi
minister.
24. člen
(kontrola v transplantacijskem centru)
Transplantacijski center pred začetkom presaditve organa
preveri, ali:
-       
so značilnosti organa in darovalca pripravljene v skladu z 20. členom
tega zakona,
-       
so bili način konzerviranja in postopki prevoza organov iz prejšnjega člena
upoštevani.
25. člen
(uničenje)
Odvzeti organi, ki niso bili presajeni, se uničijo in
uničenje dokumentira na način, ki ga predpiše minister.
26. člen
(sledljivost)
(1) Donorski center, transplantacijski center in
Slovenija-transplant, zaradi varnosti prejemnika in preprečevanja zlorab,
zagotovijo sledljivost tako, da hranijo vse potrebne podatke o preskrbi z
organi ali uničenju, vključno s podatki o značilnostih organa in darovalca iz
20. člena tega zakona, v skladu z roki iz 41., 42. in 43. člena tega zakona.
Navedeni podatki se lahko hranijo v elektronski obliki.
(2) Sistem sledljivosti predpiše minister.
27. člen
(poročanje in obvladovanje hudih neželenih dogodkov in hudih
neželenih reakcij)
(1) Donorski in transplantacijski centri
Slovenija-transplant takoj sporočijo vsak hud neželen dogodek ali hudo neželeno
reakcijo, ki se nanaša na določenega darovalca ali prejemnika.
(2) Sistem za poročanje, raziskovanje, registracijo in
pošiljanje podatkov o hudih neželenih dogodkih, ki lahko vplivajo na kakovost
in varnost organov in so posledica preskrbe z organi ter o ugotavljanju hudih
neželenih reakcij med presaditvijo ali po njej, določenih v 35. členu tega
zakona, predpiše minister.
(3) Slovenija-transplant zagotovi povezavo med sistemom
za poročanje iz prejšnjega odstavka in sistemom za poročanje, vzpostavljenim na
podlagi Direktive 2004/23/ES Evropskega parlamenta in Sveta z dne
31. marca 2004 o določitvi standardov kakovosti in varnosti, darovanja,
pridobivanja, testiranja, predelave, konzerviranja, shranjevanja in
razdeljevanja človeških tkiv in celic (UL L št. 102 z dne 7. 4. 2004, str.
48), zadnjič spremenjene z Uredbo (ES) št. 596/2009 Evropskega parlamenta in
Sveta z dne 18. junija 2009 o prilagoditvi nekaterih aktov, za katere se
uporablja postopek iz člena 251 Pogodbe, Sklepu Sveta 1999/468/ES glede
regulativnega postopka s pregledom – Prilagoditev regulativnemu postopku s
pregledom – Četrti del (UL L št. 188 z dne 18. 7. 2009, str. 14).
28. člen
(zdravstveno osebje, prostori, materiali in oprema)
(1) Zdravstveno osebje, ki izvaja postopke preskrbe z
organi ali uničenja, mora biti ustrezno kvalificirano in usposobljeno s
pravočasnimi in rednimi programi izobraževanja in usposabljanja.
(2) Vsebino programov izobraževanja in usposabljanja za
posamezne postopke preskrbe z organi ali uničenja predpiše minister. (3) Donorski
center zagotovi:
-       
da se postopki izbire in ocene darovalca in organa izvajajo s
svetovanjem in pod vodstvom zdravnika,
-       
da se odvzem organov izvaja v operacijskih dvoranah, ki so oblikovane,
zgrajene, vzdrževane in upravljane v skladu s standardi in najboljšo medicinsko
prakso, da se zagotovita kakovost in varnost odvzetih organov,
-       
da sta material in oprema, ki se uporabljata pri odvzemu organov, v
skladu s predpisom iz četrtega odstavka 37. člena tega zakona ter s
standardi in smernicami o sterilizaciji medicinskih pripomočkov.
29. člen
(varstvo osebnih podatkov, zaupnost in varnost obdelave)
(1) Podatki o darovalcu in prejemniku so poklicna
skrivnost. Podatkov o umrlem darovalcu ni dovoljeno sporočiti prejemniku, podatkov
o prejemniku pa ne družini in sorodnikom umrlega darovalca.
(2) Zdravnik, ki zdravi prejemnika, in centralni
transplantacijski koordinator imata dostop do podatkov o zdravstvenem stanju
darovalca, kadar je to potrebno iz zdravstvenih razlogov.
(3) Z namenom varstva osebnih podatkov in sledljivosti,
se pri posredovanju podatkov o darovalcih in prejemnikih uporablja nacionalna
identifikacijska številka.
(4) Podrobno ureditev nacionalne identifikacijske
številke predpiše minister.
30. člen
(spremljanje živih darovalcev in prejemnikov)
Donorski center in transplantacijski center vzpostavita
zbirki podatkov iz 41. in 42. člena tega zakona tudi z namenom nadaljnjega
spremljanja zdravstvenega stanja živih darovalcev, ter identifikacije,
poročanja in nadzora vseh hudih neželenih dogodkov, ki bi lahko vplivali na
kakovost in varnost prejemnika, kot tudi kakršnihkoli hudih neželenih reakcij
pri živem darovalcu, ki so lahko posledica darovanja.
IV. IZMENJAVA ORGANOV IN PODATKOV
31. člen
(izmenjava podatkov)
(1) Slovenija-transplant, donorski center,
transplantacijski center in pristojni ali pooblaščeni organi države članice
Evropske unije si med seboj izmenjujejo podatke iz 20., 33., 34. in 35. člena
tega zakona po naslednjem postopku:
-       
nemudoma v pisni obliki elektronsko ali po telefaksu, 
-       
v jeziku, ki ga razumeta pošiljatelj in prejemnik, ali če to ni mogoče,
v medsebojno dogovorjenem jeziku ali v angleščini,
-       
z navedbo datuma in uro prenosa podatkov, ki so evidentirani in na
zahtevo razpoložljivi,
-       
skupaj s kontaktnimi podatki o odgovorni osebi za pošiljanje podatkov in
opozorilom: »Vključuje osebne podatke, ki jih je treba zaščititi pred
nepooblaščenim razkritjem ali dostopom.«.
(2) V nujnih primerih se podatki lahko izmenjujejo v
ustni obliki, zlasti podatki iz 33. in 35. člena tega zakona. Ustnemu
posredovanju podatkov mora slediti prenos podatkov v pisni obliki.
(3) Pristojni ali pooblaščeni organi držav članic
Evropske unije morajo potrditi prejem podatkov iz prvega odstavka tega člena.
(4) Imenovano osebje v pristojnih ali pooblaščenih
organih držav članic Evropske unije mora biti v nujnih primerih za prejem in
posredovanje podatkov dosegljivo 24 ur na dan, sedem dni na teden.
32. člen
(izmenjava organov s tretjimi državami)
(1) Če za posamezen organ v Republiki Sloveniji ali
evropski organizaciji za izmenjavo organov, s katero je sklenjen sporazum, ni
mogoče najti ustreznega prejemnika, se lahko organ ponudi ustrezni organizaciji
v državi članici Evropske unije ali v tretji državi s katero je vzpostavljeno
vzajemno sodelovanje pri izmenjavi organov.
(2) Slovenija-transplant lahko z namenom nadzora nad
izmenjavo organov s tretjimi državami sklene sporazume s pristojnimi in
pooblaščenimi organi v tretjih državah.
(3) Za nadzor nad izmenjavo organov s tretjimi državami
lahko Slovenija-transplant pooblasti evropsko organizacijo za izmenjavo
organov.
(4) Izmenjava organov iz prvega odstavka tega člena je
dovoljena, če:
-       
je organe mogoče slediti od darovalca do prejemnika in obratno;
-       
organi izpolnjujejo zahteve glede kakovosti in varnosti, kot jih določa
ta zakon.
33. člen
(podatki o značilnostih organa in darovalca pri izmenjavi
organa)
(1) Slovenija-transplant pred izmenjavo organa pošlje
pristojnemu ali pooblaščenemu organu države članice prejemnice podatke o
značilnostih odvzetega organa in darovalca v skladu z 20. členom tega zakona,
ki jih je zbral donorski center. Če je Republika Slovenija država članice
prejemnica, Slovenija-transplant navedene podatke pridobi od pristojnega ali
pooblaščenega organa države članice izvora.
(2) Kadar določeni podatki iz prejšnjega odstavka ob
prvem pošiljanju niso na voljo in se pridobijo naknadno, se zagotovi pravočasen
prenos teh podatkov, da se lahko upoštevajo pri medicinskih odločitvah, in
sicer tako, da jih Slovenija-transplant posreduje pristojnemu ali pooblaščenemu
organu države članice prejemnice ali jih, če je Republika Slovenija država
članica prejemnica, od tega organa pridobi. Izmenjava podatkov lahko poteka
tudi neposredno med donorskim centrom države članice izvora in
transplantacijskim centrom države članice prejemnice.
34. člen
(podatki o sledljivosti organa pri izmenjavi organa)
(1) Kadar je Republika Slovenija država članica izvora,
Slovenija-transplant obvesti pristojni ali pooblaščeni organ države članice
prejemnice o:
-       
specifikaciji organa;
-       
nacionalni identifikacijski številki darovalca;
-       
datumu odvzema organa;
-       
naslovu in kontaktnih podatkih donorskega centra;
ter od pristojnega ali pooblaščenega organa
pridobi podatke o:
-       
nacionalni identifikacijski številki prejemnika ali, če organ ni bil
presajen, o končni uporabi organa;
-       
datumu presaditve organa;
-       
naslovu in kontaktnih podatkih transplantacijskega centra države članice
prejemnice.
(2) Kadar je Republika Slovenija država članica
prejemnica, Slovenija-transplant od pristojnega ali pooblaščenega organa države
članice izvora pridobi podatke o:
-       
specifikaciji organa;
-       
nacionalni identifikacijski številki darovalca;
-       
datumu odvzema organa;
-       
naslovu in kontaktnih podatkih donorskega centra države članice
prejemnice;
ter obvesti pristojni ali pooblaščeni organ
države članice izvora o:
-       
nacionalni identifikacijski številki prejemnika ali, če organ ni bil
presajen, o končni uporabi organa;
-       
datumu presaditve organa;
-       
naslovu in kontaktnih podatkih transplantacijskega centra v Republiki
Sloveniji. 
35. člen
(poročanje o hudih neželenih dogodkih in hudih neželenih
reakcijah)
Pri izmenjavi organov pristojni ali pooblaščeni organi držav članic
Evropske unije izvedejo naslednji postopek:
1.     
kadar je Slovenija-transplant obveščen o hudem neželenem dogodku ali
hudi neželeni reakciji, za katero sumi, da je povezana z organom, ki ga je
prejemnik prejel iz druge države članice Evropske unije, o tem takoj obvesti
pristojni ali pooblaščeni organ države članice izvora in mu pošlje prvo
poročilo z naslednjimi podatki:
- 
podatek, da je poročevalka Republika Slovenija,
- 
identifikacijska številka poročila: država (ISO)/nacionalna številka,
- 
kontaktni podatki Slovenija-transplant: telefon, e-pošta in telefaks, če
je na voljo,
- 
center/organizacija, ki poroča,
- 
kontaktni podatki kontaktne osebe (transplantacijski center/donorski
center): telefon, e-pošta in telefaks, če je na voljo,
- 
datum in ura poročila,
- 
država članica izvora,
- 
nacionalna identifikacijska številka darovalca,
- 
vse države članice prejemnice (če so znane),
- 
nacionalne identifikacijske številke prejemnikov,
- 
datum in čas pojava hudega neželenega dogodka ali hude neželene
reakcije,
- 
datum in čas ugotovitve hudega neželenega dogodka ali hude neželene
reakcije,
- 
opis hudega neželenega dogodka ali hude neželene reakcije,
- 
takojšnji/predlagani ukrepi.
2.     
če je Slovenija-transplant obveščen o hudem neželenem dogodku ali hudi
neželeni reakciji, za katero obstoja sum, da je povezana z darovalcem organov,
ki so bili poslani tudi v druge države članice Evropske unije, o tem takoj
obvesti pristojne ali pooblaščene organe vseh držav članic prejemnic in jim
pošlje prvo poročilo s podatki iz prejšnje točke;
3.     
če so po poslanem prvem poročilu iz 1. točke tega člena na voljo dodatni
podatki, se ti takoj pošljejo;
4.     
Slovenija-transplant v treh mesecih po prvem poročilu, poslanem v skladu
s 1. in 2. točko tega člena, pošlje pristojnim ali pooblaščenim organom vseh
držav članic prejemnic ali držav članic izvora, skupno končno poročilo z
naslednjimi podatki:
- 
podatek, da je poročevalka Republika Slovenija,
- 
identifikacijska številka poročila: država (ISO)/nacionalna številka,
- 
kontaktni podatki o poročevalcu: telefon, e-pošta, telefaks, če je na
voljo,
- 
datum in ura poročila,
- 
identifikacijske številke prvih poročil,
- 
opis primera,
- 
udeležene države članice Evropske unije,
- 
rezultat preiskave in končne ugotovitve,
- 
sprejeti preventivni in popravni ukrepi,
- 
zaključek in po potrebi nadaljnji ukrepi.
36. člen
(evropske organizacije za izmenjavo organov)
Slovenija-transplant lahko sklene sporazum z evropskimi
organizacijami za izmenjavo organov pod pogojem, da takšne organizacije
zagotavljajo izpolnjevanje zahtev iz tega zakona, in te organizacije med drugim
pooblasti za:
-       
izvajanje dejavnosti, ki jih predvideva okvir za kakovost in varnost
organov iz tega zakona;
-       
posebne naloge v zvezi z izmenjavo organov v države članice Evropske
unije in tretje države ter iz njih v Republiko Slovenijo.
V. ORGANIZACIJSKE DOLOČBE
37. člen
(dovoljenje za opravljanje dejavnosti pridobivanja in presaditve)
(1) Dejavnosti pridobivanja in presaditev lahko izvajajo
donorski centri in transplantacijski centri, ki imajo za to dejavnost dovoljenje
Ministrstva za zdravje (v nadaljnjem besedilu: ministrstvo).
(2) Donorski center lahko izvaja dejavnost pridobivanja,
transplantacijski center pa dejavnost presaditev le v obsegu in pod pogoji,
določenimi s tem zakonom in izdanim dovoljenjem.
(3) Če inšpekcijski nadzor pokaže, da donorski center
ali transplantacijski center ne izpolnjuje zahtev, določenih s tem zakonom in
izdanim dovoljenjem, ministrstvo odvzame že izdano dovoljenje. O izdanih in
odvzetih dovoljenjih ministrstvo obvešča Slovenija-transplant.
(4) Kadrovske, prostorske, tehnične in druge pogoje za
izvajanje dejavnosti pridobivanja in presaditev predpiše minister.
38. člen
(transplantacijski koordinatorji)
(1) Minister na predlog donorskega centra in s soglasjem
Slovenija-transplant med zdravniki z izkušnjami s področja dejavnosti
pridobivanja in presaditve imenuje odgovorno osebo − bolnišničnega transplantacijskega
koordinatorja, ki organizira in usklajuje delo znotraj donorskega in
transplantacijskega centra, skrbi za povezavo s Slovenija-transplant in je
odgovoren, da se preskrba z organi in uničenje izvajata v skladu z zakonom.
(2) Za usklajevanje postopkov med donorskimi in
transplantacijskimi centri ter postopkov v zvezi z izmenjavo organov in
uničenjem Slovenija-transplant med zdravstvenimi delavci in zdravstvenimi
sodelavci izbere centralne transplantacijske koordinatorje ter poskrbi za
njihovo izobraževanje in usposabljanje s področja dejavnosti pridobivanja in
presaditve.
(3) Transplantacijski center med zdravstvenimi delavci z
izkušnjami s področja dejavnosti pridobivanja in presaditve imenuje kliničnega
transplantacijskega koordinatorja, ki skrbi za organizacijo priprave
prejemnikov, za vpis na čakalni seznam prejemnikov ter redne zdravstvene
preglede možnih prejemnikov in prejemnikov.
(4) Natančnejše naloge transplantacijskih koordinatorjev
iz tega člena predpiše minister.
39. člen
(Slovenija-transplant)
(1) Slovenija-transplant je javni zavod, ki v zvezi s
preskrbo z organi in uničenjem na državni ravni kot pristojni organ opravlja
naloge iz 40. člena tega zakona in v skladu z aktom o ustanovitvi zavoda.
(2) Ustanoviteljica Slovenija-transplant je Republika
Slovenija, ustanoviteljske pravice pa uresničuje Vlada Republike Slovenije.
(3) Sredstva za delovanje Slovenija-transplant se
zagotovijo iz državnega proračuna in drugih virov v skladu z aktom o
ustanovitvi zavoda.
40. člen
(naloge Slovenija-transplant)
(1) Slovenija-transplant opravlja naslednje naloge:
1.     
strokovni nadzor s svetovanjem donorskim in transplantacijskim centrom v
zvezi z vzpostavitvijo in posodabljanjem sistema za kakovost in varnost
organov;
2.     
imenovanje pooblaščenih oseb iz drugega odstavka 11. člena tega zakona
za zbiranje opredelitev darovalcev za časa življenja;
3.     
upravljanje sistema za poročanje o hudih neželenih dogodkih in hudih
neželenih reakcijah ter obvladovanje takih primerov, v skladu s predpisom iz
drugega odstavka 27. člena tega zakona;
4.     
vodenje čakalnih seznamov prejemnikov iz 18. člena tega zakona;
5.     
izdajanje ustreznih strokovnih smernic donorskim in transplantacijskim
centrom, ki so vključeni v katerokoli stopnjo postopka od darovanja do
presaditve ali uničenja;
6.     
nadzor nad izmenjavo organov z drugimi državami članicami Evropske unije
in tretjimi državami;
7.     
vzpostavitev in upravljanje centralnega registra iz prvega odstavka 43.
člena tega zakona;
8.     
vodenje evidence o dejavnosti donorskih in transplantacijskih centrov,
vključno s številom živih in mrtvih darovalcev, o vrstah in številu odvzetih in
presajenih ali drugače odstranjenih organov v skladu s tem zakonom in predpisi
o varstvu osebnih podatkov;
9.     
vzpostavitev sistema dodeljevanja in uporabe nacionalne identifikacijske
številke;
10.  
vzpostavitev in upravljanje zbirke podatkov o opredeljenih darovalcih iz
drugega odstavka 43. člena tega zakona;
11.  
vzpostavitev in upravljanje evidence o izdanih dovoljenjih donorskim in
transplantacijskim centrom ter evidence o bolnišničnih transplantacijskih
koordinatorjih, centralnih transplantacijskih koordinatorjih in kliničnega
transplantacijskega koordinatorja iz četrtega odstavka 43. člena tega zakona;
12.  
usklajevanje delovanja donorskih in transplantacijskih centrov ter
transplantacijskih koordinatorjev;
13.  
dograjevanje in vzdrževanje osrednjega informacijskega sistema za
dejavnost pridobivanja, presaditve in uničenja;
14.  
zagotavljanje dograjevanja registra nesorodnih darovalcev kostnega mozga
v sodelovanju z Zavodom Republike Slovenije za transfuzijsko medicino;
15.  
sodelovanje pri proučevanju medicinskih, pravnih, etičnih, ekonomskih in
socialnih vprašanj pridobivanja in presaditve;
16.  
koordinacija dejavnosti pridobivanja, presaditve in uničenja med
donorskimi in transplantacijskimi centri, laboratoriji, izvajalci prevoza
organov, evropsko organizacijo za izmenjavo organov, s katero je sklenjen
sporazum, in mednarodnimi organizacijami za izmenjavo organov;
17.  
zagotavljanje 24 urne dosegljivosti centralnih transplantacijskih koordinatorjev;
18.  
seznanjanje javnosti s pomenom darovanja za časa življenja in po smrti
zaradi presaditve drugi osebi;
19.  
priprava in objava letnega poročila o dejavnostih preskrbe z organi na
državni ravni in poročanje pristojnim organom Evropske unije ali državam
članicam Evropske unije.
(2) Naloge iz 1. točke prejšnjega odstavka izvaja
Slovenija-transplant kot javno pooblastilo, njihovo izvajanje pa nadzira
ministrstvo.
VI. EVIDENCE NA PODROČJU PRIDOBIVANJA IN PRESADITVE
41. člen
(zbirka podatkov v donorskem centru)
(1) Donorski center za zagotavljanje pridobivanja in
sledljivosti organov vodi zbirko podatkov o darovalcih.
(2) Zbirka iz prejšnjega odstavka vsebuje podatke o:
1.     
identifikaciji darovalca (osebno ime, datum rojstva, prebivališče, ZZZS
številka ali izjemoma drug osebni podatek, ki osebo nedvoumno določa, podatek o
veljavnosti zdravstvenega zavarovanja in nacionalna identifikacijska številka);
2.     
značilnostih organa in darovalca v skladu z 20. členom tega zakona;
3.     
privolitvi ali preklicu privolitve živega darovalca v skladu z 8. členom
tega zakona;
4.     
opredelitvi darovalca v skladu z 11. členom tega zakona;
5.     
morebitnem soglasju Etične komisije za presaditve in ugotovitvah
komisije za ugotavljanje možganske smrti;
6.     
razgovoru z osebo, ki je umrlemu blizu (osebno ime, naslov, telefon,
razmerje do umrlega, vsebina razgovora) v skladu 12. in 13. členom tega zakona;
7.     
osebno ime, naslov in telefon izbranega osebnega zdravnika umrlega
darovalca;
8.     
odvzemu, konzerviranju in prevozu organa;
9.     
transplantacijskem centru, ki je opravil presaditev;
10.  
spremljanju zdravstvenega stanja živega darovalca po odvzemu, in so
podatki v neposredni zvezi z odvzemom organa;
11.  
hudih neželenih dogodkih in hudih neželenih reakcijah z analizo vzroka
in posledic;
12.  
uničenju;
13.  
druge zdravstvene podatke, ki so potrebni za zagotavljanje sledljivosti
organa.
(3) Donorski center pridobiva podatke o zdravstvenem
stanju neposredno od darovalca, ali od izvajalcev zdravstvene dejavnosti, ki
razpolagajo s temi podatki.
(4) Podatki iz tega člena se hranijo 30 let od odvzema
organa.
42. člen
(zbirka podatkov v transplantacijskem centru)
(1) Transplantacijski center za izvajanje presaditev in
zagotavljanje sledljivosti organov vodi zbirko podatkov o prejemnikih.
(2) Zbirka iz prejšnjega odstavka vsebuje podatke o:
1.     
identifikaciji prejemnika (osebno ime, datum rojstva, prebivališče, ZZZS
številka ali izjemoma drug osebni podatek, ki nedvoumno določa posameznika,
podatek o veljavnosti zdravstvenega zavarovanja in nacionalna identifikacijska
številka);
2.     
starosti, spolu, zdravstveni in družinski anamnezi ter vedenju v
preteklosti, v obsegu, ki zadošča za uporabo meril za vključitev na čakalni
seznam prejemnikov;
3.     
uvrstitvi na čakalni seznam prejemnikov;
4.     
rezultatih telesnega pregleda;
5.     
kliničnih podatkih, rezultatih laboratorijskih testov in rezultatih
drugih opravljenih testov;
6.     
privolitvi za presaditev v skladu s 17. členom tega zakona;
7.     
presajenih organih;
8.     
spremljanju zdravstvenega stanja prejemnika po presaditvi, in so podatki
v neposredni zvezi s presaditvijo organa;
9.     
uničenju;
10.  
hudih neželenih dogodkih in hudih neželenih reakcijah z analizo vzroka
in posledic.
(3) Podatki iz tega člena se hranijo 30 let od
presaditve ali uničenja organa.
43. člen
(sporočanje podatkov v centralni register)
(1) Vse podatke o darovalcih in prejemnikih, odvzetih,
presajenih in uničenih organih, donorski centri in transplantacijski centri
sporočajo Slovenija-transplant, ki za potrebe splošnega usklajevanja te
dejavnosti pridobivanja, presaditve in uničenja ter usklajevanja konkretnega
odvzema in presaditve, vodenja čakalnih seznamov prejemnikov, dodeljevanja in
izmenjave organov, zagotavljanja sledljivosti, obvladovanja hudih neželenih
dogodkov in hudih neželenih reakcij, nadzora nad dejavnostjo pridobivanja in
presaditve ter v statistične namene vzpostavi in upravlja centralni register:
-       
darovalcev s podatki iz 41. člena tega zakona;
-       
prejemnikov s podatki iz prejšnjega člena.
(2) Slovenija-transplant za namen odvzema po smrti
darovalca vzpostavi in upravlja tudi zbirko podatkov o opredeljenih darovalcih
s podatki iz tretjega odstavka 11. člena tega zakona.
(3) Podatke iz prejšnjega odstavka pridobi
Slovenijatransplant neposredno od darovalcev, na katere se podatki nanašajo ali
od oseb, pri katerih lahko darovalec poda pisno opredelitev iz 11. člena tega
zakona.
(4) Slovenija-transplant zaradi nadzora nad izvajanjem
postopkov pridobivanja, presaditve in uničenja vzpostavi in upravlja evidenco o
izdanih dovoljenjih donorskim centrom in transplantacijskim centrom ter
evidenco o bolnišničnih transplantacijskih koordinatorjih, centralnih
transplantacijskih koordinatorjih in kliničnega transplantacijskega
koordinatorja iz 38. člena tega zakona s podatki o identifikaciji (osebno ime,
delodajalec, delovno mesto), kontaktnimi podatki (telefon in elektronski
naslov), podatki o strokovni izobrazbi in datumu imenovanja.
(5) Podatki iz centralnega registra iz prvega odstavka
tega člena se hranijo še deset let po smrti ali 100 let od rojstva darovalca in
prejemnika.
(6) Slovenija-transplant za potrebe notranje obdelave in
izmenjave osebnih podatkov darovalcev in prejemnikov uporablja le nacionalno
identifikacijsko številko.
VII. NADZOR NAD IZVAJANJEM ZAKONA
44. člen
(nadzor)
(1) Inšpekcijski nadzor nad izvajanjem tega zakona
opravlja Zdravstveni inšpektorat Republike Slovenije, razen v delu, ki se
nanaša na varstvo ali obdelavo osebnih podatkov v skladu s predpisi s področja
varstva osebnih podatkov, nad katerim opravlja inšpekcijski nadzor
Informacijski pooblaščenec.
(2) Zdravstveni inšpektorat Republike Slovenije izvaja
redni nadzor nad donorskimi in transplantacijskimi centri pri izvajanju
dejavnosti preskrbe z organi ali uničenja, da se preveri izpolnjevanje zahtev
iz tega zakona.
(3) Če inšpekcijski nadzor pokaže, da niso izpolnjene
zahteve iz tega zakona, lahko Zdravstveni inšpektorat Republike Slovenije donorskim
in transplantacijskim centrom:
-       
odredi odpravo nepravilnosti, ugotovljenih pri izvajanju inšpekcijskega
nadzora;
-       
prepove nedovoljeno oglaševanje potrebe po delih telesa in
razpoložljivosti delov telesa;
-       
prepove izvajanje dejavnosti v delu, v katerem so ugotovljene
nepravilnosti.
45. člen
(prekrškovni organ)
(1) Prekrškovni organ po tem zakonu je Zdravstveni
inšpektorat Republike Slovenije.
(2) Postopek o prekršku vodi in o njem odloča organ iz
prejšnjega odstavka na podlagi predpisov, ki urejajo njegovo delovanje v okviru
pristojnosti, ki jih ima v skladu s tem zakonom.
VIII. KAZENSKE DOLOČBE
46. člen
(kazenske določbe)
(1) Z globo od 600 do 6.000 eurov se za prekršek kaznuje
pravna oseba, ki:
1.     
ravna v nasprotju s tretjim odstavkom 4. člena tega zakona; (prenehala
veljati)
1.     
izvede testiranje v nasprotju s pogoji iz 22. člena tega zakona;
2.     
opravi prevoz in konzerviranje organov v nasprotju s prvim in drugim
odstavkom 23. člena tega zakona;
3.     
ne uniči odvzetih organov, ki niso bili presajeni, na način, določen v
25. členu tega zakona;
4.     
ne zagotavlja sledljivosti v skladu s prvim odstavkom 26. člena tega
zakona;
5.     
takoj ne sporoči Slovenija-transplant vsakega hudega neželenega dogodka
ali hude neželene reakcije v skladu s prvim odstavkom 27. člena tega zakona;
6.     
ne izvaja postopkov preskrbe z organi v skladu s tretjim odstavkom 28.
člena tega zakona;
7.     
posreduje podatke o darovalcih in prejemnikih v nasprotju s tretjim
odstavkom 29. člena tega zakona;
8.     
pri izmenjavi organov ne izvede postopka v skladu s 1., 2. in 3. točko
35. člena tega zakona;
9.     
opravlja dejavnost pridobivanja in presaditev organov v nasprotju s
prvim in drugim odstavkom 37. člena tega zakona;
10.  
vseh podatkov o darovalcih in prejemnikih ter o odvzetih ali uničenih
organih ne sporoča Slovenija-transplant v skladu s prvim odstavkom 43. člena
tega zakona.
(2) Z globo od 200 do 2.000 eurov se za prekršek iz
prvega odstavka tega člena kaznuje odgovorna oseba pravne osebe.
(3) (prenehal
veljati)

Zakon o pridobivanju in presaditvi delov
človeškega telesa zaradi zdravljenja – ZPPDČT (Uradni list RS, št. 56/15) vsebuje naslednje prehodne in
končne določbe:
»IX. PREHODNE IN KONČNE DOLOČBE
47. člen
(izdaja podzakonskih
predpisov)
(1) Minister izda podzakonske predpise po tem zakonu v
šestih mesecih od dneva uveljavitve tega zakona.
(2) Do uveljavitve podzakonskih predpisov iz prejšnjega
odstavka se, kolikor niso v nasprotju s tem zakonom, uporabljajo naslednji
podzakonski predpisi:
1.     
Pravilnik o medicinskih merilih, načinu in postopku ugotavljanja
možganske smrti ter sestavi komisije za ugotavljanje možganske smrti (Uradni
list RS, št. 70/01),
2.     
Pravilnik o postopku obveščanja o smrti oseb, ki pridejo v poštev kot
dajalci delov človeškega telesa zaradi presaditve (Uradni list RS, št. 85/01),
3.     
Pravilnik o sestavi, načinu imenovanja in pravilih za delovanje Etične
komisije za presaditve (Uradni list RS, št. 30/02),
4.     
Pravilnik o načinu vodenja čakalnih seznamov ter imunogenetska in
medicinska merila za določitev vrstnega reda in izbiro prejemnika delov
človeškega telesa (Uradni list RS, št. 70/03 in 121/04),
5.     
Pravilnik o načinu vodenja evidenc opravljenih odvzemov in presaditev
delov človeškega telesa (Uradni list RS, št. 70/03),
6.     
Pravilnik o načinu povezovanja s sorodnimi tujimi in mednarodnimi
organizacijami in izmenjavi delov človeškega telesa z drugimi državami (Uradni
list RS, št. 70/03),
7.     
Pravilnik o načinu delovanja in pogojih za razvoj nacionalnega programa
zdravljenja s presaditvijo krvotvornih matičnih celic in načinu delovanja
registra nesorodnih dajalcev krvotvornih matičnih celic (Uradni list RS, št.
75/03),
8.     
Pravilnik o načinu varstva osebnih podatkov dajalcev in prejemnikov
delov človeškega telesa zaradi zdravljenja (Uradni list RS, št. 75/03),
9.     
Pravilnik o postopkih zbiranja, shranjevanja in uporabe krvotvornih
matičnih celic (Uradni list RS, št. 104/03),
10.  
Pravilnik o načinu shranjevanja in prevoza delov človeškega telesa,
namenjenih za presaditev (Uradni list RS, št. 70/03),
11.  
Navodilo o postopkih in dejavnostih na področju pridobivanja darovalcev
delov človeškega telesa zaradi presaditve (Uradni list RS, št. 131/03).
48. člen
(spremembe Zakona o
kakovosti in varnosti človeških tkiv in celic, namenjenih za zdravljenje)
(1) V Zakonu o kakovosti in varnosti človeških tkiv in
celic, namenjenih za zdravljenje (Uradni list RS, št. 61/07) se v četrtem
odstavku 2. člena točka c) spremeni tako, da se glasi:
»c) organe ali dele organov, če se uporabljajo za isti namen
kot cel organ v človeškem telesu, kar ureja zakon, ki ureja pridobivanje in
presaditev delov človeškega telesa zaradi zdravljenja«.
(2) V prvem odstavku 3. člena se kratici »ZOPDCT« in
»ZOPCDT« nadomestita z besedilom »zakon, ki ureja pridobivanje in presaditev
delov človeškega telesa zaradi zdravljenja« v ustreznem sklonu.
(3) V 19. točki 4. člena, prvem odstavku 12. člena,
drugem odstavku 14. člena, tretjem odstavku 15. člena in v sedmi alineji prvega
odstavka 39. člena se kratica »ZOPDCT« nadomesti z besedilom »zakon, ki ureja
pridobivanje in presaditev delov človeškega telesa zaradi zdravljenja« v
ustreznem sklonu.
49. člen
(prenehanje veljavnosti)
(1) Z dnem uveljavitve tega zakona preneha veljati Zakon
o odvzemu in presaditvi delov človeškega telesa zaradi zdravljenja (Uradni list
RS, št. 12/00).
(2) Z dnem uveljavitve tega zakona preneha veljati
Pravilnik o natančnejših pogojih za izvajanje odvzema in presaditve delov
človeškega telesa zaradi zdravljenja (Uradni list SRS, št. 21/86 in 28/86 −
popr.).
50. člen
(dovoljenje za opravljanje
dejavnosti)
(1) Šteje se, da donorski centri in transplantacijski
centri, ki že do sedaj izvajajo dejavnost pridobivanja in presaditve organov,
opravljajo to dejavnost po tem zakonu.
(2) Ne glede na prejšnji odstavek donorski centri in
transplantacijski centri uskladijo dejavnost pridobivanja in presaditve organov
z določbami tega zakona v šestih mesecih od dneva uveljavitve tega zakona.
51. člen
(začetek veljavnosti in
uporabe)
Ta zakon začne veljati trideseti dan po objavi v Uradnem listu
Republike Slovenije, tretji odstavek 29. člena in 8. točka prvega odstavka
46. člena tega zakona pa se začneta uporabljati šest mesecev od dneva
uveljavitve tega zakona.«.

Zakon o spremembah in dopolnitvah Kazenskega
zakonika – KZ-1I (Uradni list RS, št. 186/21) v zvezi s prenehanjem veljavnosti
1. točke prvega odstavka in tretjega odstavka 46. člena zakona določa:
»Ne glede na prejšnji odstavek se 1. točka prvega odstavka in
tretji odstavek 46. člena Zakona o pridobitvi in presaditvi delov
človeškega telesa zaradi zdravljenja (Uradni list RS, št. 56/15)
uporabljata za dejanja, storjena pred uveljavitvijo tega zakona, že začeti
postopki o prekrških, ki do dneva uveljavitve tega zakona niso pravnomočno
končani, pa se dokončajo po dosedanjih predpisih.«;
ter vsebuje naslednjo končno določbo:
»45. člen
Ta zakon začne veljati petnajsti dan po objavi v Uradnem
listu Republike Slovenije.«.