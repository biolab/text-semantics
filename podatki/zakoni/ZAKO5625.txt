1. člen
S tem zakonom se za omejitev učinkov
finančne krize določi začasno znižanje plač funkcionarjev in funkcionark (v
nadaljnjem besedilu funkcionarjev), katerih funkcije so uvrščene v plačno
skupino A iz prvega odstavka 7. člena Zakona o sistemu plač v javnem sektorju
(Uradni list RS, št. 95/07 – uradno prečiščeno besedilo, 17/08, 58/08, 69/08 –
ZTFI-A, 69/08 – ZZAVAR-E, 80/08 in 120/08 – odl. US), in sicer do vključno 31. 12.
2010.
2. člen
(1) Plača funkcionarja se v obdobju iz 1.
člena tega zakona zniža za znesek v višini 4% njegove osnovne plače.
(2) Ne glede na določbe predpisov, ki
določajo višino nadomestila funkcionarju po prenehanju funkcije, se na način iz
prejšnjega odstavka za obdobje iz 1. člena tega zakona na novo določijo
nadomestila tudi tistim, ki jim je status funkcionarja prenehal pred
uveljavitvijo tega zakona in imajo pravico do nadomestila plače v višini plače,
ki bi jo prejemali, če bi opravljali funkcijo.
(3) Na način
iz prvega odstavka tega člena se določijo tudi plače osebam, ki status
funkcionarja pridobijo po uveljavitvi tega zakona.

Zakon o začasnem znižanju plač funkcionarjev –
ZZZPF (Uradni list RS,
št. 20/09)
vsebuje naslednjo končno določbo:
»3. člen
Ta zakon začne
veljati naslednji dan po objavi v Uradnem listu Republike Slovenije,
uporabljati pa se začne prvi dan naslednjega meseca po uveljavitvi tega zakona.«.

Zakon o spremembi Zakona o začasnem znižanju
plač funkcionarjev – ZZZPF-A
(Uradni list RS, št. 13/10)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.