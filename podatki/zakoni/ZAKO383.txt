I. SPLOŠNE DOLOČBE
1. člen
Ta zakon ureja posebnosti pri dedovanju
kmetijskih gospodarstev (v nadaljnjem besedilu: zaščitenih kmetij), preprečuje
drobitev zaščitenih kmetij kot kmetijskih oziroma kmetijsko-gozdarskih gospodarskih
enot, omogoča njihov prevzem pod pogoji, ki dediča preveč ne obremenjujejo, ter
ustvarja možnosti za ohranitev in krepitev gospodarske, socialne in ekološke
funkcije zaščitenih kmetij.
2. člen
Zaščitena kmetija po tem zakonu je
kmetijska oziroma kmetijsko-gozdarska gospodarska enota, ki je v lasti ene fizične
osebe ali lasti, solasti ali skupni lasti zakonskega para ali oseb, ki živita v registrirani
istospolni partnerski skupnosti, ali v solasti enega
od staršev in otroka ali posvojenca oziroma njegovega potomca in obsega najmanj
5 ha in ne več kot 100 ha primerljive kmetijske površine.
Za 1 ha primerljive kmetijske površine po
tem zakonu se šteje:
-       
1 ha zemljišč, ki so po dejanski rabi v zemljiškem katastru evidentirana
kot kmetijska zemljišča in imajo boniteto zemljišč v skladu s predpisi, ki
urejajo evidentiranje nepremičnin (v nadaljnjem besedilu: boniteta), od 50 do
100,
-       
2 ha zemljišč, ki so po dejanski rabi v zemljiškem katastru evidentirana
kot kmetijska zemljišča z boniteto od 1 do 49, ali
-       
8 ha zemljišč, ki so po dejanski rabi v zemljiškem katastru evidentirana
kot gozdna zemljišča.
Kmetije, ki izpolnjujejo pogoje iz prvega
odstavka tega člena, sestavljajo pa jih pretežno gozdovi, se za zaščiteno
kmetijo štejejo le, če imajo najmanj 2 ha primerljivih kmetijskih površin, ki
so po dejanski rabi v zemljiškem katastru evidentirana kot kmetijska zemljišča.
Kot zakonca po tem zakonu se štejeta tudi
moški in ženska, ki živita v dalj časa trajajoči življenjski skupnosti in nista
sklenila zakonske zveze, vendar le v primeru, če ni razlogov, zaradi katerih bi
bila zakonska zveza med njima neveljavna.
Za dedovanje med partnerjema registrirane
istospolne partnerske skupnosti veljajo enaka pravila kot veljajo za dedovanje
med zakoncema.
3. člen
Zaščitena kmetija obsega vse, kar sestavlja
gospodarsko celoto in rabi za redno kmetijsko oziroma gozdarsko proizvodnjo ter
z njima povezane dejavnosti.
V zaščiteno kmetijo spadajo poleg
kmetijskih zemljišč tudi gozdovi, gospodarska in stanovanjska poslopja skupaj z
zemljišči, ki so potrebna ali namenjena za redno uporabo stavbe (funkcionalna
zemljišča), kmetijske priprave, orodja in živina, s kmetijo povezane služnosti
in njim podobne pravice, pravice na zemljiščih agrarnih skupnosti, pravice in
dolžnosti v zvezi s članstvom lastnika v kmetijski zadrugi, stvari za izvajanje
dejavnosti, ki jih lastnik izvaja na kmetijskem gospodarstvu, če ne
predstavljajo glavne dejavnosti in jih ni mogoče ločiti od kmetijske oziroma
kmetijsko-gozdarske celote ali pa bi bila njihova ločitev ekonomsko
nesprejemljiva, ter terjatve in dolgovi, nastali v zvezi s prej navedenimi
nepremičninami, premičninami, članstvom in dejavnostmi.
4. člen
Zaščiteno kmetijo po 2. členu tega zakona na podlagi zaprosila sodišča ali davčnega organa določi z odločbo v upravnem postopku upravna enota, na območju
katere leži pretežni del zemljišč, ki sestavljajo kmetijo.
Za določitev zaščitene kmetije se glede
lastništva uporabljajo podatki iz zemljiške knjige, glede bonitete zemljišč in
obsega zemljišč zaščitene kmetije pa podatki iz zemljiškega katastra.
5. člen
Zaščiteno kmetijo deduje praviloma samo en
dedič. Samo ob pogojih, ki jih določa ta zakon, lahko deduje kmetijo več dedičev.
6. člen
Splošni predpisi o dedovanju se uporabljajo
tudi pri dedovanju kmetijskih zemljišč in gozdov oziroma zaščitenih kmetij, če
ta zakon ne določa drugače.
II. DEDOVANJE NA PODLAGI ZAKONA
7. člen
Zaščitena kmetija v lasti samo enega
lastnika se v primeru, da je več sodedičev istega dednega reda, deduje takole:
-       
deduje tisti zakoniti dedič po splošnih predpisih o dedovanju, ki ima
namen obdelovati kmetijsko zemljišče in ga za to sporazumno izberejo vsi
dediči;
-       
če do sporazuma iz prejšnje alinee ne pride, imajo pri dedovanju
prednost zapustnikov zakonec in potomci, ki se usposabljajo ali so se
usposabljali za opravljanje kmetijske ali gozdarske dejavnosti. Če je takih
več, imajo prednost tisti, ki odraščajo ali so odraščali na kmetiji in so s
svojim delom ali zaslužkom prispevali k ohranitvi oziroma razvoju kmetije. Ob
enakih pogojih ima prednost pri dedovanju zaščitene kmetije zapustnikov
zakonec. Če zaščitena kmetija v celoti ali pretežno izhaja s strani
zapustnikovega preživelega zakonca, potem imajo ta in potomci, ki jih ima
zapustnik z njim, prednost pred drugimi zapustnikovimi potomci;
-       
sodediči, ki so se usposobili za poklice izven kmetijske ali gozdarske
dejavnosti ali pa se v času zapustnikove smrti za takšen poklic usposabljajo
najmanj že dve leti ali pa so preskrbljeni na kakšen drug način, se kot dediči
zaščitene kmetije izločijo, če so v istem dednem redu sodediči, ki so se ali se
usposabljajo za kmetijsko ali gozdarsko dejavnost ali pa niso kako drugače
preskrbljeni;
-       
če zaščitena kmetija v celoti ali pretežno izhaja s strani prejšnjega
zapustnikovega zakonca, imajo potomci, ki jih ima zapustnik s tem prejšnjim
zakoncem, prednost pred drugimi sodediči;
-       
če zapustnik nima niti zakonca niti potomcev in zaščitena kmetija v
celoti ali pretežno izhaja s strani očeta ali matere, imajo prednost dediči s
te določene strani.
Če po izločanju po kriterijih iz prejšnjega
odstavka tega člena ostane še vedno več sodedičev, se dedič določi takole:
-       
sorodniki iz bližnjega kolena imajo prednost pred sorodniki iz
oddaljenejšega kolena;
-       
med sorodniki iz istega kolena ima prednost tisti, ki je najbolje usposobljen
za opravljanje poklica kmeta ali kaže, da se bo za to najbolje usposobil; pri
tem se po možnosti upoštevajo želje zapustnikovega preživelega zakonca.
8. člen
Če je zaščitena kmetija v lasti, solasti
ali skupni lasti zakonskega para, je dedič kmetije preživeli zakonec.
Če zakonca umreta hkrati, se dedič za
celotno zaščiteno kmetijo določi v skladu z določbami prejšnjega člena. Če v
tem primeru po enem od zakoncev obstojajo dediči, ki niso tudi dediči drugega
zakonca, se ti dediči pri dedovanju v takih primerih obravnavajo tako, kot da
so v enakem  sorodstvenem razmerju s tem drugim zakoncem. Če zaščitena kmetija
v celoti ali pretežno izhaja od enega izmed zakoncev, potem imajo prednost
njegovi sorodniki.
9. člen
Če je bila zaščitena kmetija v solasti
enega od staršev in otroka ali posvojenca oziroma njegovega potomca, je dedič
zaščitene kmetije preživeli solastnik, če ima zakonito dedno pravico. Če preživeli
nima zakonite dedne pravice, se dedič prostega dela določi v skladu s 7. členom
tega zakona med zakonitimi dediči umrlega solastnika.
Če sta solastnika iz prejšnjega odstavka
umrla istočasno, velja za dediča zaščitene kmetije otrok ali posvojenec oziroma
njegov potomec. Na mesto otroka ali posvojenca oziroma njegovega potomca
vstopijo njegovi zakoniti dediči, med katerimi se dedič celotne zaščitene
kmetije določi v skladu s 7. členom tega zakona.
10. člen
Če bi po splošnih predpisih o dedovanju
dedovali zaščiteno kmetijo tudi mladoletni otroci ali posvojenci zapustnika, se
lahko določitev dediča kmetijskega gospodarstva odloži, dokler ne postanejo vsi
otroci in posvojenci polnoletni. Odložitev določitve dediča kmetijskega
gospodarstva lahko predlagajo zapustnikov zakonec, njegov otrok ali posvojenec
ter skrbstveni organ.
Pri odločanju o odložitvi določitve dediča
zaščitene kmetije upošteva sodišče koristi mladoletnih in drugih dedičev, ki bi
dedovali po splošnih predpisih o dedovanju, dokler se po polnoletnosti najmlajšega
med njimi ne določi dedič zaščitene kmetije po določbah tega zakona. Ko se v takem
primeru določi dedič zaščitene kmetije, se določijo tudi nujni deleži po prvem
odstavku 14. člena tega zakona.
11. člen
Dedič, ki bi sicer imel prednost do
dedovanja po 7. členu tega zakona, se lahko izključi iz prevzema zaščitene
kmetije, če:
-       
je zaradi psihične bolezni, duševne motnje ali telesne okvare očitno
nesposoben za trajno gospodarjenje z zaščiteno kmetijo;
-       
zaradi svoje očitne in trajne nagnjenosti k zapravljivosti, alkoholizmu
ali zlorabi mamil dopušča bojazen, da ne bo dobro gospodaril z zaščiteno
kmetijo;
-       
je že več kot dve leti brez sporočila o kraju svojega bivanja odsoten v
takšnih okoliščinah, ki izključujejo njegov povratek v ustreznem roku.
Odsotnost zaradi vojne ali vojnega ujetništva pri tem ne pride v poštev.
Zapuščinsko sodišče lahko uporabi kriterije
iz prejšnjega odstavka le, če je v istem dednem redu več sodedičev in vsaj eden
od njih ni izključen. Med neizključenimi dediči postane dedič zaščitene kmetije
tisti, ki bi to postal, če ne bi obstojal izključeni dedič.
Izključitev dediča po tem členu lahko
predlagajo sodediči, ki morajo v tem primeru dokazati izključitvene razloge.
12. člen
Če je dedič ob zapustnikovi smrti sam ali
skupaj s svojim zakoncem, enim od staršev ali otrokom ali posvojencem oziroma
njegovim potomcem že lastnik, solastnik ali skupni lastnik druge zaščitene
kmetije, lahko katerikoli od drugih dedičev iz istega dednega reda zahteva, da
se tak dedič izloči iz dedovanja zaščitene kmetije, ki je predmet dedovanja. V
tem primeru deduje zaščiteno kmetijo naslednji dedič po 7. členu tega zakona,
vendar le, če ni že lastnik, solastnik ali skupni lastnik druge zaščitene
kmetije.
Če zapuščina vključuje več zaščitenih
kmetij in za sodediče nastopa več oseb iz istega dednega reda, se le-te za
prevzem posamezne zaščitene kmetije po lastni izbiri odločijo v zaporedju, v
kakršnem bi se določile kot dedič kmetije po tem zakonu. Če zapuščina vključuje
več zaščitenih kmetij, kot je sodedičev v istem dednem redu, potem sodediči
prevzamejo zaščitene kmetije, ki presegajo njihovo število, v enakem zaporedju.
Pravica do izbire se uresničuje na podlagi izjave, ki se jo predloži zapuščinskemu
sodišču. Ob neupoštevanju roka, ki ga za vložitev izjave določi zapuščinsko
sodišče, pravica izbire posameznega sodediča preneha; izbiro sprejme zapuščinsko
sodišče in pri tem upošteva vse okoliščine.
13. člen
Če ni dediča, ki bi izpolnjeval pogoje za
dedovanje zaščitene kmetije po 7., 8., 9., 10., 11. in 12. členu tega zakona,
dedujejo zaščiteno kmetijo vsi dediči v skladu s splošnimi predpisi o dedovanju.
V tem primeru se sme zaščitena kmetija razdeliti po fizičnih delih.
14. člen
Zakonec, zapustnikovi starši, zapustnikovi
otroci in posvojenci ter njihovi potomci, ki ne dedujejo zaščitene kmetije,
dedujejo denarno vrednost nujnega deleža po splošnih predpisih o dedovanju. Tem
dedičem se ne glede na zapustnikovo voljo všteje v nujni  delež vse, kar se
sicer vračuna v dedni delež po splošnih predpisih o dedovanju, ki urejajo vračunanje
daril in volil v dedni delež.
Nujni delež lahko sodišče na zahtevo dediča
iz prejšnjega odstavka poveča, če ta nima potrebnih sredstev za življenje. Sodišče
lahko nujni delež na zahtevo dediča, ki je dedoval zaščiteno kmetijo, tudi
zmanjša, če bi nujni deleži in obveznosti iz 16. in 17. člena tega zakona
prekoračile vrednost vseh nujnih  deležev po prejšnjem odstavku ali pa bi bila
znatno ogrožena gospodarska zmožnost zaščitene kmetije. Pri odločanju o povečanju
ali zmanjšanju nujnih deležev upošteva sodišče vse okoliščine primera, zlasti
premoženjske razmere in pridobitno sposobnost dedičev ter gospodarsko zmožnost
zaščitene kmetije.
15. člen
Nujni delež izplača dedič, ki je dedoval zaščiteno
kmetijo. Rok za izplačilo nujnega deleža določi sodišče glede na gospodarsko
zmožnost zaščitene kmetije in socialne razmere dediča. Ta rok lahko praviloma
traja največ pet let; v izjemnih primerih lahko sodišče na zahtevo dediča, ki
je dedoval zaščiteno kmetijo, določi tudi daljši rok, in sicer največ do deset
let.
Nujni delež, ki ga določi sodišče, se do
plačila vsako leto revalorizira po temeljni obrestni meri v skladu s predpisi o
temeljni obrestni meri.
Izjemoma lahko iz upravičenih razlogov
deduje dedič iz prvega odstavka prejšnjega člena tudi zemljišče ali druge
nepremičnine oziroma premičnine, če niso pomembne za zaščiteno kmetijo, vendar
le do višine nujnega deleža. Zemljišča,
ki niso pomembna za zaščiteno kmetijo, so zlasti: gozdna zemljišča, kmetijska
zemljišča z boniteto, nižjo od 40, in zemljišča, ki so po namenski rabi
stavbna, razen če gre za zemljišča, na katerih stojijo objekti za potrebe
kmetije oziroma so potrebna za nadaljnji razvoj kmetije.
16. člen
Če v primeru iz 10. člena tega zakona ne
pride do odložitve določitve dediča, mora dedič, ki je dedoval zaščiteno
kmetijo, zagotoviti mladoletnim dedičem, da se usposobijo za samostojno življenje,
primerno gospodarski zmožnosti zaščitene kmetije. Ti izdatki se vštejejo v
nujni delež.
Izdatki iz prejšnjega odstavka se letno
valorizirajo po stopnji, ki je enaka temeljni obrestni meri po predpisih o
temeljni obrestni meri.
Dokler upravičenci iz prvega odstavka tega člena
uveljavljajo  svojo pravico, ne morejo uveljavljati zahteve po izplačilu
nujnega deleža. Po svojih močeh so dolžni pomagati pri običajnih opravilih na
zaščiteni kmetiji, sicer lahko izgubijo preživninsko pravico.
Določbe prvega odstavka tega člena se
uporabljajo tudi pri polnoletnih zapustnikovih potomcih, ki se zaradi težjih
telesnih okvar ali duševnih motenj ne morejo sami preživljati, če je to združljivo
z gospodarsko zmogljivostjo zaščitene kmetije. Pri presojanju zmožnosti za
njihovo lastno preživljanje se upošteva tudi že izplačani nujni delež.
17. člen
Preživeli zakonec, ki ni dedič zaščitene
kmetije, ima pravico zahtevati doživljenjsko preživljanje na kmetiji v obsegu,
ki ustreza krajevnim življenjskim razmeram. Preživeli zakonec te pravice ne
more uveljavljati, če se lahko preživlja s svojim premoženjem. Iz upravičenih
razlogov se lahko preužitek na zahtevo njegovega imetnika zmanjša ali poveča
ali v celoti drugače oblikuje; utemeljeni razlogi obstojajo še posebej takrat,
ko dedič zaščitene kmetije zaradi poslabšanja svojih gospodarskih razmer, za
katere ni kriv sam, ne more več nositi preužitka v enakem obsegu, ali ko se
preužitkar zaradi povečanja svojih potreb, do katerega ne pride po njegovi
krivdi, ne more več preživljati s preužitkom, ali ko preužitkarju njegovo
bivanje na kmetiji zaradi stalnih sporov postane nevzdržno. O zahtevku odloča v
nepravdnem postopku pristojno sodišče, v čigar pristojnosti leži pretežen del
zemljišč zaščitene kmetije.
Preživeli zakonec, ki je v času
zapustnikove smrti živel na zaščiteni kmetiji, ima pravico do užitka zaščitene
kmetije dokler dedič zaščitene kmetije, če je le-ta potomec zapustnika ali preživelega
zakonca, ne dopolni 25. leta starosti in dokler je lastnik, solastnik ali
skupni lastnik zaščitene kmetije. Pogoj za uveljavljanje te pravice je, da preživeli
zakonec obdeluje zaščiteno kmetijo. V tem času ne more uveljavljati pravice do
preužitka. Če preživeli zakonec sklene novo zakonsko zvezo, ima pravico do užitka
tudi novi zakonec, če ni izključni lastnik druge zaščitene kmetije.
Plačila, ki jih je dedič zaščitene kmetije
dolžan izplačati kot nujne deleže drugim sodedičem in zapadejo v plačilo v času,
ko užitkar uveljavlja svojo pravico do užitka kmetije, izplačuje užitkar iz
presežkov donosa zaščitene kmetije. Če ti presežki ne zadoščajo, mora razliko
pokrivati dedič zaščitene kmetije.
Zapuščinsko sodišče mora s sklepom o
dedovanju odrediti, da se v zemljiško knjigo hkrati z lastninsko pravico dediča
zaščitene kmetije vknjižijo tudi preživninske pravice po tem členu.
18. člen
Dedne nevrednosti ni mogoče odpustiti dediču
iz prvega odstavka 14. člena tega zakona, ki je dedno nevreden zato, ker se je
huje pregrešil zoper dolžnost preživljanja zapustnika, ki ga je bil po zakonu
dolžan preživljati, in tudi ne tistemu, ki ni hotel dati zapustniku potrebne
pomoči.
19. člen
Če dedič odtuji podedovano zaščiteno
kmetijo ali njen znatni del pred potekom desetih let potem, ko je zaščiteno
kmetijo prevzel ter ne pridobi druge kmetije, kmetijskega zemljišča ali gozda
oziroma sredstev, ki jih je s tem pridobil, ne vloži v zaščiteno kmetijo najpozneje
v enem letu od odtujitve, mora vse zakonite dediče na njihovo zahtevo izplačati
oziroma jim doplačati razliko tako, da niso prikrajšani glede dednih deležev,
ki bi jih dobili po splošnih predpisih o dedovanju.  Enake obveznosti ima na
zahtevo zakonitih sodedičev tudi dedič, ki podedovano zaščiteno kmetijo ali
njen znatni del odda v zakup ali jo kako drugače preneha namensko uporabljati
pred potekom desetih let potem, ko je zaščiteno kmetijo prevzel, razen, če gre
za zakup, ki se sklene zaradi posebnih razlogov (na primer: odhod k vojakom).
V primeru prodaje ali zakupa zaščitene
kmetije oziroma njenega dela, imajo sodediči, prednostno pravico.
20. člen
Vrednost dela, ki se izloči iz zapuščine na
zahtevo zapustnikovega zakonca, in ki ustreza njegovemu prispevku k povečanju
vrednosti zaščitene kmetije ter vrednost dela, ki se izloči iz zapuščine na
zahtevo zapustnikovih potomcev, ki so živeli skupaj z zapustnikom ter mu s
svojim trudom, zaslužkom ali kako drugače pomagali k pridobivanju, se ne dodeli
v naravi, razen, če gre za stvari, ki niso pomembne za zaščiteno kmetijo. Če se
izločeni deli ne vrnejo v naravi, mora dedič, ki je dedoval zaščiteno kmetijo,
izplačati njihovo vrednost v roku, ki ga določi sodišče in ki ne sme biti daljši
od dveh let, njihova vrednost pa se vsako leto revalorizira v skladu z drugim
odstavkom 15. člena tega zakona.
Na zahtevo upravičencev iz prejšnjega
odstavka ali dediča, ki je dedoval zaščiteno kmetijo, lahko sodišče zaradi
zdravstvenih, socialnih in drugih razlogov (npr. gospodarska zmožnost kmetije
in podobno), spremeni to pravico v pravico do dosmrtnega preživljanja na breme
dediča, ki deduje zaščiteno kmetijo. Obseg pravic do dosmrtnega preživljanja se
lahko spremeni zaradi okoliščin, ki so v zvezi s premoženjskim stanjem dediča,
ki je dedoval zaščiteno kmetijo, ali pa iz osebnih razlogov upravičencev iz
prejšnjega odstavka.
III. DEDOVANJE NA PODLAGI OPOROKE
21. člen
Oporočitelj lahko z oporoko razpolaga s
kmetijskimi zemljišči in gozdovi ter drugim nepremičnim in premičnim premoženjem,
ki niso v sestavi zaščitene kmetije, po splošnih predpisih o dedovanju.
Zaščiteno kmetijo lahko oporočitelj z
oporoko zapusti le enemu dediču – fizični osebi. Izjemoma sme oporočitelj
zapustiti zaščiteno kmetijo več dedičem, če jo zapusti:
-       
zakoncema ali
-       
enemu staršu in otroku ali posvojencu oziroma njegovemu potomcu, vendar
se v tem primeru zaščitena kmetija ne sme deliti po fizičnih delih.
Če oporočitelj razpolaga z zaščiteno
kmetijo v nasprotju z določbami prejšnjih odstavkov, pride do dedovanja na
podlagi zakona.
22. člen
Oporočitelj sme nakloniti volilo, katerega
predmet je del zaščitene kmetije, če s tem znatno ne prizadene gospodarske
sposobnosti zaščitene kmetije.
Denarna in druga volila, ki bi dediča zaščitene
kmetije preveč obremenjevala, sme sodišče na njegovo zahtevo zmanjšati. Pri tem
mora sodišče paziti na to, da dediči iz prvega odstavka 14. člena tega zakona
niso prikrajšani glede svojega nujnega deleža po tem zakonu.
Šteje se, da je gospodarska sposobnost zaščitene
kmetije v smislu prvega odstavka tega člena znatno prizadeta, če je predmet
volila kmetijsko zemljišče; šteje pa se, da ni znatno prizadeta:
-       
če so predmet volil gozdna zemljišča oziroma kmetijska zemljišča z
boniteto, nižjo od 40, pri čemer posamezno volilo ne presega dva odstotka, vsa
volila skupaj pa ne presegajo deset odstotkov skupnih kmetijskih površin;
-       
če so predmet volil stavbna zemljišča ali druge stvari ali pravice, ki
spadajo v zaščiteno kmetijo, pri čemer vrednost posameznega volila ne presega
dva odstotka, vsa volila skupaj pa ne presegajo deset odstotkov celotne
vrednosti zapuščine.
23. člen
Dediči iz prvega odstavka 14. člena tega
zakona, ki jih je oporočitelj v oporoki prezrl ali jim je naklonil manj, kot bi
dobili, če bi prišlo do dedovanja na podlagi zakona, lahko zahtevajo, da se jim
dodeli nujni delež po tem zakonu.
24. člen
S pogodbami o izročitvi in razdelitvi premoženja
za življenja in pogodbami o dosmrtnem preživljanju (darilnimi pogodbami za
primer smrti) ni mogoče razpolagati z zaščiteno kmetijo v nasprotju z določbami
tega zakona.

Zakon o
dedovanju kmetijskih gospodarstev – ZDKG (Uradni list RS, št. 70/95)
vsebuje naslednje prehodne in končne določbe:
»IV. PREHODNE IN KONČNE DOLOČBE
25. člen
Upravne enote morajo v petih letih od
uveljavitve tega zakona po uradni dolžnosti preveriti, ali kmetije, ki so bile
določene z odloki občinskih skupščin ali z odločbami upravnega organa,
pristojnega za kmetijstvo, po določbah zakona o dedovanju kmetijskih zemljišč
in zasebnih kmetijskih gospodarstev (kmetij) (Uradni list SRS, št. 26/73, 29/73
- popr., 1/86 in Uradni list RS, št. 76/94 - odl. US), izpolnjujejo pogoje iz
2. člena tega zakona in o tem v upravnem postopku izdati ustrezno odločbo. Pri
tem se na zahtevo strank ali pristojnega organa prednostno preverijo tiste
kmetije, ki so predmet zapuščinskega postopka ali prometa med živimi.
V roku in pod pogoji iz prejšnjega
odstavka  se določijo tudi tiste kmetije, ki pridobijo status zaščitene kmetije
po 2. členu tega zakona.
Kmetije, za katere se ob preveritvi
ugotovi, da izpolnjujejo pogoje iz 2. člena tega zakona, se vpišejo v register
zaščitenih kmetij.
26. člen
Dedovanje zaščitenih kmetij, določenih po
prejšnjih predpisih, ki je bilo uvedeno do uveljavitve tega zakona, se zaključi
po prejšnjih predpisih.
Sodišče prekine postopek, katerega predmet
je kmetija,  dokler o njenem statusu v skladu s prejšnjimi predpisi ni pravnomočno
odločeno z odločbo pristojne upravne enote.
27. člen
Omejitve prometa s pravnimi posli med živimi
po tretjem odstavku 21. člena in drugem odstavku 29. člena zakona o kmetijskih
zemljiščih (Uradni list SRS, št. 1/79, 11/81, 1/86 in Uradni list RS, št. 9/90,
5/91, 46/92 - odl. US in 58/95 - odl. US), veljajo le za kmetijska
gospodarstva, ki izpolnjujejo pogoje po tem zakonu. Zato je treba pred izdajo
potrdila po 21. in 29. členu zakona o kmetijskih zemljiščih predhodno ugotoviti,
če kmetija izpolnjuje pogoje po tem zakonu.
28. člen
Ta zakon začne veljati 9. decembra 1995.«.

Odločba o razveljavitvi 26. člena zakona o dedovanju kmetijskih
gospodarstev (Uradni list RS, št. 54/99)
spreminja 26. člen zakona tako, da se glasi:
»26. člen
(razveljavljen);
ter v zvezi z razveljavitvijo 26.
člena zakona določa:
»Dokler ne bo uveljavljena morebitna nova
zakonska ureditev se za dedovanje kmetijskih gospodarstev v primerih, na katere
se je nanašala razveljavljena določba iz prve točke tega izreka, uporabljajo
določbe zakona o dedovanju kmetijskih gospodarstev.«.

Zakon o
spremembah in dopolnitvah Zakona o dedovanju kmetijskih gospodarstev – ZDKG-A
(Uradni list RS, št. 30/13)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
Postopki, začeti na podlagi Zakona o
dedovanju kmetijskih gospodarstev (Uradni list RS, št. 70/95 in 54/99 – odločba
US), se končajo v skladu s tem zakonom.
Upravne enote morajo v petih letih od
uveljavitve tega zakona po uradni dolžnosti preveriti, ali kmetije, ki so bile
določene kot zaščitene kmetije v skladu z Zakonom o dedovanju kmetijskih
gospodarstev (Uradni list RS, št. 70/95 in 54/99 – odločba US), izpolnjujejo
pogoje iz 1. člena tega zakona in o tem v upravnem postopku izdati ustrezno
odločbo. Pri tem se prednostno preverijo tiste kmetije, ki so predmet
zapuščinskega postopka ali pravnega prometa med živimi.
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
kmetijskih zemljiščih – ZKZ-G (Uradni list RS, št. 44/22)
določa tudi:
»Upravni postopki po Zakonu o dedovanju
kmetijskih gospodarstev (Uradni list RS, št. 70/95, 54/99 – odl. US in
30/13), začeti pred uveljavitvijo tega zakona, se ustavijo, razen v postopkih
dedovanja.
Postopki o vpisu zaznambe o zaščiteni
kmetiji v Zemljiško knjigo, začeti pred uveljavitvijo tega zakona, se ustavijo.
Vse zaznambe o zaščiteni kmetiji v
Zemljiški knjigi (šifra 3009, 305) po uradni dolžnosti izbriše pristojni organ
v enem letu od uveljavitve tega zakona.«;
ter vsebuje naslednjo končno določbo:
»60. člen
Ta zakon začne veljati petnajsti dan po
objavi v Uradnem listu Republike Slovenije.«.