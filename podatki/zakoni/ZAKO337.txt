1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS d.d.), iz naslova kredita, ki ga ta najame pri Evropski banki za
obnovo in razvoj za izgradnjo avtocestnih odsekov Pesnica–Šentilj
in Hoče–Arja vas, in sicer pod naslednjimi pogoji:
-       
znesek kredita – 32,7 mio USD, kredit se črpa v USD,
-       
obrestna mera – variabilna 6 mesečni LIBOR, z opcijo, da se v času
trajanja kredita lahko obrestna mera fiksira ob plačilu stroškov konverzije,
-       
rok odplačila – 15 let z vključenim štiriletnim moratorijem na odplačilo
glavnice, začetek odplačevanja april 1998,
-       
drugi stroški – provizija za odlog črpanja, odpoved kredita, provizija
za konverzijo valute ali konverzijo obrestne mere ter zamudne obresti, največ v
višini 2,75% od vrednosti kredita letno,
-       
stroški priprave kredita – 1% vrednosti kredita, plačljivi v enkratnem
znesku v sedmih dneh, ko pogodba stopi v veljavo,
-       
marža za deželni rizik – 1% na variabilno ali fiksno obrestno mero.
Skladno s prejšnjim odstavkom bo Republika
Slovenija v primerih, ko DARS d.d. zaradi svoje neplačevitosti ne bo poravnala
svojih dospelih obveznosti po kreditni pogodbi, na poseben poziv Evropske banke
za obnovo in razvoj plačala te obveznosti namesto DARS d.d.
2. člen
Pogodbo o poroštvu v imenu in za račun
Republike Slovenije podpiše z Evropsko banko za obnovo in razvoj minister,
pristojen za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
3. člen
Sredstva za plačilo obveznosti DARS d.d. v
primerih iz drugega odstavka 1. člena se zagotovijo v proračunu Republike
Slovenije.
V primerih, ko Republika Slovenija plača
obveznosti iz kreditne pogodbe namesto DARS d.d., pridobi Republika Slovenija v
razmerju do DARS. d.d. pravico do regresiranja plačanih, zneskov in vseh
stroškov, ki so nastali v zvezi s tem.
4. člen
Republika Slovenija uresniči pravico do
regresiranja. z nalogom, ki ga izda minister, pristojen za finance, v breme
sredstev, zbranih na podlagi zakona, o zagotovitvi namenskih sredstev za
izgradnjo avtocestnega omrežja v Republiki Sloveniji (Uradni list RS, št.
46/93).
Ne glede na prejšnji odstavek ima Republika
Slovenija do izteka kreditne pogodbe iz 1. člena tega zakona pravico izvesti
regresiranje v breme kateregakoli vira sredstev ali prihodkov DARS d.d.,
določenih v 5. členu zakona o družbi za avtoceste v Republiki Sloveniji (Uradni
list RS, št. 57/93) in zahtevati prenos sredstev iz posameznih virov v dobro
proračuna Republike Slovenije.
V roku 30 dni po veljavnosti kreditne
pogodbe iz 1. člena tega zakona skleneta ministrstvo, pristojno za finance, in
DARS d.d. pogodbo, s katero podrobneje uredita medsebojna razmerja v zvezi z
izvajanjem določb tega člena.

Zakon o poroštvu Republike Slovenije za
obveznosti iz pogodbe o najetju kredita Evropske banke za obnovo in razvoj za
izgradnjo avtocestnega odseka Pesnica-Šentilj (Uradni list RS, št. 23/94)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi zakona o poroštvu Republike
Slovenije za obveznosti iz pogodbe o najetju kredita Evropske banke za obnovo
in razvoj za izgradnjo avtocestnega odseka Pesnica-Šentilj – ZPOPNA-A (Uradni
list RS, št. 17/96)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.