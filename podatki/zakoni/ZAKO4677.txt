I. SPLOŠNE DOLOČBE
1. člen
(vsebina zakona)
(1) Ta zakon ureja varnost krme rastlinskega izvora v
primarni proizvodnji in v poslih, povezanih s primarno proizvodnjo krme,
kakovost krme v vseh fazah proizvodnje, predelave in distribucije, varnost in
kakovost gensko spremenjene krme v vseh fazah proizvodnje, predelave,
distribucije in uporabe, krmne dodatke in proizvode, ki so neposredni ali
posredni vir beljakovin, označevanje krme, registracijo obratov in register
obratov na področju primarne proizvodnje krme rastlinskega izvora, postopek
določitve uradnih in nacionalnih referenčnih laboratorijev in izvajanje
uradnega nadzora za izvajanje:
1.     
Uredbe Evropskega parlamenta in Sveta (ES) št. 178/2002 z dne 28.
januarja 2002 o določitvi splošnih načel in zahtevah živilske zakonodaje,
ustanovitvi Evropske agencije za varnost hrane in postopkih, ki zadevajo
varnost hrane (UL L št. 31 z dne 1. 2. 2002, str. 1, z vsemi spremembami; v
nadaljnjem besedilu: Uredba 178/2002/ES);
2.     
Uredbe Evropskega parlamenta in Sveta (ES) št. 1829/2003 z dne 22.
septembra 2003 o gensko spremenjenih živilih in krmi (UL L št. 268 z dne 18.
10. 2003, str. 1, z vsemi spremembami; v nadaljnjem besedilu: Uredba
1829/2003/ES);
3.     
Uredbe Evropskega parlamenta in Sveta (ES) št. 1830/2003 z dne 22. septembra
2003 o sledljivosti in označevanju gensko spremenjenih organizmov ter
sledljivosti živil in krme, izdelanih iz gensko spremenjenih organizmov, ter o
spremembi Direktive 2001/18/ES (UL L št. 268 z dne 18. 10. 2003, str. 24, z
vsemi spremembami; v nadaljnjem besedilu: Uredba 1830/2003/ES);
4.     
Uredbe Evropskega parlamenta in Sveta (ES) 1831/2003 z dne 22. septembra
2003 o dodatkih za uporabo v prehrani živali (UL L št. 268 z dne 18. 10. 2003,
str. 29, z vsemi spremembami; v nadaljnjem besedilu: Uredba 1831/2003/ES);
5.     
Uredbe Evropskega parlamenta in Sveta (ES) št. 882/2004 z dne 29. aprila
2004 o izvajanju uradnega nadzora, da se zagotovi preverjanje skladnosti z
zakonodajo o krmi in živilih ter s pravili o zdravstvenem varstvu živali in
zaščiti živali (UL L št. 165 z dne 30. 4. 2004, str. 1, z vsemi spremembami; v
nadaljnjem besedilu: Uredba 882/2004/ES);
6.     
Uredbe Evropskega parlamenta in Sveta (ES) št. 183/2005 z dne 12.
januarja 2005 o zahtevah glede higiene krme (UL L št. 35 z dne 8. 2. 2005, str.
1, z vsemi spremembami; v nadaljnjem besedilu: Uredba 183/2005/ES);
7.     
Uredbe Evropskega parlamenta in Sveta (ES) št. 396/2005 z dne 23.
februarja 2005 o mejnih vrednostih ostankov pesticidov v ali na hrani in krmi
rastlinskega in živalskega izvora ter o spremembi Direktive Sveta 91/414/EGS
(UL L št. 70 z dne 16. 3. 2005, str. 1, z vsemi spremembami; v nadaljnjem
besedilu: Uredba 396/2005/ES), v delu, ki se nanaša na krmo rastlinskega
izvora.
2. člen
(pristojni organ)
(1) Pristojni organ, odgovoren za izvajanje predpisov
Evropske unije (v nadaljnjem besedilu: predpisi EU) iz prejšnjega člena, je organ,
pristojen za varno hrano, veterinarstvo in varstvo rastlin (v nadaljnjem
besedilu: Uprava).
(2) Pristojni organ za izvajanje uradnega nadzora po tem
zakonu je inšpekcija, pristojna za hrano, ki deluje v okviru Uprave, če ta
zakon ne določa drugače.
II. KRMA
3. člen
(kakovost in varnost krme)
(1) Pravna ali fizična oseba lahko daje krmo v promet, če krma
ustreza predpisom kakovosti.
(2) Šteje se, da krma ustreza predpisom kakovosti, če:
1.     
je proizvedena na predpisan način,
2.     
je zagotovljena sledljivost krme,
3.     
je označena in pakirana na predpisan način,
4.     
ji ni pretekel rok uporabe,
5.     
se prevaža in skladišči na predpisan način,
6.     
izpolnjuje predpisane zahteve glede vsebnosti in lastnosti,
7.     
ustreza označeni kakovosti,
8.     
so uporabljeni dovoljeni dodatki in proizvodi, ki so neposredni ali
posredni vir beljakovin v predpisanih količinah.
(3) Šteje se, da je krma varna, če izpolnjuje pogoje varnosti
iz tega zakona in je v skladu s predpisi, ki urejajo veterinarska merila
skladnosti, ter predpisi EU in Republike Slovenije, ki se nanašajo na krmo.
4. člen
(proizvodnja krme)
(1) Krma, ki je v prometu, mora biti proizvedena na predpisan
način.
(2) Natančnejši pogoji za proizvodnjo krme so določeni s
predpisi EU oziroma jih predpiše ministrica, pristojna za krmo, oziroma
minister pristojen za krmo (v nadaljnjem besedilu: minister), če predpisi EU ne
določajo drugače.
5. člen
(sledljivost krme)
(1) Krma, ki je v prometu, mora biti označena tako, da je
možna identifikacija, ki zagotavlja njeno sledljivost.
(2) Nosilke dejavnosti oziroma nosilci dejavnosti (v
nadaljnjem besedilu: nosilci dejavnosti) proizvodnje krme morajo zagotoviti
sledljivost v vseh fazah pridelave, predelave in distribucije krme.
(3) Natančnejši pogoji za zagotavljanje sledljivosti so
določeni s predpisi EU oziroma jih predpiše minister, če predpisi EU ne
določajo drugače.
6. člen
(označevanje krme)
(1) Krma, ki je v prometu, mora biti označena na predpisan
način. Označbe morajo biti natisnjene na embalaži ali trajno pritrjene na
embalažo oziroma kot spremni dokument dodane krmi v razsutem stanju.
(2) Označbe iz prejšnjega odstavka lahko poleg predpisanih
navedb vsebujejo tudi druge navedbe, ki ne smejo biti zavajajoče glede označene
vsebine in morajo biti jasno ločene od označb iz prejšnjega odstavka. Na
označbi ne sme biti navedb, ki bi poudarjale varnost krme.
(3) Krma, namenjena končnemu porabniku na ozemlju Republike
Slovenije, mora biti označena v slovenskem jeziku.
(4) Če krma vsebuje gensko spremenjene organizme (v
nadaljnjem besedilu: GSO) ali izdelke iz GSO iz 12. člena tega zakona v deležu,
ki je večji od deleža, ki ga določa uredba 1829/2003/ES, mora biti označena v
skladu s predpisi, ki urejajo označevanje GSO.
(5) Krmo, ki je v prometu v razsutem stanju, mora spremljati
dokument, ki vsebuje predpisane podatke.
(6) Podrobnejši način označevanja krme je določen s predpisi
EU oziroma ga predpiše minister, če predpisi EU ne določajo drugače.
7. člen
(pakiranje)
(1) Krma se lahko daje v promet le, če je pakirana v
predpisani embalaži. Embalaža mora biti zaprta tako, da se pri odpiranju vidno
trajno poškoduje.
(2) Ne glede na prejšnji odstavek se lahko krma daje v promet
tudi v razsutem stanju, če so izpolnjeni predpisani pogoji za posamezno vrsto
krme.
(3) Natančnejši pogoji za pakiranje so določeni s predpisi EU
oziroma jih predpiše minister, če ni s predpisi EU določeno drugače.
8. člen
(rok uporabe)
V prometu je lahko samo krma, ki ji ni potekel rok uporabe.
9. člen
(prevoz in skladiščenje)
(1) Kadar se krma prevaža v razsutem stanju, morajo biti
prevozna sredstva prirejena tako, da se prepreči njeno onesnaženje, kvarjenje
in da negativni vplivi okolja ne spremenijo njene varnosti in kakovostne
ustreznosti.
(2) Krma se skladišči na način, ki zagotavlja ohranjanje
njene varnosti in kakovostne ustreznosti ter preprečuje njeno onesnaženje
oziroma kvarjenje.
(3) Natančnejši pogoji za prevoz in skladiščenje so določeni
s predpisi EU oziroma jih predpiše minister, če ni s predpisi EU določeno
drugače.
10. člen
(krmni dodatki)
Krmni dodatki se lahko predelujejo, dajejo v promet ali
uporabljajo, če so izpolnjeni pogoji iz Uredbe 1831/2003/ES in njenih
izvedbenih predpisov oziroma predpisov ministra, sprejetih v skladu s predpisi
EU.
11. člen
(proizvodi, ki so neposredni ali posredni vir beljakovin)
(1) Proizvodi, ki so neposredni ali posredni vir beljakovin v
prehrani živali, se lahko dajejo v promet in uporabljajo kot posamično krmilo
ali v krmnih mešanicah, če so odobreni in uvrščeni na seznam dovoljenih
proizvodov pri Evropski komisiji.
(2) Pogoji in postopek odobritve iz prejšnjega odstavka so
določeni s predpisi EU oziroma jih predpiše minister, če predpisi EU ne
določajo drugače.
12. člen
(gensko spremenjena krma)
(1) Gensko spremenjena krma je krma, ki vsebuje ali je
sestavljena iz GSO, in krma, proizvedena iz GSO.
(2) Gensko spremenjena krma je lahko v prometu, predelavi in
uporabi samo, če ima GSO dovoljenje za uporabo kot krma v skladu s predpisi EU.
(3) Fizična ali pravna oseba vloži vlogo za dovoljenje iz
prejšnjega odstavka v skladu s predpisom EU, ki ureja področje odobritve GSO.
(4) Vloga se pošlje na Upravo v skladu z Uredbo 1829/2003/ES.
13. člen
(ekološka krma)
(1) Ekološka krma je krma, ki je pridelana oziroma predelana
po predpisanih metodah in postopkih iz predpisov, ki urejajo ekološko pridelavo
krme.
(2) Krma je lahko v prometu označena z oznako »ekološka«, če
je zanjo izdan certifikat, da izpolnjuje predpisane pogoje in ga izda
organizacija za kontrolo, na način in pod pogoji, kot to določajo podzakonski
predpisi, izdani na podlagi zakona, ki ureja kmetijstvo, o ekološki pridelavi
kmetijskih pridelkov oziroma živil, oziroma predpisi EU, ki urejajo ekološko
pridelavo.
14. člen
(ostanki pesticidov in neželenih snovi v primarni pridelavi
krme rastlinskega izvora)
(1) V primarni pridelavi mora krma rastlinskega izvora ob
dajanju v promet ali uporabi glede ostankov pesticidov in neželenih snovi v
krmi izpolnjevati zahteve iz predpisov EU oziroma predpisov ministra, če predpisi
EU ne določajo drugače.
(2) Kadar neželene snovi v primarni pridelavi krme
rastlinskega izvora izhajajo iz okolja in niso posledica aktivnosti nosilca
dejavnosti, njihov izvor ugotavlja inšpekcija, pristojna za okolje, v skladu s
predpisi o varstvu okolja.
15. člen
(pregledi krme neživalskega izvora pri vnosu)
(1) Pri pošiljkah krme neživalskega izvora, ki se vnašajo z
namenom uvoza v Evropsko unijo, mora biti pred sprostitvijo v prost promet
glede varnosti in kakovosti opravljen sistematični dokumentacijski pregled,
naključni identifikacijski pregled in po potrebi fizični pregled v skladu z
Uredbo 882/2004/ES.
(2) Če se pošiljka vnaša zaradi uvoza v Evropsko unijo prek
mejnega prehoda v Republiki Sloveniji, opravi sistematični dokumentacijski
pregled in naključni identifikacijski pregled carinski organ. O opravljenem
pregledu carinski organ potrdi dokument, ki je določen s predpisi EU oziroma ga
predpiše minister, če ni s predpisi EU določeno drugače. Morebitni fizični
pregled varnosti in kakovosti pošiljk gensko spremenjene krme in kakovosti krme
opravljajo inšpektorice in inšpektorji za hrano (v nadaljnjem besedilu:
inšpektorji za hrano), ki ob ugotovljenih neskladnostih krme ukrepajo v skladu
z Uredbo 882/2004/ES.
(3) Krma neživalskega izvora se lahko vnaša samo prek mejnih
prehodov, določenih v predpisih, ki urejajo zdravstveno varstvo rastlin, razen
pošiljk, ki se sproščajo v prost promet v Republiki Sloveniji.
16. člen
(pridobivanje podatkov)
(1) Za namen zagotavljanja varnosti in kakovosti krme lahko Uprava
poleg podatkov iz zbirk, ki jih vodi ministrstvo, pristojno za kmetijstvo,
oziroma njegovi organi v sestavi, pridobiva in uporablja tudi podatke iz drugih
zbirk v skladu z določbami zakonov, ki urejajo kmetijstvo, veterinarstvo,
živinorejo, varstvo rastlin in fitofarmacevtska sredstva.
(2) Upravljavci zbirk podatkov iz prejšnjega odstavka
posredujejo Upravi za potrebe tega zakona podatke brezplačno, zaračunajo pa
lahko neposredne materialne stroške za potrebne dodatne izvode.
(3) Podatki, ki se štejejo za osebne podatke, se posredujejo
v skladu s predpisi o varstvu osebnih podatkov.
III. OBRATI
17. člen
(registracija)
(1) Za izvedbo 9. člena Uredbe 183/2005/ES se obrati na
področju primarne proizvodnje krme rastlinskega izvora registrirajo na predlog
nosilca dejavnosti.
(2) Nosilec dejavnosti mora v predlogu navesti resnične
podatke, potrebne za izvedbo vpisa obrata v register obratov, kot to določa
podzakonski predpis za izvedbo Uredbe 183/2005/ES.
(3) Uprava vpiše obrat v register obratov na področju
primarne proizvodnje krme rastlinskega izvora in nosilcu dejavnosti pošlje
izpis iz registra. V register se vpiše osebno ime in naslov nosilca dejavnosti
ter drugi podatki o obratu.
(4) Register obratov na področju primarne proizvodnje krme
rastlinskega izvora se vodi na Upravi.
(5) Podrobnejši postopek registracije iz tega člena in
vsebino ter način vodenja registra predpiše minister.
18. člen
(neposredna oskrba in majhne količine krme)
(1) Majhne količine krme iz primarne proizvodnje rastlinskega
izvora so vse količine krme, ki jih nosilec dejavnosti dobavlja neposredno
kmetijam kot končnim potrošnikom na lokalnem območju.
(2) Lokalno območje je celotno območje Republike Slovenije.
(3) Nosilec dejavnosti iz prvega odstavka tega člena ni
zavezanec za registracijo skladno z 2. členom Uredbe 183/2005/ES, temveč se s
podpisom izjave o majhnih količinah krme iz primarne proizvodnje, ki jo izpolni
in posreduje Upravi, evidentira kot proizvajalec majhnih količin krme iz
primarne proizvodnje rastlinskega izvora. Obrazec izjave predpiše minister.
IV. UGOTAVLJANJE SKLADNOSTI
19. člen
(uradni laboratoriji)
(1) Za izvedbo 12. člena Uredbe 882/2004/ES predstojnik
Uprave določi uradne laboratorije na podlagi vloge, ki jo imetniki
laboratorijev, ki želijo opravljati posamezne laboratorijske analize v okviru
uradnega nadzora, vložijo na Upravo.
(2) Izpolnjevanje pogojev, ki so določeni v Uredbi
882/2004/ES, se dokazuje z akreditacijsko listino, ki jo izda Slovenska
akreditacija ali akreditacijska služba druge države članice, ki ima z Evropsko
akreditacijo sklenjen sporazum o medsebojnem priznavanju akreditacij.
Izpolnjevanje morebitnih dodatnih pogojev, ki jih morajo izpolnjevati uradni
laboratoriji, se ugotavlja z odločbo v upravnem postopku na podlagi vloge
imetnika laboratorija.
(3) O vlogi za določitev uradnega laboratorija odloči predstojnik
Uprave z odločbo.
(4) Medsebojna razmerja med Upravo in določenim uradnim laboratorijem
se uredijo s pogodbo.
(5) Morebitni dodatni pogoji iz drugega odstavka tega člena
se določijo s predpisi EU oziroma jih predpiše minister, če predpisi EU ne
določajo drugače.
20. člen
(nacionalni referenčni laboratoriji)
(1) Za izvedbo 33. člena Uredbe 882/2004/ES predstojnik
Uprave z odločbo v upravnem postopku po uradni dolžnosti izmed uradnih
laboratorijev v Republiki Sloveniji ali drugih laboratorijev v skladu z Uredbo
882/2004/ES določi najmanj en Nacionalni referenčni laboratorij (v nadaljnjem
besedilu: NRL) k vsakemu Referenčnemu laboratoriju Skupnosti (v nadaljnjem
besedilu: CRL).
(2) Ne glede na določbe prejšnjega odstavka predstojnik
Uprave po enakem postopku, kot je določeno v prejšnjem odstavku, določi enega
ali več NRL tudi v drugih primerih, kadar je tako določeno s predpisi EU
oziroma predpisom ministra v skladu s predpisi EU.
(3) Medsebojna razmerja med NRL in Upravo se uredijo s
pogodbo.
(4) Uprava o določitvi NRL obvesti Evropsko komisijo, kadar
je tako določeno s predpisi EU oziroma predpisom ministra v skladu s predpisi
EU.
21. člen
(vzorčenje)
(1) Za izvedbo 11. člena Uredbe 882/2004/ES odvzame vzorce pristojni
inšpektor.
(2) Po prejemu analiznega izvida lahko stranka zahteva
dopolnilno izvedeniško mnenje v roku, ki ga določi pristojna inšpektorica
oziroma inšpektor (v nadaljnjem besedilu: inšpektor).
(3) Če je opravljena tudi primerjalna analiza za pridobitev
dopolnilnega izvedeniškega mnenja, velja njen rezultat, opravljena pa mora biti
v NRL oziroma v uradnem laboratoriju, če NRL za to področje ni treba določiti v
skladu s prejšnjim členom. Pri vzorčenju pristojni inšpektor označi vzorec za
analizo in vzorec za primerjalno analizo.
(4) Vzorci morajo biti označeni na predpisan način oziroma
tako, da je zagotovljena njihova sledljivost.
(5) Natančnejši postopki iz tega člena so določeni s predpisi
EU oziroma jih predpiše minister, če ni s predpisi EU določeno drugače.
22. člen
(stroški)
Če se pri ugotavljanju skladnosti krme v prometu pri
opravljanju uradnega nadzora ugotovi, da krma ni skladna z označbami ali
predpisanimi zahtevami, plača stroške analiz proizvajalec ali pravna oziroma
fizična oseba, ki je dala neskladno krmo v promet, če predpisi EU ne določajo
drugače.
V. URADNI NADZOR
23. člen
(uradni nadzor krme)
(1) Uradni nadzor nad izvajanjem tega zakona, njegovih
podzakonskih predpisov, predpisov EU s področja tega zakona in njihovih
izvedbenih predpisov izvajajo inšpektorji za hrano, ki delujejo v okviru Uprave.
(2) Sistematični dokumentacijski pregled in naključni
identifikacijski pregled iz 15. člena tega zakona opravlja carinski organ.
24. člen
(črtan)
25. člen
(pooblastila in ukrepi inšpektorja za hrano)
(1) Pri uradnem nadzoru ima inšpektor za hrano poleg
pristojnosti po splošnih predpisih, ki urejajo inšpekcijo, in predpisih EU, še
naslednja pooblastila:
1.     
pregledovati krmo po tem zakonu v proizvodnji, skladiščenju, prometu ali
uporabi glede varnosti in kakovosti;
2.     
jemati vzorce krme ter jih pošiljati v preiskave v uradne laboratorije
oziroma v NRL;
3.     
pregledovati predpisane evidence;
4.     
pregledovati dokumentacijo, evidence o rezultatih preiskav in druge
listine fizičnih ter pravnih oseb, ki se nanašajo na krmo;
5.     
opravljati fizični pregled pošiljk krme neživalskega izvora ob vnosu
zaradi preverjanja kakovosti krme in varnosti in kakovosti gensko spremenjene
krme;
6.     
pregledovati dokumentacijo in listine uvoznika, ki se nanašajo na krmo
neživalskega izvora;
7.     
voditi evidenco fizično pregledanih pošiljk in evidenco opravljenih
analiz.
(2) V primeru ugotovljenih nepravilnosti lahko inšpektor
poleg ukrepov po splošnih predpisih, ki urejajo inšpekcijo, in predpisih EU,
tudi:
1.     
prepove promet s krmo oziroma uporabo krme, če ni varna;
2.     
prepove promet s krmo, ki ne ustreza predpisanim in označenim parametrom
kakovosti;
3.     
prepove promet s krmo in uporabo krme rastlinskega izvora, ki presega
predpisane mejne vrednosti ostankov pesticidov in neželenih snovi;
4.     
prepove promet s krmo, ki vsebuje ali je sestavljena iz GSO ali krme,
proizvedene iz GSO, ki nima dovoljenja pristojnega organa;
5.     
prepove promet s krmo, če ni pakirana v predpisani embalaži;
6.     
prepove uporabo vozil za prevoz krme, če ne izpolnjujejo predpisanih
pogojev;
7.     
odredi odpravo nepravilnosti v proizvodnji, skladiščenju, prometu s krmo
in uporabi krme;
8.     
odredi potrebne ukrepe za zagotavljanje kakovosti krme;
9.     
odredi odpravo nepravilnosti in prepove promet s krmo, ki ni označena v
skladu s predpisi;
10.  
prepove promet s krmo, ki ji je pretekel rok uporabe;
11.  
odredi skladiščenje krme neživalskega izvora v skladišču, ki je pod
carinskim nadzorom.
26. člen
(poročanje carinskega organa)
O dokumentacijskih in identifikacijskih pregledih krme
carinski organ enkrat na leto poroča Upravi.
27. člen
(dolžnosti pravnih in fizičnih oseb ob nadzoru)
(1) Pravne in fizične osebe morajo inšpektorju omogočiti
nemoteno opravljanje uradnega nadzora in ga pri tem ne smejo ovirati ter mu
morajo predložiti zahtevane listine, podatke, pojasnila ali zahtevane predmete.
(2) Pravne in fizične osebe morajo v določenem roku ravnati v
skladu z izvršljivo odločbo, s katero inšpektor odredi izvršitev ukrepov.
(3) Pravna ali fizična oseba, ki proizvaja ali daje v promet
krmo, mora v postopku na zahtevo inšpektorja predložiti dokumentacijo in
podatke o:
-       
kraju proizvodnje, dajanju v promet in uporabljenem prevoznem sredstvu,
-       
proizvodnji krme,
-       
odgovorni osebi.
(4) Na zahtevo inšpektorja mora pravna ali fizična oseba
priložiti uradne prepise ali kopije listin in mu jih dostaviti v petnajstih
dneh. Podatke, ki pomenijo poslovno tajnost, mora inšpektor varovati v skladu s
predpisi o poslovni tajnosti.
(5) Dokumentacijo in podatke iz tretjega odstavka tega člena
morajo osebe iz prvega odstavka tega člena hraniti tri leta od njihove izdaje,
če predpisi EU za posamezne primere ne določajo drugače.
VI. FINANČNI PROGRAM
28. člen
(finančni program)
Vsako leto predstojnik Uprave sprejme finančni program za
področje krme. Uprava zagotovi sredstva za izvajanje tega programa.
VII. PRISTOJNOSTI
29. člen
(pristojnosti ministra)
Minister izdaja podzakonske predpise, predvidene v določbah
tega zakona, in druge podzakonske predpise, potrebne za izvajanje tega zakona
in predpisov EU, ki se nanašajo na vsebino tega zakona.
VIII. KAZENSKE DOLOČBE
30. člen
(prekrški pravnih in fizičnih oseb)
(1) Z globo od 416 eurov do 4160 eurov se za prekršek kaznuje
pravna oseba:
1.     
če da v promet ali uporabi krmo za krmljenje živali za pridobivanje
hrane, ki ni varna (15. člen Uredbe 178/2002/ES);
2.     
če da v promet krmo, ki ne ustreza predpisom kakovosti (prvi in drugi
odstavek 3. člena);
3.     
če krma, ki jo nosilec dejavnosti da v promet, ni označena tako, da je
možna identifikacija, ki zagotavlja sledljivost, in če ne zagotovi sledljivosti
v vseh fazah pridelave, predelave in distribucije krme (prvi odstavek 5.
člena);
4.     
če nosilec dejavnosti proizvodnje krme ne zagotovi sledljivosti v vseh
fazah pridelave, predelave in distribucije krme (drugi odstavek 5. člena);
5.     
če da v promet krmo, ki ni označena na predpisan način (prvi odstavek 6.
člena);
6.     
če z označbami krme zavaja glede označene vsebine in če označbe niso
ločene od predpisanih označb (drugi odstavek 6. člena);
7.     
če krma, ki je namenjena končnemu porabniku na ozemlju Republike
Slovenije, ni označena v slovenskem jeziku (tretji odstavek 6. člena);
8.     
če krma, ki jo da v promet v razsutem stanju, ni opremljena z dokumentom
s predpisanimi podatki (peti odstavek 6. člena);
9.     
če da v promet krmo, ki ni pakirana v predpisani embalaži (7. člen);
10.  
če da v promet krmo, ki ji je potekel rok uporabe (8. člen);
11.  
če opravi prevoz krme v razsutem stanju v nasprotju s prvi odstavkom 9.
člena tega zakona;
12.  
če se krma skladišči v nasprotju z drugim odstavkom 9. člena tega
zakona;
13.  
če predela, da v promet ali uporabi krmne dodatke v nasprotju z 10.
členom tega zakona;
14.  
če označi krmo z označbo »ekološka« v nasprotju z drugim odstavkom 13.
člena tega zakona;
15.  
če nosilec dejavnosti predloži neresnične podatke v postopku
registracije obrata (drugi odstavek 17. člena).
(2) Z globo od 416 eurov do 2.080 eurov se za prekršek
kaznuje samostojni podjetnik posameznik, če stori prekršek iz prejšnjega
odstavka.
(3) Z globo od 42 eurov do 208 eurov se za prekršek kaznuje
posameznik, če stori prekršek iz prvega odstavka tega člena.
(4) Z globo od 83 eurov do 625 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika.

Zakon o krmi – ZKrmi-1 (Uradni list RS, št. 127/06) vsebuje naslednje prehodne in
končne določbe:
»IX. PREHODNE IN KONČNE DOLOČBE
31. člen
(predpisi)
(1) Rok za izdajo podzakonskih predpisov po tem zakonu je eno
leto po njegovi uveljavitvi.
(2) Do uveljavitve predpisov, izdanih na podlagi tega zakona,
veljajo naslednji predpisi:
1.     
Pravilnik o pogojih za uporabo in skladiščenje ribje moke, dikalcijevega
fosfata, hidroliziranih beljakovin in njihovih krmnih mešanic na kmetijskih
gospodarstvih (Uradni list RS, št. 13/03);
2.     
Pravilnik o uradnih metodah jemanja vzorcev za monitoring in
inšpekcijski nadzor krme, dodatkov in premiksov (Uradni list RS, št. 41/03 in
28/04);
3.     
Pravilnik o kakovosti, označevanju in pakiranju krme v prometu (Uradni
list RS, št. 43/03 in 110/05);
4.     
Pravilnik o posebnih proizvodih, ki so neposredni ali posredni vir
beljakovin v prehrani živali (Uradni list RS, št. 49/03, 72/04 in 68/05);
5.     
Pravilnik o krmi za posebne prehranske namene (Uradni list RS, št.
93/03);
6.     
Pravilnik o pogojih za proizvodnjo, promet in uporabo medicirane krme
(Uradni list RS, št. 114/03 in 25/04);
7.     
Pravilnik o izvajanju uradnega nadzora na področju prehrane živali
(Uradni list RS, št. 28/04 in 38/04 – popr.);
8.     
Pravilnik o krmnih dodatkih (Uradni list RS, št. 47/05);
9.     
Pravilnik o uradnih metodah analiz krme, dodatkov in premiksov (Uradni
list RS, št. 70/05).
32. člen
(prenehanje veljavnosti)
Z dnem uveljavitve tega zakona preneha veljati Zakon o krmi
(Uradni list RS, št. 13/02, 110/02 – ZGO-1, 45/04 in 93/05 – ZVMS).
33. člen
(prehodno obdobje)
Do imenovanja uradnih laboratorijev in NRL v skladu z 19. in
20. členom tega zakona veljajo pooblastila, izdana na podlagi 20. člena Zakona
o krmi (Uradni list RS, št. 13/02, 110/02 – ZGO-1, 45/04 in 93/05 – ZVMS).
34. člen
(globe do uvedbe eura)
Do uvedbe eura kot valute Republike Slovenije se:
-       
v prvem odstavku 30. člena tega zakona namesto zneska »416 eurov«
uporablja znesek »100.000 tolarjev«, namesto zneska »4.160 eurov« pa znesek
»1.000.000 tolarjev«;
-       
v drugem odstavku 30. člena tega zakona namesto zneska »416 eurov« uporablja
znesek »100.000 tolarjev«, namesto zneska »2.080 eurov« pa znesek »500.000
tolarjev«;
-       
v tretjem odstavku 30. člena tega zakona namesto zneska »42 eurov«
uporablja znesek »10.000 tolarjev«, namesto zneska »208 eurov« pa znesek
»50.000 tolarjev«;
-       
v četrtem odstavku 30. člena tega zakona namesto zneska »83 eurov«
uporablja znesek »20.000 tolarjev«, namesto zneska »625 eurov« pa znesek
»150.000 tolarjev«;
35. člen
(začetek veljavnosti
zakona)
(1) 14. člen tega zakona se začne uporabljati z dnem, ki ga
določa drugi odstavek 50. člena Uredbe 396/2005/ES.
(2) Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah določenih
zakonov na področju varne hrane, veterinarstva in varstva rastlin – ZdZPVHVVR
(Uradni list RS, št. 90/12) vsebuje naslednjo končno določbo:
»49. člen
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2013.
Glede vprašanj, ki jih ureja ta zakon, se do začetka njegove
uporabe uporabljajo določbe Zakona o kmetijstvu (Uradni list RS, št. 45/08 in
57/12), Zakona o vinu (Uradni list RS, št. 105/06 in 72/11); Zakona o
živinoreji (Uradni list RS, št. 18/02, 110/02 – ZUreP-1, 110/02 – ZGO-1 in
45/04 – ZdZPKG); Zakona o veterinarstvu (Uradni list RS, št. 33/01, 110/02 –
ZGO-1, 45/04 – ZdZPKG, 62/04 – odločba US in 93/05 – ZVMS); Zakona o
veterinarskih merilih skladnosti (Uradni list RS, št. 93/05); Zakona o krmi
(Uradni list RS, št. 127/06); Zakona o semenskem materialu kmetijskih rastlin
(Uradni list RS, št. 25/05 – uradno prečiščeno besedilo, 41/09 in 32/12);
Zakona o varstvu novih sort rastlin (Uradni list RS, št. 113/06 – uradno
prečiščeno besedilo); Zakona o mineralnih gnojilih (Uradni list RS, št. 29/06);
Zakona o ravnanju z gensko spremenjenimi organizmi (Uradni list RS, št. 23/05 –
uradno prečiščeno besedilo in 21/10).«.