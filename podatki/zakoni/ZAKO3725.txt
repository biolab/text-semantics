1. člen
Republika Slovenija najame kredit pri
Evropski investicijski banki do višine 34 milijonov evrov, za financiranje
obnove useka Križni vrh skupaj s projektom Ponikve, modernizacijo SV naprav na
obstoječi železniški progi Divača – Koper, modernizacijo proge Ljubljana–Zidani
most–Maribor in modernizacijo proge Pragersko–Ormož, pod naslednjimi pogoji:
-       
valuta črpanja kredita: kredit se črpa v evrih ali drugi valuti članic
EU, oziroma v katerikoli valuti, s katero se trguje na mednarodnem denarnem
trgu;
-       
obrestna mera: obrestna mera, ki jo določi Evropska investicijska banka
za izbrano valuto črpanja ne bo presegala trimesečne obrestne mere na
mednarodnih trgih, povečane za 13 bazičnih točk. Obrestna mera je lahko stalna
(fiksna) ali spremenljiva (variabilna). Kreditojemalka se za obrestno mero
odloča za vsak črpani znesek posebej; 
-       
drugi stroški:
(a) 
nadomestilo za odlog napovedanega črpanja kredita – 1% vrednosti
najavljenega črpanja letno;
(b) 
nadomestilo za odpoved napovedanega črpanja kredita – 0,75% vrednosti
odpovedanega črpanja letno;
(c) 
zamudne obresti: obrestna mera višja od – (i) redne obrestne mere,
povečane za 25 bazičnih točk ali (ii) medbančne obrestne mere za enomesečne
depozite v predmetni valuti (za USD v Londonu in za evro na evro področju),
povečane za 200 bazičnih točk;
-       
rok za zadnje črpanje kredita: 31. december 2004; 
-       
rok odplačila: največ 15 let z vključenim štiriletnim moratorijem na
odplačilo glavnic.
Sredstva, zagotovljena s kreditom iz
prejšnjega odstavka, se porabljajo po namenu in dinamiki del, kot je okvirno
prikazano v prilogi, ki je sestavni del tega zakona, ter bo natančno določeno v
letnih načrtih gradnje, modernizacije in vzdrževanja, skladno z nacionalnim
programom razvoja javne železniške infrastrukture.
2. člen
Pogodbo o najemu kredita z Evropsko
investicijsko banko v imenu Republike Slovenije podpiše minister, pristojen za
finance.
3. člen
Sredstva za izpolnjevanje obveznosti iz
pogodbe o najemu kredita se zagotavljajo v proračunu Republike Slovenije.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 440–03/03–125/1
Ljubljana, dne 2. oktobra 2003.
EPA 952–III
Predsednik 
Državnega zbora
Republike Slovenije
Borut Pahor l. r.

Priloga: Okvirni prikaz
porabe sredstev, zagotovljenih s kreditom EIB po namenu in dinamiki del