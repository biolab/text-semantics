I. SPLOŠNE DOLOČBE
1. člen
(vsebina zakona)
(1) S tem zakonom se ureja sistem in uvaja obveznost
plačevanja trošarine od alkohola in alkoholnih pijač, tobačnih izdelkov ter
energentov in električne energije (v nadaljnjem besedilu: trošarinski izdelki),
ki se na ozemlju Republike Slovenije (v nadaljnjem besedilu: Slovenija)
sprostijo v porabo, v skladu z:
-       
Direktivo Sveta 92/83/EGS z dne 19. oktobra 1992 o uskladitvi
strukture trošarin za alkohol in alkoholne pijače (UL L št. 316 z dne
31. 10. 1992, str. 21), zadnjič spremenjeno z Direktivo Sveta (EU)
2020/1151 z dne 29. julija 2020 o spremembi Direktive 92/83/EGS o uskladitvi
strukture trošarin za alkohol in alkoholne pijače (UL L št. 256 z dne 5. 8.
2020, str. 1);
-       
Direktivo Sveta 92/84/EGS z dne 19. oktobra 1992 o približevanju
trošarinskih stopenj za alkohol in alkoholne pijače (UL L št. 316 z dne
31. 10. 1992, str. 29);
-       
Direktivo Sveta 95/60/ES z dne 27. novembra 1995 o davčnem
označevanju plinskega olja in kerozina (UL L št. 291 z dne 6. 12.
1995, str. 46);
-       
Direktivo Sveta 2003/96/ES z dne 27. oktobra 2003 o
prestrukturiranju okvira Skupnosti za obdavčitev energentov in električne
energije (UL L št. 283 z dne 31. 10. 2003, str. 51), zadnjič
spremenjena z Izvedbenim sklepom Komisije (EU) 2018/552 z dne 6. aprila
2018 o posodobitvi sklicev iz Direktive Sveta 2003/96/ES na oznake kombinirane
nomenklature za nekatere proizvode (UL L št. 91 z dne 9. 4. 2018, str. 27,
v nadaljnjem besedilu: Direktiva 2003/96/ES);
-       
Direktivo Sveta 2006/79/ES z dne 5. oktobra 2006 o oprostitvi
davkov na uvoz manjših pošiljk nekomercialnega značaja iz tretjih držav (UL L
št. 286 z dne 17. 10. 2006, str. 15);
-       
Direktivo Sveta 2007/74/ES z dne 20. decembra 2007 o oprostitvi
plačila davka na dodano vrednost in trošarine na uvoz blaga za osebe, ki
potujejo iz tretjih držav (UL L št. 346 z dne 29. 12. 2007, str. 6);
-       
Direktivo Sveta 2008/118/ES z dne 16. decembra 2008 o splošnem
režimu za trošarino in o razveljavitvi Direktive 92/12/EGS (UL L št. 9 z dne
14. 1. 2009, str. 12), zadnjič spremenjena z Direktivo Sveta (EU)
2019/2235 z dne 16. decembra 2019 o spremembi Direktive 2006/112/ES o
skupnem sistemu davka na dodano vrednost in Direktive 2008/118/ES o splošnem
režimu za trošarino v zvezi z obrambnimi prizadevanji v okviru Unije (UL L št.
336 z dne 30. 12. 2019, str. 10), v nadaljnjem besedilu: Direktiva
2008/118/ES);
-       
Direktivo Sveta 2011/64/EU z dne 21. junija 2011 o strukturi in
stopnjah trošarine, ki velja za tobačne izdelke (UL L št. 176 z dne
5. 7. 2011, str. 24, v nadaljnjem besedilu: Direktiva 2011/64/EU);
-       
Direktivo Sveta (EU) 2020/262 z dne 19. decembra 2019 o določitvi
splošnega režima za trošarino (prenovitev) (UL L št. 58 z dne 27. 2.
2020, str. 4), popravljeno s Popravkom (UL L št. 58 z dne 27. 2. 2020,
str. 38), (v nadaljnjem besedilu: Direktiva 2020/262/EU).
(2) S tem zakonom se podrobneje ureja izvajanje Uredbe (EU)
št. 952/2013 Evropskega parlamenta in Sveta z dne 9. oktobra 2013 o carinskem
zakoniku Unije (UL L št. 269/1 z dne 10. 10. 2013, str. 1), zadnjič spremenjene
z Uredbo (EU) 2019/632 Evropskega parlamenta in Sveta z dne 17. aprila 2019 o
spremembi Uredbe (EU) št. 952/2013 zaradi podaljšanja prehodne uporabe drugih
načinov obdelave podatkov poleg tehnik elektronske obdelave podatkov, določenih
v carinskem zakoniku Unije (UL L št. 111 z dne 25. 4. 2019, str. 54; v
nadaljnjem besedilu: Uredba 952/2013/EU).
2. člen
(pomen izrazov)
(1) Pojmi, uporabljeni v tem zakonu, imajo naslednji pomen:
1.     
»ozemlje Slovenije« je ozemlje pod suverenostjo Slovenije, vključno z
zračnim prostorom in morskim območjem, nad katerimi ima Slovenija suverenost
ali jurisdikcijo v skladu z notranjim in mednarodnim pravom;
2.     
»ozemlje države članice«, »država članica« in »Unija« je ozemlje držav
članic in ozemlje Unije, ki je kot tako opredeljeno v predpisih Unije;
3.     
»uvoz trošarinskih izdelkov« je vsak vnos trošarinskih izdelkov v Unijo
iz tretjih držav oziroma s tretjih ozemelj, če ni s tem zakonom določeno
drugače;
4.     
»vnos trošarinskih izdelkov« v Slovenijo je vsak vnos trošarinskih
izdelkov z ozemlja druge države članice oziroma Unije, kot je določeno v
zakonodaji Unije;
5.     
»tretja država« je katera koli država, razen Slovenije in drugih držav
članic oziroma Unije;
6.     
»tretja ozemlja« so:
a)   
ozemlja, ki so del carinskega območja Unije:
-  Kanarski otoki;
-  francoska ozemlja iz 349.
člena in prvega odstavka 355. člena Pogodbe o delovanju Evropske unije (UL C
št. 115 z dne 9. 5. 2008, prečiščena različica, str. 47);
-  Alandski otoki;
-  Kanalski otoki;
b)   
ozemlja, ki niso del carinskega območja Unije:
-  otok Heligoland;
-  območje Büsingen;
-  Ceuta;
-  Melilla;
-  Livigno;
c)   
gora Atos;
7.     
»imetnik trošarinskega skladišča« je oseba, ki ima dovoljenje, da lahko
v okviru svoje dejavnosti v trošarinskem skladišču proizvaja, predeluje,
dodeluje, obdeluje (v nadaljnjem besedilu: proizvaja), skladišči ali ima na
zalogi (v nadaljnjem besedilu: skladišči), prejema ali odpremlja trošarinske
izdelke v režimu odloga plačila trošarine (v nadaljnjem besedilu: režim
odloga);
8.     
»trošarinsko skladišče« je ena ali več med seboj povezanih ograjenih
površin ali prostorov, ki tvorijo tehnološko enoto, ki je vidno označena ter
fizično ločena od preostalih površin in prostorov, kjer imetnik trošarinskega
skladišča proizvaja, skladišči, prejema ali odpremlja trošarinske izdelke v
režimu odloga;
9.     
»režim odloga« je ureditev, v skladu s katero je za proizvodnjo,
skladiščenje, prejemanje ali odpremljanje trošarinskih izdelkov odložen
nastanek obveznosti za obračun in plačilo trošarine;
10.  
»uvoznik« je oseba, ki v okviru svoje dejavnosti prejema trošarinske
izdelke iz tretje države oziroma s tretjega ozemlja, oziroma carinski dolžnik,
določen v skladu s carinsko zakonodajo;
11.  
»izvoznik« je oseba, ki v okviru svoje dejavnosti pošilja trošarinske
izdelke iz Unije v tretje države oziroma na tretja ozemlja, določena v skladu s
carinsko zakonodajo;
12.  
»pooblaščeni uvoznik« je oseba, ki v okviru svoje dejavnosti trošarinske
izdelke, ki jih prejme iz tretje države ali s tretjega ozemlja, po sprostitvi v
prost promet v skladu s carinsko zakonodajo, odpremi v režimu odloga osebi, ki
lahko prejema trošarinske izdelke v režimu odloga v Sloveniji ali drugi državi
članici v skladu z zakonodajo namembne države članice;
13.  
»pooblaščeni prejemnik« je oseba, ki v okviru svoje dejavnosti prejema
trošarinske izdelke od osebe iz druge države članice, v režimu odloga;
14.  
»začasno pooblaščeni prejemnik« je oseba, ki v okviru svoje dejavnosti
občasno prejme trošarinske izdelke od osebe iz druge države članice, v režimu
odloga;
15.  
»oproščeni uporabnik« je oseba, ki v okviru svoje dejavnosti za namene
iz 72. in 97. člena tega zakona trošarinske izdelke prejema in skladišči v
režimu odloga in porablja brez plačila trošarine;
16.  
»obrat oproščenega uporabnika« je obrat, v katerem oproščeni uporabnik
trošarinske izdelke prejema in skladišči v režimu odloga in porablja brez
plačila trošarine;
17.  
»trošarinski zastopnik« je oseba s stalnim prebivališčem oziroma sedežem
v Sloveniji, ki jo potrdi davčni organ in jo prodajalec trošarinskih izdelkov
iz druge države članice, na podlagi pisnega pooblastila pooblasti, da v
njegovem imenu in za njegov račun v Sloveniji izvršuje obveznosti in uveljavlja
pravice po tem zakonu;
18.  
»trgovec« je oseba, ki v Sloveniji opravlja trgovinsko oziroma gostinsko
dejavnost, dejavnost prevoza ali skladiščenja trošarinskih izdelkov izven
režima odloga;
19.  
»opravljanje dejavnosti s trošarinskimi izdelki« pomeni vsako
proizvodnjo, dobavo iz omrežja, prejem trošarinskih izdelkov iz vnosa oziroma
uvoza za namen opravljanja dejavnosti ali končno porabo;
20.  
»carinski organ« je organ v skladu s točko (1) 5. člena Uredbe
952/2013/EU;
21.  
»dobava za komercialni namen« je gibanje trošarinskih izdelkov iz države
članice, kjer so bili trošarinski izdelki sproščeni v porabo, v drugo državo
članico za namen opravljanja dejavnosti;
22.  
»certificirani pošiljatelj« je oseba, ki v okviru svoje dejavnosti odpremlja
trošarinske izdelke za dobavo za komercialni namen osebi v drugo državo
članico;
23.  
»začasno certificirani pošiljatelj« je oseba, ki v okviru svoje
dejavnosti občasno odpremi trošarinske izdelke za dobavo v komercialni namen
osebi v drugo državo članico;
24.  
»certificirani prejemnik« je oseba, ki v okviru svoje dejavnosti prejema
trošarinske izdelke, dobavljene za komercialni namen od osebe iz druge države
članice;
25.  
»začasno certificirani prejemnik« je oseba, ki v okviru svoje dejavnosti
občasno prejme trošarinske izdelke, dobavljene za komercialni namen, od osebe
iz druge države članice;
26.  
»namembna država članica« je država članica, v kateri se trošarinski
izdelki dobavijo ali v kateri se trošarinski izdelki porabijo;
27.  
»trošarinska številka« je enolična identifikacijska oznaka, ki jo dodeli
davčni organ trošarinskemu zavezancu, oproščenemu uporabniku, certificiranemu
pošiljatelju in začasno certificiranemu pošiljatelju za gibanje trošarinskih
izdelkov.
(2) Po tem zakonu se gibanje trošarinskih izdelkov:
-       
v kneževini Monako ali iz nje obravnava kot gibanje v Republiki Franciji
oziroma iz nje;
-       
v suvereni coni Združenega kraljestva Akrotiri in Dhekelia ali iz njiju
obravnava kot gibanje na Ciper ali z njega;
-       
v Jungholz in Mittelberg (Kleines Walsertal) ali iz njiju obravnava kot
gibanje v Zvezno republiko Nemčijo oziroma iz nje;
-       
v San Marino ali iz njega obravnava kot gibanje v Italijansko republiko
oziroma iz nje;
-       
na otok Man ali z njega obravnava kot gibanje v Združeno kraljestvo
oziroma iz njega.
(3) Za trošarinske izdelke, ki imajo status neunijskega blaga
v skladu s carinsko zakonodajo, se določbe tega zakona glede proizvodnje,
skladiščenja in gibanja trošarinskih izdelkov ne uporabljajo.
3. člen
(pripadnost trošarin)
Prihodki od trošarin pripadajo proračunu Republike Slovenije.
4. člen
(predmet obdavčitve)
Trošarina se plačuje od trošarinskih izdelkov, proizvedenih
na ozemlju Slovenije, vnesenih z ozemlja drugih držav članic v Slovenijo ali
uvoženih v Unijo.
5. člen
(trošarinski zavezanec)
(1) Trošarinski zavezanec ali zavezanka (v nadaljnjem
besedilu: trošarinski zavezanec) je oseba, ki proizvaja, vnaša ali uvaža
trošarinske izdelke ali trošarinske izdelke odpremi iz režima odloga v porabo
oziroma trošarinske izdelke dobavi ali pridobi iz omrežja.
(2) Oseba iz prejšnjega odstavka se priglasi Finančni upravi
Republike Slovenije (v nadaljnjem besedilu: davčni organ), v skladu s 63.
členom tega zakona, če ni s tem zakonom določeno drugače.
II. NASTANEK OBVEZNOSTI ZA OBRAČUN TROŠARINE
6. člen
(obveznost za obračun trošarine)
(1) Obveznost za obračun trošarine nastane, ko se trošarinski
izdelki v Sloveniji sprostijo v porabo. Za sprostitev trošarinskih izdelkov v
porabo se štejejo:
1.     
odprema trošarinskih izdelkov iz režima odloga;
2.     
vnos trošarinskih izdelkov, razen če se zanje po prejemu nadaljuje režim
odloga v skladu s tem zakonom;
3.     
uvoz trošarinskih izdelkov, razen če se zanje po uvozu začne režim
odloga v skladu s tem zakonom;
4.     
vsak zaključek proizvodnje trošarinskih izdelkov izven režima odloga.
(2) Za odpremo trošarinskih izdelkov iz režima odloga se
šteje vsaka odprema, ki ni odprema prejemniku, ki v skladu s tem zakonom ali
zakonodajo druge države članice lahko prejema trošarinske izdelke v režimu
odloga ali, ki ni odprema v izvoz.
(3) Pri vnosu trošarinskih izdelkov se šteje, da so
trošarinski izdelki sproščeni v porabo:
1.     
ko jih prejme pooblaščeni prejemnik ali začasno pooblaščeni prejemnik;
2.     
ko so prejeti na kraju neposredne dobave v skladu s 27. členom tega
zakona, razen če se zanje po prejemu nadaljuje režim odloga v skladu s tem
zakonom ali
3.     
ko so prejeti za namene v skladu s prvim odstavkom 17. člena tega
zakona.
(4) Za vnos trošarinskih izdelkov, ki so bili sproščeni v
porabo v drugi državi članici, nastane obveznost za obračun trošarine v
Sloveniji, razen če so ob vnosu trošarinski izdelki oproščeni plačila trošarine
v skladu s tem zakonom:
1.     
ko jih prejme certificirani prejemnik, ali začasno certificirani
prejemnik, ali prejemnik iz 30. člena tega zakona, ali
2.     
v trenutku vnosa, v primeru nepravilnosti v zvezi z gibanjem trošarinskih
izdelkov, sproščenih v porabo, kadar niso bili izvedeni predpisani postopki
tega zakona za vnos trošarinskih izdelkov.
(5) Za sprostitev v porabo v Sloveniji se štejeta tudi
storjena oziroma ugotovljena nepravilnost pri gibanju trošarinskih izdelkov v
režimu odloga v skladu s 26. členom tega zakona in storjena oziroma ugotovljena
nepravilnost pri gibanju trošarinskih izdelkov, sproščenih v porabo, v skladu z
31. členom tega zakona. Za nepravilnost se štejejo okoliščine, ki
nastanejo med gibanjem trošarinskih izdelkov in niso popolno uničenje in
nepovratna popolna ali delna izguba trošarinskih izdelkov, zaradi katerih
trošarinski izdelki ne prispejo v namembni kraj.
(6) Za uvoz trošarinskih izdelkov iz 3. točke prvega odstavka
tega člena se šteje sprostitev trošarinskih izdelkov v prost promet v skladu s
carinsko zakonodajo ali nepravilen vstop trošarinskih izdelkov na ozemlje
Unije, razen če je carinski dolg v skladu s točkami (e), (f), (g) in (k) prvega
odstavka 124. člena Uredbe 952/2013/EU ugasnil. Obveznost za obračun in plačilo
trošarine nastane tako, kot da bi bila trošarina uvozna dajatev, razen v
primerih, ko je obveznost za obračun trošarine odložena v skladu s tem zakonom.
(7) Nepravilen vstop trošarinskih izdelkov je vstop
trošarinskih izdelkov na ozemlje Unije, ki niso bili dani v postopek sprostitve
v prosti promet v skladu s carinsko zakonodajo in za katere je nastal carinski
dolg zaradi neizpolnjevanja obveznosti ali pogoja na podlagi prvega odstavka
79. člena Uredbe 952/2013/EU ali bi nastal, če bi za trošarinske izdelke
nastala obveznost plačila carine.
(8) Če so trošarinski izdelki v režimu odloga prodani v
skladu s prvim odstavkom 15. člena tega zakona oziroma prodani za namene v
skladu s prvim odstavkom 17. člena tega zakona, se šteje, da so bili sproščeni
v porabo, vendar zanje ne nastane obveznost za obračun trošarine.
(9) Če so bili trošarinski izdelki:
1.     
v režimu odloga popolnoma uničeni ali popolnoma ali delno nepovratno
izgubljeni zaradi nepredvidljivih okoliščin, višje sile ali soglasja za
uničenje, ki ga da davčni organ ali delno izgubljeni zaradi njihove narave, se
ne šteje, da so bili sproščeni v porabo, in zanje ne nastane obveznost za
obračun trošarine v skladu s prvim odstavkom tega člena;
2.     
sproščeni v porabo v drugi državi članici, med prevozom iz druge države
članice v Slovenijo popolnoma uničeni ali popolnoma ali delno nepovratno
izgubljeni zaradi nepredvidljivih okoliščin ali višje sile ali delno izgubljeni
zaradi njihove narave, zanje ne nastane obveznost za obračun trošarine v skladu
s četrtim odstavkom tega člena.
(10) Izdelki se štejejo za popolnoma uničene ali popolnoma
ali delno nepovratno izgubljene, kadar jih ni več mogoče uporabiti za prvotni
namen. Odtujitev ali kraja trošarinskih izdelkov se ne šteje za nepredvidljive
okoliščine oziroma višjo silo. V primeru popolnega uničenja ali popolne ali
delne nepovratne izgube trošarinskih izdelkov zaradi nepredvidljivih okoliščin
ali višje sile trošarinski zavezanec oziroma prevoznik o tem takoj obvesti
davčni organ in predloži ustrezno dokazilo. Davčni organ izda odločbo, v kateri
odloči o količini trošarinskih izdelkov, za katere za trošarinskega zavezanca
ne nastane obveznost za obračun trošarine.
(11) Delna izguba trošarinskih izdelkov zaradi njihove narave
iz devetega odstavka tega člena se ne šteje za sprostitev v porabo oziroma
zanje ne nastane obveznost za obračun in plačilo trošarine, če količina delne
izgube trošarinskih izdelkov ne presega skupnega praga delne izgube za te
trošarinske izdelke, razen če je utemeljeno dokazano, da gre za goljufijo ali
nepravilnost. Količina delne izgube trošarinskih izdelkov, ki presega skupni
prag delne izgube za te trošarinske izdelke, se šteje za sprostitev v porabo in
zanjo nastane obveznost za obračun in plačilo trošarine.
(12) Trošarina se obračuna od trošarinske osnove z uporabo
zneska trošarine ali zneska in stopnje trošarine, ki velja na dan nastanka
obveznosti za obračun trošarine.
(13) Obveznost za obračun trošarine se lahko prenese od
pooblaščenega prejemnika ali pooblaščenega uvoznika na imetnika trošarinskega
skladišča oziroma oproščenega uporabnika ob pogojih in na način, določen s tem
zakonom.
(14) Način dokazovanja uničenja oziroma popolne ali delne
nepovratne izgube iz devetega in desetega odstavka ter skupni prag za delno
izgubo iz enajstega odstavka tega člena predpiše minister, pristojen za
finance.
7. člen
(vnos trošarinskih izdelkov fizičnih oseb)
(1) Obveznost za obračun trošarine iz prejšnjega člena ne
nastane pri vnosu trošarinskih izdelkov v Slovenijo, če jih fizična oseba sama
vnese in prevaža za lastno porabo in količine v trenutku vnosa ne presegajo:
-       
800 kosov cigaret oziroma 100 mililitrov polnila za elektronske cigarete
oziroma 800 zvitkov tobaka za segrevanje;
-       
400 kosov cigarilosov;
-       
200 kosov cigar;
-       
1 kilograma drobno rezanega tobaka oziroma drugega tobaka za kajenje;
-       
10 litrov žganih pijač;
-       
20 litrov vmesnih pijač;
-       
90 litrov vina, ki vključujejo največ 60 litrov penečega vina;
-       
110 litrov piva.
(2) Ne glede na prejšnji odstavek je vnos cigaret brez obveznosti
za obračun trošarine količinsko omejen na 300 kosov, če trošarina v državi
članici, v kateri je za te cigarete bila trošarina plačana, ne dosega
minimalnega zneska, določenega z Direktivo 2011/64/EU.
(3) Za trošarinske izdelke, ki ne presegajo količin iz prvega
in drugega odstavka tega člena, lahko davčni organ presodi, da so vneseni
trošarinski izdelki namenjeni za opravljanje dejavnosti in zanje nastane
obveznost za obračun trošarine v skladu z 2. točko četrtega odstavka prejšnjega
člena. Pri presoji davčni organ upošteva predvsem naslednje:
-       
status osebe, ki razpolaga s trošarinskimi izdelki;
-       
namembni kraj pošiljke in obliko prevoza;
-       
dokumente, ki se nanašajo na pošiljko;
-       
naravo in količino izdelkov;
-       
pogostost vnašanja izdelkov.
(4) Za vnos energentov v Slovenijo, za katere ne nastane
obveznost za obračun trošarine, se šteje prevoz energentov v skladu s 3. točko
prvega odstavka 14. člena tega zakona.
(5) Za trošarinske izdelke, ki presegajo količine iz prvega
in drugega odstavka tega člena in niso tobačni izdelki, za katere sprostitev v
porabo v Sloveniji v skladu s prvim odstavkom 87. člena tega zakona ni
dovoljena, ali vnos energentov ni v skladu s četrtim odstavkom tega člena,
nastane v skladu z 2. točko četrtega odstavka prejšnjega člena obveznost za
obračun trošarine, ki se obračuna v skladu z desetim odstavkom 8. člena tega
zakona.
8. člen
(drugi primeri nastanka obveznosti za obračun trošarine)
(1) Ne glede na 6. člen tega zakona nastane obveznost za
obračun trošarine za trošarinske izdelke:
1.     
sproščene v porabo oziroma odpremljene upniku v postopku stečaja oziroma
prisilnega prenehanja imetnika trošarinskega skladišča ali oproščenega
uporabnika;
2.     
za katere preneha režim odloga zaradi prenehanja veljavnosti dovoljenja
imetnika trošarinskega skladišča ali dovoljenja za oproščenega uporabnika;
3.     
porabljene v trošarinskem skladišču za namene, ki niso v skladu z
izdanim dovoljenjem oziroma za katere je ugotovljen primanjkljaj;
4.     
porabljene v obratu oproščenega uporabnika za drug namen kot za
oproščeno rabo, določeno v dovoljenju, oziroma za katere je ugotovljen
primanjkljaj pri oproščenem uporabniku;
5.     
ki jih je odpremil pooblaščeni uvoznik in je zanje ugotovljen
primanjkljaj;
6.     
odvzete in prodane s strani davčnega organa;
7.     
ki so drobno rezani tobak ali cigarete in so na zalogi izven
trošarinskih skladišč ter se zanje zviša trošarina ali drobnoprodajna cena;
8.     
za katere se ugotovi, da trošarina zanje ni bila obračunana in plačana v
skladu s tem zakonom.
(2) Pri nastanku obveznosti za obračun trošarine iz
prejšnjega odstavka se trošarina obračuna od trošarinske osnove z uporabo
zneska trošarine ali zneska in stopnje trošarine, ki velja na dan nastanka
obveznosti za obračun trošarine.
(3) V primeru prenehanja veljavnosti dovoljenja imetnika
trošarinskega skladišča ali oproščenega uporabnika zaradi stečajnega postopka
oziroma postopka prisilnega prenehanja je plačilo trošarine za trošarinske
izdelke, ki so na dan začetka stečajnega postopka oziroma postopka prisilnega
prenehanja na zalogi, odloženo do dneva, ko so trošarinski izdelki, ki so
skladiščeni v trošarinskem skladišču ali obratu oproščenega uporabnika,
sproščeni v porabo v postopku stečaja ali prisilnega prenehanja, toda največ do
dneva, ko so odpremljeni upniku na podlagi sklepa o razdelitvi premoženja. Za
trošarinske izdelke, ki so bili sproščeni v porabo oziroma odpremljeni upniku,
za imetnika trošarinskega skladišča oziroma oproščenega uporabnika oziroma
upnika nastane obveznost za obračun trošarine na dan sprostitve v porabo
oziroma na dan odpreme upniku.
(4) V primeru prenehanja veljavnosti dovoljenja imetnika
trošarinskega skladišča ali oproščenega uporabnika, razen za primere iz
tretjega odstavka tega člena, nastane za imetnika trošarinskega skladišča
oziroma oproščenega uporabnika obveznost za obračun trošarine na dan prenehanja
veljavnosti dovoljenja.
(5) Za trošarinske izdelke, ki jih je imetnik trošarinskega
skladišča porabil za namene, ki niso navedeni v izdanem dovoljenju, ter od
primanjkljaja trošarinskih izdelkov, ki nastane pri skladiščenju ali prevozu
izdelkov, za imetnika trošarinskega skladišča nastane obveznost za obračun
trošarine zadnji dan v mesecu, v katerem so bili trošarinski izdelki porabljeni
oziroma v katerem je nastal oziroma je bil ugotovljen primanjkljaj.
(6) Za trošarinske izdelke, ki jih je oproščeni uporabnik
porabil za namene, ki niso v skladu z izdanim dovoljenjem, ter od primanjkljaja
trošarinskih izdelkov, za oproščenega uporabnika nastane obveznost za obračun
trošarine zadnji dan v mesecu, v katerem so bili trošarinski izdelki porabljeni
oziroma v katerem je nastal oziroma je bil ugotovljen primanjkljaj.
(7) Za trošarinske izdelke, ki jih je pooblaščeni uvoznik
odpremil in je zanje ugotovljen primanjkljaj, za pooblaščenega uvoznika nastane
obveznost za obračun trošarine zadnji dan v mesecu, v katerem je nastal oziroma
je bil ugotovljen primanjkljaj.
(8) Za trošarinske izdelke, ki so odvzeti ali zarubljeni in
prodani s strani davčnega organa, za kupca oziroma prejemnika nastane obveznost
za obračun trošarine na dan prodaje trošarinskih izdelkov.
(9) Za drobno rezani tobak in cigarete, ki so na zalogi izven
trošarinskega skladišča in za katere se spremeni trošarina ali drobnoprodajna
cena, nastane obveznost za obračun razlike trošarine na dan, ko se zviša
trošarina ali drobnoprodajna cena. Trgovec, ki ima drobno rezani tobak oziroma
cigarete na zalogi izven trošarinskega skladišča, na dan pred zvišanjem
trošarine oziroma drobnoprodajne cene evidentira količino drobno rezanega
tobaka in cigaret, ki jih ima na zalogi, in davčnemu organu najpozneje 15. dan
po zvišanju trošarine oziroma drobnoprodajne cene predloži podatke o zalogi na
obračunu razlike trošarine. Trošarina se plača, če je znesek trošarine iz
obračuna višji od 10 eurov. Plača se najpozneje 60. dan po opravljenem
evidentiranju zalog. Minister, pristojen za finance, podrobneje določi način
evidentiranja zalog in predložitve podatkov o zalogah.
(10) Obveznost za obračun trošarine nastane za trošarinske
izdelke, za katere se ugotovi, da trošarina zanje ni bila obračunana in plačana
v skladu s tem zakonom. Zavezanec za plačilo trošarine je oseba, ki bi v skladu
s tem zakonom morala obračunati trošarino, oziroma oseba, ki ima v lasti ali
posesti ali uporabi ali je proizvedla trošarinske izdelke, za katere trošarina
ni bila obračunana v skladu s tem zakonom, razen če fizična oseba, ki ne
opravlja dejavnosti s trošarinskimi izdelki, dokaže, da je trošarinske izdelke
pridobila v dobri veri. Za osebo iz tega odstavka nastane obveznost za obračun
trošarine na dan pridobitve oziroma proizvodnje trošarinskih izdelkov oziroma
na dan, ko je bilo ugotovljeno, da trošarina zanje ni bila obračunana.
(11) Za trošarino, obračunano v skladu s tretjim, četrtim,
šestim, sedmim in osmim odstavkom tega člena, se obračun trošarine predloži
davčnemu organu najkasneje v roku 25 dni od dneva nastanka obveznosti za
obračun trošarine, trošarino pa plača najpozneje v 30 dneh po nastanku
obveznosti za obračun trošarine. Obveznost za obračun trošarine v skladu s
petim odstavkom tega člena imetnik trošarinskega skladišča izkaže na obračunu
trošarine, ki ga predloži v skladu z 11. členom tega zakona.
III. OBRAČUNAVANJE IN PLAČEVANJE TROŠARINE
9. člen
(opredelitev osebe, ki je zavezana k obračunu in plačilu
trošarine)
(1) Trošarino obračuna, ko so trošarinski izdelki sproščeni v
porabo oziroma ko nastane obveznost za obračun trošarine:
1.     
trošarinski zavezanec, ko nastane obveznost za obračun trošarine v
skladu s prvim ali četrtim odstavkom 6. člena, 73., 79., 90. ali 91.
členom tega zakona;
2.     
oseba, ko nastane obveznost za obračun trošarine v skladu z 8., 26. ali
31. členom tega zakona.
(2) Ne glede na prejšnji odstavek obračuna in plača trošarino
vsaka oseba, ki pridobi ali porabi trošarinski izdelek brez plačane trošarine,
za katerega je nastala obveznost za obračun in plačilo trošarine v skladu s tem
zakonom, oziroma oseba, za katero je določeno, da v skladu s tem zakonom
obračuna in plača trošarino.
10. člen
(vsebina obračuna)
Trošarinski zavezanec oziroma oseba, ki v skladu s tem
zakonom obračuna trošarino, predloži obračun trošarine, ki vsebuje pravilne in
popolne podatke za izračun trošarine za trošarinske izdelke, za katere je
nastala obveznost za obračun trošarine.
11. člen
(predložitev obračuna trošarine)
(1) Trošarinski zavezanec oziroma oseba, ki v skladu s tem zakonom
obračuna trošarino, predloži obračun trošarine za davčno obdobje, v katerem je
nastala obveznost za obračun trošarine, če ni s tem zakonom določeno drugače.
Davčno obdobje je koledarski mesec.
(2) Trošarinski zavezanec oziroma oseba, ki v skladu s tem
zakonom obračuna trošarino, predloži obračun trošarine do 25. dne naslednjega
meseca po poteku davčnega obdobja, v katerem je nastala obveznost za obračun
trošarine, če ni s tem zakonom določeno drugače. Obveznost predložitve obračuna
velja, tudi če je za trošarinske izdelke predpisan znesek trošarine 0 eurov
oziroma znesek in stopnja trošarine 0.
(3) Če ima imetnik trošarinskega skladišča več kot eno
trošarinsko skladišče, predloži skupni obračun trošarine za vsa trošarinska
skladišča.
(4) Obliko in vsebino obračuna trošarine predpiše minister,
pristojen za finance.
12. člen
(plačilo trošarine)
(1) Trošarinski zavezanec oziroma oseba, ki v skladu s tem
zakonom obračuna trošarino, obračunano trošarino za davčno obdobje plača v
državni proračun do zadnjega delovnega dne naslednjega meseca po poteku
davčnega obdobja, če ni s tem zakonom določeno drugače.
(2) Za trošarinske izdelke, za katere nastane v skladu s tem
zakonom obveznost za obračun trošarine, je lahko plačnik trošarine v imenu in
za račun trošarinskega zavezanca ali druge osebe, ki obračuna in plača
trošarino v skladu s tem zakonom, trošarinski zastopnik ali oseba, ki je v
skladu s tem zakonom predložila instrument zavarovanja plačila trošarine, ali
katera koli druga oseba.
(3) Če je v skladu s tem zakonom za plačilo trošarine
zavezanih več oseb, za plačilo trošarine odgovarjajo solidarno.
13. člen
(obračunavanje in plačevanje trošarine v posebnih primerih)
(1) Za začasno pooblaščenega prejemnika oziroma začasno
certificiranega prejemnika nastane obveznost za obračun trošarine na dan
prejema trošarinskih izdelkov. Obračun predloži najpozneje v roku petih
delovnih dni od dneva prejema trošarinskih izdelkov, trošarino pa plača
najpozneje v 30 dneh po nastanku obveznosti za obračun trošarine.
(2) Za trošarinske izdelke, za katere je nastala obveznost za
obračun trošarine v skladu s 30. členom tega zakona, za prejemnika,
pošiljatelja oziroma prodajalca trošarinskih izdelkov oziroma drugo osebo iz
30. člena tega zakona nastane obveznost za obračun trošarine na dan, ko je
prejemnik prejel trošarinske izdelke. Obračun predloži najpozneje v roku petih
delovnih dni od dneva prejema trošarinskih izdelkov, trošarino pa plača
najpozneje v 30 dneh po nastanku obveznosti za obračun trošarine.
IV. OPROSTITEV IN ODPUST PLAČILA TROŠARINE
14. člen
(oprostitev plačila trošarine pri vnosu ali uvozu)
(1) Obveznost za obračun trošarine v Sloveniji ob vnosu ali
uvozu v Slovenijo ne nastane za trošarinske izdelke:
1.     
ki jih potnik prinese s seboj v svoji osebni prtljagi iz tretjih držav
oziroma s tretjih ozemelj, če so namenjeni za lastno porabo potnika ali njegove
družine;
2.     
ki jih od fizične osebe iz druge države članice ali tretje države
oziroma s tretjega ozemlja prejme fizična oseba v brezplačnih, priložnostnih
malih pošiljkah, ki vsebujejo samo izdelke, ki so namenjeni za lastno porabo
prejemnika ali njegove družine;
3.     
ki so energenti in so:
- 
v standardnih rezervoarjih motornih vozil, plovil ali letal, ki
prihajajo iz drugih držav članic ali tretjih držav oziroma s tretjih ozemelj
ter so namenjeni za uporabo kot pogonsko gorivo v teh vozilih in ne za
nadaljnjo prodajo in so oproščeni plačila uvoznih dajatev v skladu s carinsko
zakonodajo ali
- 
v posebnih zabojnikih, ki prihajajo iz drugih držav članic ali tretjih
držav oziroma s tretjih ozemelj ter so namenjeni specifični porabi za delovanje
oskrbnih sistemov teh zabojnikov med prevozom in so oproščeni plačila uvoznih
dajatev v skladu s carinsko zakonodajo ali
- 
v prenosnih posodah za rezervno gorivo v količini do 10 litrov.
(2) Za namen tega člena imajo izrazi naslednji pomen:
1.     
standardni rezervoarji so:
- 
rezervoarji, ki jih proizvajalec trajno pritrdi v vsa motorna vozila
istega tipa, kot je zadevno vozilo, in katerih stalna napeljava omogoča
neposredno uporabo goriva tako za pogon kakor za, kjer je to ustrezno,
delovanje hladilnih ali drugih sistemov med prevozom, plinski rezervoarji,
montirani v motornih vozilih za neposredno uporabo plina kot goriva, in
rezervoarji, montirani v drugih sistemih, s katerimi je lahko opremljeno
vozilo;
- 
rezervoarji, ki jih proizvajalec trajno pritrdi na vse posebne zabojnike
istega tipa, kot je zadevni posebni zabojnik, in katerih stalna napeljava
omogoča, da se gorivo med prevozom porabi neposredno za delovanje hladilnih in
drugih sistemov, s katerimi so opremljeni posebni zabojniki;
2.     
posebni zabojnik je vsak rezervoar z montirano posebno napravo za
hladilne sisteme, sisteme dovajanja kisika, sisteme toplotne izolacije ali
druge sisteme.
(3) Količinske omejitve iz 1. točke prvega odstavka tega
člena in način uveljavljanja oprostitev po tem členu predpiše minister,
pristojen za finance.
15. člen
(oprostitev plačila trošarine pri iznosu v tretje države ali
na tretja ozemlja)
(1) Trošarina se pri iznosu v tretje države ali na tretja
ozemlja ne plačuje od trošarinskih izdelkov:
1.     
ki so v prodaji na letalih in ladjah med poletom ali morsko plovbo med
Slovenijo in tretjim ozemljem ali tretjo državo, pri čemer je odhodni kraj v
Sloveniji;
2.     
ki se v davka prosti prodajalni prodajo potnikom, ki jih iznesejo v
svoji osebni prtljagi pri poletu ali morski plovbi na tretje ozemlje ali v
tretjo državo, kar potniki dokazujejo s predložitvijo vozovnice ali vstopnega
kupona.
(2) Oprostitev plačila trošarine lahko imetnik davka proste
prodajalne, ki trošarinske izdelke proda v skladu s prejšnjim odstavkom,
uveljavi kot neposredno oprostitev ali kot vračilo plačane trošarine.
(3) Način uveljavljanja oprostitve po tem členu predpiše
minister, pristojen za finance.
16. člen
(vnos in prodaja trošarinskih izdelkov v davka prosti
prodajalni)
(1) Davka prosta prodajalna je prodajalna, ki se nahaja za
izstopno mejno carinsko kontrolo na letališču ali v pristanišču, odprtem za
mednarodni promet.
(2) Davka prosta prodajalna se ustanovi in deluje na podlagi
dovoljenja, ki ga izda davčni organ. Dovoljenje se lahko nanaša na eno ali več
prodajaln.
(3) Imetnik dovoljenja za davka prosto prodajalno sme v
okviru svoje dejavnosti v davka prosti prodajalni prejemati, skladiščiti in
prodajati izdelke v režimu odloga in izdelke s plačano trošarino, pri tem pa:
-       
zagotovi, da se izvaja prodaja trošarinskih izdelkov brez plačila
trošarine samo potnikom na poletu ali morski plovbi, ki jih bodo v osebni
prtljagi odnesli na tretje ozemlje ali v tretjo državo. Potnik uveljavlja
pravico do nakupa trošarinskih izdelkov brez obračunane trošarine s
predložitvijo vozovnice ali vstopnega kupona;
-       
predloži ustrezen instrument zavarovanja plačila trošarine za tiste
trošarinske izdelke, ki so dobavljeni v prodajalno v režimu odloga;
-       
vodi evidence, s katerimi zagotovi natančno sledljivost trošarinskih
izdelkov, ki se prodajajo v prodajalni, in sicer ločeno po dobavah iz
trošarinskih skladišč in dobavah s plačano trošarino;
-       
vodi ločeno evidenco za vsako prodajalno o vseh izvedenih prodajah
izdelkov z oprostitvijo plačila trošarine, vključno s podatkom o namembnem
kraju iz potnikove vozovnice ali vstopnega kupona in o vseh izvedenih prodajah
izdelkov s plačano trošarino. Iz evidence mora biti razvidna povezava med
številko računa, s katerim je bilo blago prodano, in vstopnim kuponom oziroma
vozovnico;
-       
redno izpolnjuje davčne in carinske obveznosti;
-       
obvešča davčni organ o vseh spremembah podatkov, navedenih v dovoljenju,
oziroma podatkov, ki bi lahko vplivali na veljavnost dovoljenja;
-       
zagotavlja vse, kar je potrebno za nemoteno izvajanje nadzora.
(4) Za izdajo dovoljenja in delovanje davka proste prodajalne
se smiselno uporabljata 44. in 45. člen tega zakona.
(5) Podrobnejše pogoje, ki jih mora izpolnjevati vložnik
zahtevka za izdajo dovoljenja za davka prosto prodajalno, vsebino vloge za
izdajo dovoljenja in evidence predpiše minister, pristojen za finance.
17. člen
(oprostitev plačila trošarine za diplomatska predstavništva,
konzulate in mednarodne organizacije)
(1) Trošarina se ne plačuje od trošarinskih izdelkov, ki so
nabavljeni za:
1.     
službene potrebe diplomatskih predstavništev in konzulatov v Sloveniji,
ter za osebne potrebe tujega osebja diplomatskih in konzularnih predstavništev,
vključno z njihovimi družinskimi člani, razen častnih konzularnih funkcionarjev
in njihovih družinskih članov;
2.     
službene potrebe mednarodnih organizacij oziroma predstavništev
mednarodnih organizacij med njihovim delovanjem v Sloveniji in za osebne
potrebe tujega osebja mednarodnih organizacij, vključno z njihovimi družinskimi
člani, če tako določajo mednarodne pogodbe, ki veljajo za Slovenijo;
3.     
službene potrebe agencij ali organov Unije, za katere velja Protokol o
privilegijih in imunitetah Evropske unije (UL C št. 83 z dne 30. 3. 2010,
str. 266) s sedežem v Sloveniji, v drugi državi članici ali tretji državi, in
sicer v okvirih in pod pogoji iz Protokola in sporazumov o njegovem izvajanju
ali sporazumov o sedežu ter predvsem le do obsega, ki ne povzroča izkrivljanja
konkurence;
4.     
službene potrebe diplomatskih predstavništev, konzulatov ter mednarodnih
organizacij oziroma predstavništev mednarodnih organizacij s sedežem v drugi
državi članici ali v tretji državi ter za osebne potrebe njihovega osebja,
vključno z njihovimi družinskimi člani;
5.     
potrebe oboroženih sil drugih držav članic Severnoatlantske zveze ali
njihovega spremnega civilnega osebja ali za oskrbo njihovih menz ali kantin,
kadar te sile sodelujejo pri zagotavljanju skupne obrambe;
6.     
potrebe oboroženih sil vsake države članice, ki ni država članica, v
kateri nastane obveznost plačila trošarine, ali njihovega spremnega civilnega
osebja ali za oskrbo njihovih menz in kantin, kadar te sile sodelujejo pri
obrambnih prizadevanjih za izvajanje dejavnosti Unije v okviru skupne varnostne
in obrambne politike.
(2) Oprostitev po tem členu se uveljavlja na podlagi potrdil
ministrstva, pristojnega za zunanje zadeve.
(3) Če je mogoče oprostitev uveljavljati le ob pogoju
vzajemnosti, to potrdi ministrstvo, pristojno za zunanje zadeve.
(4) Oprostitve plačila trošarine po 1. in 2. točki prvega
odstavka tega člena ne morejo uveljavljati državljani Slovenije oziroma tuji
državljani s stalnim prebivališčem v Sloveniji.
(5) Oprostitev plačila trošarine po tem členu se lahko
uveljavi kot neposredna oprostitev ali kot vračilo plačane trošarine.
(6) Upravičenci iz 1. do 4. in 6. točke prvega odstavka tega
člena lahko pridobijo trošarinske izdelke iz druge države članice v režimu
odloga, če pošiljko spremljata elektronski trošarinski dokument in potrdilo o
oprostitvi plačila trošarine. Potrdilo o oprostitvi plačila trošarine vsebuje
podatke o vrsti in količini trošarinskih izdelkov ter njihovi vrednosti in
podatke o prejemniku ter državi članici gostiteljici, ki potrdi oprostitev.
(7) Če pošiljatelj pošilja trošarinske izdelke iz Slovenije v
drugo državo članico osebam, katerih položaj je po zakonodaji te države članice
primerljiv s položajem oseb iz prvega odstavka tega člena, jih lahko odpošlje v
režimu odloga, če za pošiljko izda elektronski trošarinski dokument v skladu s
34. členom tega zakona, ki mu priloži potrdilo o oprostitvi plačila trošarin.
(8) Način uveljavljanja oprostitev po tem členu predpiše
minister, pristojen za finance.
18. člen
(odpust plačila trošarine v režimu odloga)
(1) Obveznost za obračun in plačilo trošarine se imetniku
trošarinskega skladišča oziroma oproščenemu uporabniku lahko odpusti za
trošarinske izdelke v režimu odloga, za katere velja, da:
1.     
je bil zanje ugotovljen primanjkljaj, ki je neposredno povezan s
procesom skladiščenja ali prevoza izdelkov;
2.     
so bili uporabljeni za namene trošarinskega nadzora;
3.     
so bili uporabljeni kot vzorci za analize v zvezi s testiranjem
proizvodnje oziroma za znanstvene namene;
4.     
so bili predloženi in uporabljeni za namene kontrole kakovosti;
5.     
so alkohol in so v trošarinskem skladišču popolnoma denaturirani v
skladu z 72. členom tega zakona;
6.     
so tobačni izdelki in so v trošarinskem skladišču denaturirani in
uporabljeni za industrijske oziroma hortikulturne namene;
7.     
so bili uporabljeni kot surovina za proizvodnjo drugih trošarinskih
izdelkov v trošarinskem skladišču;
8.     
so bili popolnoma uničeni pod nadzorom davčnega organa.
(2) Obveznost za obračun in plačilo trošarine se
pooblaščenemu uvozniku lahko odpusti za trošarinske izdelke, za katere je bil
ugotovljen primanjkljaj, ki je neposredno povezan s procesom prevoza.
(3) Odpust v skladu s prvim in drugim odstavkom tega člena
upravičenec uveljavlja z zahtevkom, ki ga vloži v roku 20 dni po poteku
davčnega obdobja, v katerem je nastal razlog za odpust obračuna in plačila
trošarine. Davčni organ o zahtevku odloči z odločbo, zoper katero je dovoljenja
pritožba. Če davčni organ ugodi ali delno ugodi zahtevku za odpust, v izreku
odločbe navede količino trošarinskih izdelkov, za katere je obračun in plačilo
trošarine odpuščeno.
(4) Način ugotavljanja primanjkljaja, način uveljavljanja in
dokazila za odpust plačila trošarine, največji dopustni primanjkljaj pri
skladiščenju in prevozu trošarinskih izdelkov, ki so v režimu odloga, predpiše
minister, pristojen za finance.
V. VRAČILO TROŠARINE
19. člen
(pravica do vračila trošarine)
(1) Pravico do vračila plačane trošarine ima:
1.     
imetnik trošarinskega skladišča, ki je trošarinske izdelke, ki so že
bili sproščeni v porabo v Sloveniji, vnesel v trošarinsko skladišče;
2.     
oseba, ki je izvozila trošarinske izdelke, ki so bili sproščeni v porabo
v Sloveniji;
3.     
oseba, ki je pridobila trošarinske izdelke po ceni z vključeno trošarino
in jih je porabila za namene iz 72. in 97. člena tega zakona;
4.     
oseba, ki je nabavila trošarinske izdelke po ceni z vključeno trošarino
in jih porabila kot sestavino za izdelavo drugih trošarinskih izdelkov;
5.     
oseba, ki je trošarinske izdelke prodala v skladu s predpisanimi pogoji
osebi iz 15. in 17. člena tega zakona brez obračunane trošarine, sama pa jih je
nabavila po ceni z vključeno trošarino;
6.     
trgovec, ki je nabavil trošarinske izdelke po ceni z vključeno trošarino
in jih umaknil s tržišča, ker so postali neužitni oziroma neuporabni in so bili
uničeni pod nadzorom davčnega organa;
7.     
proizvajalec trošarinskih izdelkov izven režima odloga za proizvedene
trošarinske izdelke na zalogi, za katere je plačal trošarino, vendar so postali
neužitni oziroma neuporabni in so bili uničeni pod nadzorom davčnega organa;
8.     
oseba, ki je utekočinjeni zemeljski plin, ki je že bil sproščen v porabo
v Sloveniji, vnesla v omrežje zemeljskega plina;
9.     
trgovec, ki ima na zalogi izven trošarinskega skladišča drobno rezani
tobak oziroma cigarete in se zanje zniža trošarina ali drobnoprodajna cena.
(2) Če s tem zakonom ni določeno drugače, upravičenec iz
prejšnjega odstavka vloži zahtevek za vračilo trošarine kot mesečni zahtevek do
zadnjega dne tekočega meseca za pretekli mesec, v katerem je nastal razlog za
vračilo iz prvega odstavka tega člena, ali kot letni zahtevek do
30. junija tekočega leta za preteklo leto, v katerem je nastal razlog za
vračilo iz prvega odstavka tega člena. Mesečni in letni način uveljavljanja
vračila trošarine v posameznem koledarskem letu se izključujeta.
(3) Oseba iz 4. točke prvega odstavka tega člena uveljavlja
pravico do vračila trošarine za trošarinski izdelek, porabljen v lastni
proizvodnji, na podlagi dokazila o plačilu trošarine za končni izdelek.
(4) Pri izračunu zneska za vračilo trošarine se uporabita
znesek in stopnja oziroma znesek trošarine, veljaven na dan, ko je bila
trošarina obračunana, oziroma na dan nabave trošarinskih izdelkov, navedenem na
računu, s katerim upravičenec dokazuje, da je trošarinske izdelke nabavil s
plačano trošarino.
(5) Vračilo trošarine lahko imetnik trošarinskega skladišča
in pooblaščeni prejemnik uveljavita z zahtevkom za vračilo trošarine ali z
odbitkom od trošarinske obveznosti v obračunu trošarine vloženim v skladu z 11.
členom tega zakona. Oba načina uveljavljanja vračila trošarine za isto davčno
obdobje se izključujeta.
(6) Trgovec iz 9. točke prvega odstavka tega člena uveljavlja
pravico do vračila trošarine na podlagi evidentiranja zalog drobno rezanega
tobaka oziroma cigaret, ki se opravi na dan pred znižanjem trošarine ali
drobnoprodajne cene. Ne glede na četrti odstavek tega člena se znesek za
vračilo trošarine izračuna kot razlika med zneskom in stopnjo trošarine,
veljavno na dan, ko je bila trošarina obračunana, ter znižanim zneskom in
stopnjo trošarine. Minister, pristojen za finance, podrobneje določi način
evidentiranja zalog in predložitve podatkov o zalogah.
(7) Vsebino zahtevka za vračilo trošarine, način vračila
trošarine in potrebna dokazila ter evidence po tem členu predpiše minister,
pristojen za finance.
20. člen
(vračilo trošarine pri gibanju trošarinskih izdelkov,
sproščenih v porabo v Sloveniji, med državami članicami)
(1) Vračilo trošarine pri gibanju trošarinskih izdelkov,
sproščenih v porabo v Sloveniji, lahko zahteva:
1.     
certificirani pošiljatelj ali začasno certificirani pošiljatelj za
trošarinske izdelke odpremljene za dobavo za komercialni namen in dobavljene
certificiranemu prejemniku ali začasno certificiranemu prejemniku v drugo
državo članico;
2.     
prodajalec na daljavo iz petega odstavka 30. člena tega zakona za
trošarinske izdelke odpremljene prejemniku v drugo državo članico.
(2) Certificirani pošiljatelj pri davčnem organu vloži zahtevek
za vračilo trošarine najpozneje do zadnjega dne tekočega meseca za odpreme
trošarinskih izdelkov v preteklem mesecu. Začasno certificirani pošiljatelj
oziroma prodajalec na daljavo pri davčnem organu vloži zahtevek za vračilo
trošarine najpozneje v 30 dneh od dneva začetka gibanja oziroma dneva napovedi
odpreme.
(3) Certificirani pošiljatelj oziroma začasno certificirani
pošiljatelj v zahtevku za vračilo trošarine navede enotno poenostavljeno
trošarinsko referenčno oznako odpremljenih trošarinskih izdelkov ali priloži
poročilo o prejemu trošarinskih izdelkov iz računalniško podprtega sistema ali
nadomestni dokument iz prve alineje prvega odstavka 42. člena tega zakona.
Kadar v računalniško podprtem sistemu poročilo o prejemu trošarinskih izdelkov ni
potrjeno, se lahko zahtevku za vračilo trošarine priloži drugo dokazilo o
prejemu trošarinskih izdelkov, ki ga je potrdil pristojni organ namembne države
članice.
(4) Prodajalec na daljavo zahtevku za vračilo trošarine
predloži dokazilo, da je v namembni državi članici trošarina plačana ali da je
predloženo zavarovanje plačila trošarine ali uveden predpisan postopek za
plačilo trošarine oziroma odpust plačila trošarine. K zahtevku za vračilo
trošarine se priložijo tudi druga dokazila, ki jih davčni organ glede na
okoliščine konkretnega primera zahteva z namenom, da bi ugotovil, ali so
trošarinski izdelki prispeli v namembni kraj in da so bile v namembni državi
izpolnjeni vsi predpisani postopki ter je bila plačana trošarina, če je tako
zahtevano.
(5) Vsebino zahtevka za vračilo trošarine, način vračila
trošarine in potrebna dokazila po tem členu predpiše minister, pristojen za
finance.
20.a člen
(elektronsko uveljavljanje vračila trošarine)
(1) Ne glede na 19., 20., 93., 94., 95. in 96. člen tega
zakona oseba, ki opravlja dejavnost in uveljavlja vračilo trošarine na podlagi
tega zakona, zahtevek za vračilo trošarine vloži v elektronski obliki preko
informacijskega sistema davčnega organa. Če informacijski sistem davčnega
organa ni na voljo, davčni organ informacijo o nedelovanju objavi na svoji
spletni strani in s tem, pred iztekom roka za predložitev zahtevka za vračilo
trošarine, omogoči vložitev zahtevka v elektronski obliki na uradni elektronski
naslov davčnega organa ali v papirni obliki.
(2) Ne glede na prejšnji odstavek lahko oseba iz druge države
članice Unije ali države članice Evropskega združenja za prosto trgovino
uveljavlja vračilo trošarine z vložitvijo zahtevka v papirni obliki, če v
Sloveniji ni pridobila davčne številke.
VI. REŽIM ODLOGA IN GIBANJE TROŠARINSKIH IZDELKOV V REŽIMU
ODLOGA
21. člen
(režim odloga)
(1) Obveznost za obračun trošarine je odložena, ko za
trošarinske izdelke velja režim odloga, in sicer v primeru:
1.     
proizvodnje trošarinskih izdelkov v trošarinskem skladišču;
2.     
skladiščenja trošarinskih izdelkov v trošarinskem skladišču, v obratu
oproščenega uporabnika ali v davka prosti prodajalni;
3.     
gibanja trošarinskih izdelkov, vključno s prejemanjem in odpremljanjem
trošarinskih izdelkov, pod pogoji, določenimi s tem zakonom.
(2) Režim odloga preneha, vendar ne nastane obveznost za
obračun trošarine, ko je imetniku trošarinskega skladišča ali oproščenemu
uporabniku ali imetniku davka proste prodajalne ali prejemniku iz prvega
odstavka 17. člena tega zakona, ob izpolnitvi pogojev v skladu s tem zakonom,
plačilo trošarine odpuščeno ali oproščeno.
(3) Pri vnosu trošarinskih izdelkov v Slovenijo iz druge
države članice preneha režim odloga:
-       
ko jih prejme pooblaščeni prejemnik oziroma začasno pooblaščeni
prejemnik ali
-       
ko so trošarinski izdelki prejeti na kraju neposredne dobave v skladu s
27. členom tega zakona, razen če je kraj neposredne dobave trošarinsko
skladišče ali obrat oproščenega uporabnika in se zanje po prejemu nadaljuje
režim odloga.
(4) Pri uvozu trošarinskih izdelkov velja režim odloga, če
imajo trošarinski izdelki takoj po uvozu v Unijo iz tretjih držav ali s tretjih
ozemelj status neunijskega blaga v skladu s carinsko zakonodajo.
(5) Ko so trošarinski izdelki iz prejšnjega odstavka
sproščeni v prost promet v skladu s carinsko zakonodajo, velja zanje režim
odloga, če so neposredno po sprostitvi v prost promet, vneseni v trošarinsko
skladišče ali obrat oproščenega uporabnika ali odposlani osebi v drugi državi
članici, ki v skladu z zakonodajo te države članice sme prejemati trošarinske izdelke
v režimu odloga.
(6) Za gibanje trošarinskih izdelkov v skladu s 3. točko
prvega odstavka tega člena se šteje tudi gibanje za trošarinske izdelke, za
katere je s tem zakonom predpisan znesek trošarine 0 eurov oziroma stopnja
trošarine 0.
22. člen
(gibanje trošarinskih izdelkov v režimu odloga v Sloveniji)
(1) Trošarinski izdelki se v Sloveniji gibajo v režimu
odloga, in je pošiljatelj imetnik trošarinskega skladišča, iz trošarinskega
skladišča:
1.     
v drugo trošarinsko skladišče;
2.     
v obrat oproščenega uporabnika;
3.     
v davka prosto prodajalno ali
4.     
za oskrbo plovil in letal.
(2) Trošarinski izdelki se v Sloveniji gibajo v režimu
odloga, in je pošiljatelj oproščeni uporabnik ali imetnik davka proste
prodajalne:
1.     
med obrati istega oproščenega uporabnika;
2.     
izjemoma v trošarinsko skladišče.
(3) Pred začetkom gibanja iz 2. točke prejšnjega odstavka
vloži oproščeni uporabnik oziroma imetnik davka proste prodajalne pri davčnem
organu vlogo za odobritev gibanja.
23. člen
(gibanje trošarinskih izdelkov v režimu odloga med Slovenijo
in drugimi državami članicami)
(1) Trošarinski izdelki se gibajo v režimu odloga v drugo
državo članico, in je pošiljatelj imetnik trošarinskega skladišča v Sloveniji,
od trošarinskega skladišča do osebe, ki lahko prejema trošarinske izdelke v
režimu odloga v skladu z zakonodajo namembne države članice.
(2) Trošarinski izdelki se gibajo v režimu odloga iz druge
države članice v Slovenijo, in je pošiljatelj oseba, ki lahko v skladu z
zakonodajo te države pošilja trošarinske izdelke v režimu odloga od
pošiljatelja:
1.     
v trošarinsko skladišče;
2.     
pooblaščenemu prejemniku;
3.     
začasno pooblaščenemu prejemniku ali
4.     
osebam iz 17. člena tega zakona.
24. člen
(gibanje trošarinskih izdelkov v režimu odloga pri uvozu in
izvozu)
(1) Trošarinski izdelki se pri uvozu in izvozu gibajo v
režimu odloga:
1.     
iz trošarinskega skladišča v Sloveniji v izvoz do iznosa z ozemlja Unije
ali do carinskega urada izstopa pri postopku zunanjega tranzita v skladu s
carinsko zakonodajo;
2.     
če je pošiljatelj pooblaščeni uvoznik, po uvozu od kraja uvoza v
Sloveniji:
- 
v trošarinsko skladišče v Sloveniji;
- 
v obrat oproščenega uporabnika v Sloveniji ali
- 
do osebe, ki lahko prejema trošarinske izdelke v režimu odloga v skladu
z zakonodajo namembne države članice.
(2) Če imajo trošarinski izdelki takoj po uvozu na ozemlje
Unije status neunijskega blaga v skladu s carinsko zakonodajo, se lahko gibajo
v režimu odloga ne da bi bil zanje izdan trošarinski dokument v skladu s tem
zakonom, vendar mora biti zanje zagotovljen ustrezen carinski nadzor.
(3) Po uvozu trošarinskih izdelkov na ozemlje Unije, razen
pri gibanju od kraja uvoza v Sloveniji v trošarinsko skladišče ali obrat
oproščenega uporabnika v Sloveniji, se lahko trošarinski izdelki v režimu
odloga gibajo s kraja uvoza samo, če deklarant ali katera koli oseba, ki je
udeležena v carinskih formalnostih v skladu s carinsko zakonodajo, davčnemu
organu predloži trošarinsko številko pooblaščenega uvoznika in trošarinsko
številko prejemnika trošarinskih izdelkov v drugi državi članici in na zahtevo
davčnega organa dokazilo, da so uvoženi trošarinski izdelki namenjeni odpremi
iz kraja uvoza na ozemlju Unije do osebe na ozemlju druge države članice.
25. člen
(začetek in konec gibanja v režimu odloga)
(1) Gibanje v režimu odloga se začne, ko trošarinski izdelki
zapustijo trošarinsko skladišče odpreme ali kadar jih takoj po sprostitvi v
prost promet v skladu s carinsko zakonodajo odpremlja pooblaščeni uvoznik.
(2) Gibanje v režimu odloga se konča, ko prejemnik prejme
pošiljko ali ko trošarinski izdelki zapustijo Unijo ali ko so trošarinski
izdelki dani v postopek zunanjega tranzita.
26. člen
(nepravilnosti pri gibanju trošarinskih izdelkov v režimu
odloga)
(1) Če je v zvezi z gibanjem trošarinskih izdelkov v režimu
odloga v skladu z 22. do 24. členom tega zakona med državami članicami prišlo
do nepravilnosti, nastane obveznost za obračun trošarine v Sloveniji, če:
-       
je nepravilnost storjena na ozemlju Slovenije in je blago sproščeno v
porabo v Sloveniji ali
-       
če je bila nepravilnost ugotovljena v Sloveniji in ni mogoče ugotoviti,
v kateri državi članici je bila nepravilnost dejansko storjena.
(2) Če v zvezi z gibanjem trošarinskih izdelkov v režimu
odloga iz Slovenije v drugo državo članico ali v izvoz, trošarinski izdelki ne
prispejo v namembni kraj in med gibanjem ni bila odkrita nobena nepravilnost,
se šteje, da je bila nepravilnost storjena v Sloveniji in nastane obveznost za
obračun trošarine v Sloveniji v trenutku odpreme trošarinskih izdelkov.
Obveznost za obračun trošarine se odloži do največ štiri mesece po odpremi, v katerih
lahko pošiljatelj ali prejemnik davčnemu organu v Sloveniji predloži dokazilo o
prejemu pošiljke ali o kraju, kjer je bila nepravilnost storjena. Ne glede na
prejšnji stavek osebi, ki je predložila instrument zavarovanja plačila
trošarine in ni pošiljatelj ali prejemnik trošarinskih izdelkov ter ni vedela,
da trošarinski izdelki niso prispeli v namembni kraj, davčni organ omogoči, da
v roku enega meseca od seznanitve predloži dokazilo o končnem prejemu
trošarinskih izdelkov oziroma dokazilo o kraju, kjer je bila nepravilnost
storjena.
(3) V skladu s prvim odstavkom ter drugim in devetim
odstavkom tega člena je zavezanec za plačilo trošarine pošiljatelj trošarinskih
izdelkov oziroma oseba, ki je predložila instrument zavarovanja plačila
trošarine.
(4) Ne glede na prejšnji odstavek lahko davčni organ določi,
da je zavezanec za plačilo trošarine tudi oseba, ki je sodelovala pri
nepravilnosti.
(5) Trošarina se osebi iz tretjega oziroma četrtega odstavka
tega člena obračuna z uporabo zneska trošarine oziroma zneska in stopnje
trošarine, ki velja na dan nastanka obveznosti za obračun trošarine, ki je dan,
ko je bila storjena oziroma ugotovljena nepravilnost, oziroma dan odpreme
trošarinskih izdelkov.
(6) Trošarina se osebi iz drugega oziroma devetega odstavka
tega člena obračuna z uporabo zneska trošarine oziroma zneska in stopnje
trošarine, ki velja na dan nastanka obveznosti za obračun trošarine, v skladu z
drugim oziroma devetim odstavkom tega člena.
(7) Če pristojni organ druge države članice ugotovi, da je
bila nepravilnost, ki je bila ugotovljena v Sloveniji, v skladu z drugo alinejo
prvega odstavka tega člena in drugim odstavkom tega člena, storjena na ozemlju
druge države članice in je bila v tej državi članici trošarina plačana, lahko
davčni organ v Sloveniji v roku treh let od dneva odpreme odobri vračilo ali
odpust plačila trošarine osebi iz prejšnjega odstavka tega člena. Davčni organ
odobri vračilo ali odpust plačila trošarine na podlagi dokazila pristojnega
organa druge države članice, kjer je bila nepravilnost dejansko storjena in
trošarina plačana.
(8) Davčni organ o nastanku obveznosti za plačilo trošarine
iz prvega odstavka tega člena obvesti pristojni organ države članice odpreme.
(9) Če je v zvezi z gibanjem trošarinskih izdelkov v režimu
odloga v Sloveniji bila storjena ali ugotovljena nepravilnost oziroma v roku 16
dni od dneva odpreme ni bil potrjen prejem pošiljke v namembnem kraju, nastane
obveznost za obračun trošarine v trenutku odpreme trošarinskih izdelkov.
27. člen
(neposredna dobava trošarinskih izdelkov)
(1) Davčni organ lahko na podlagi vloge imetnika
trošarinskega skladišča oziroma pooblaščenega prejemnika odobri gibanje v
režimu odloga iz države članice do drugega kraja v Sloveniji, ki ni lokacija
trošarinskega skladišča imetnika trošarinskega skladišča oziroma sedež
pooblaščenega prejemnika.
(2) Za namen odobritve neposredne dobave imetnik
trošarinskega skladišča oziroma pooblaščeni prejemnik davčnemu organu v vlogi
predloži seznam lokacij neposredne dobave in njihove identifikacijske oznake.
VII. GIBANJE TROŠARINSKIH IZDELKOV, SPROŠČENIH V PORABO
28. člen
(gibanje trošarinskih izdelkov, sproščenih v porabo, med
državami članicami)
Za gibanje trošarinskih izdelkov, sproščenih v porabo, se
šteje vsako gibanje med Slovenijo in drugimi državami članicami za trošarinske
izdelke, ki so bili v Sloveniji oziroma drugi državi članici sproščeni v porabo
in zanje nastane obveznost za obračun trošarine v drugi državi članici oziroma
Sloveniji, razen če so ob vnosu trošarinski izdelki oproščeni plačila trošarine
v skladu s tem zakonom ali so ob vnosu v drugo državo članico oproščeni plačila
trošarine v skladu z zakonodajo druge države članice.
29. člen
(gibanje, prejem in odprema trošarinskih izdelkov za dobavo
za komercialni namen)
(1) Trošarinski izdelki, sproščeni v porabo, se gibajo za
dobavo za komercialni namen, če se gibajo:
1.     
od certificiranega pošiljatelja ali začasno certificiranega pošiljatelja
v odpremni državi članici do certificiranega prejemnika ali začasno certificiranega
prejemnika v Sloveniji;
2.     
od certificiranega pošiljatelja ali začasno certificiranega pošiljatelja
v Sloveniji do certificiranega prejemnika ali začasno certificiranega prejemnika
v namembni državi članici.
(2) Če se v Slovenijo iz druge države članice dobavljajo trošarinski
izdelki za komercialni namen, pošiljko spremlja elektronski poenostavljeni
trošarinski dokument, ki ga certificirani pošiljatelj oziroma začasno
certificirani pošiljatelj izda v skladu z zakonodajo države članice, iz katere
so trošarinski izdelki odpremljeni. Certificirani prejemnik oziroma začasno
certificirani prejemnik izpolni naslednje zahteve:
-       
pred odpremo trošarinskih izdelkov iz druge države članice predloži
instrument zavarovanja plačila trošarine v skladu z 58. oziroma 59. členom tega
zakona;
-       
plača trošarino v skladu z 12. členom oziroma prvim odstavkom 13. člena
tega zakona;
-       
omogoči, da davčni organ preveri prejem trošarinskih izdelkov in plačilo
trošarine, in
-       
najpozneje v petih delovnih dneh po prejemu trošarinskih izdelkov
davčnemu organu predloži pravilne podatke o prejeti pošiljki.
(3) Certificirani pošiljatelj oziroma začasno certificirani
pošiljatelj v Sloveniji pred predvideno odpremo trošarinskih izdelkov v drugo
državo članico za dobavo za komercialni namen izda elektronski poenostavljeni
trošarinski dokument ter omogoči davčnemu organu, da preveri odpremo
trošarinskih izdelkov.
(4) Če se trošarinski izdelki za dobavo za komercialni namen
pošiljajo iz enega kraja v drugi kraj v Sloveniji preko ozemlja druge države
članice, certificirani pošiljatelj oziroma začasno certificirani pošiljatelj
pred odpremo davčnemu organu sporoči pot gibanja pošiljke in izda elektronski
poenostavljeni trošarinski dokument, ki bo spremljal pošiljko trošarinskih
izdelkov.
(5) Minister, pristojen za finance, določi način prijave in
podrobnejše postopke za prejem in pošiljanje trošarinskih izdelkov po tem
členu.
29.a člen
(začetek in konec gibanja trošarinskih izdelkov za dobavo za
komercialni namen)
(1) Gibanje trošarinskih izdelkov za dobavo za komercialni namen
se začne, ko trošarinski izdelki zapustijo prostore certificiranega
pošiljatelja ali začasno certificiranega pošiljatelja ali kateri koli kraj v
odpremni državi članici, ki je naveden v elektronskem poenostavljenem
trošarinskem dokumentu.
(2) Gibanje trošarinskih izdelkov za dobavo za komercialni
namen se konča, ko certificirani prejemnik ali začasno certificirani prejemnik
prejme pošiljko trošarinskih izdelkov v svojih prostorih ali katerem koli kraju
v namembni državi članici, ki je naveden v elektronskem poenostavljenem
trošarinskem dokumentu.
30. člen
(prodaja na daljavo)
(1) Če trošarinske izdelke, ki so v drugi državi članici
sproščeni v porabo, nabavi oseba v Sloveniji, ki ne opravlja dejavnosti, ali ni
imetnik trošarinskega skladišča, ali pooblaščeni prejemnik, ali začasno
pooblaščeni prejemnik, ali certificirani prejemnik, ali začasno certificirani
prejemnik, ter jih prodajalec iz druge države članice sam ali druga oseba za
njegov račun neposredno ali posredno odpošlje prejemniku v Slovenijo, nastane
obveznost za plačilo trošarine v Sloveniji.
(2) Prodajalec oziroma trošarinski zastopnik davčnemu organu
pred predvideno odpremo trošarinskih izdelkov napove pošiljko davčnemu organu v
Sloveniji in predloži instrument zavarovanja plačila trošarine v skladu z 59.
členom tega zakona ter ob prejemu trošarinskih izdelkov obračuna in plača
trošarino v skladu z drugim odstavkom 13. člena tega zakona.
(3) Prodajalec iz druge države članice lahko imenuje
trošarinskega zastopnika, ki v njegovem imenu in za njegov račun izvršuje
pravice in obveznosti. Če trošarinski zastopnik ne izpolnjuje obveznosti iz
tega člena, mu davčni organ lahko prepove zastopanje.
(4) Če obveznosti iz drugega odstavka tega člena ne izpolni
prodajalec oziroma trošarinski zastopnik, prejemnik ob prejemu trošarinskih
izdelkov obračuna in plača trošarino v skladu z drugim odstavkom 13. člena tega
zakona.
(5) Če trošarinske izdelke, ki so v Sloveniji sproščeni v
porabo, nabavi oseba iz druge države članice, ki ni registrirana za prejem
trošarinskih izdelkov in ki ne opravlja dejavnosti, ter jih prodajalec iz
Slovenije sam ali druga oseba za njegov račun neposredno ali posredno odpošlje
prejemniku v drugo državo članico, tako da obveznost plačila trošarine nastane
v tej namembni državi članici, prodajalec:
-       
davčnemu organu napove odpremo pošiljke pred predvideno odpremo
trošarinskih izdelkov;
-       
predloži dokazila, iz katerih je razvidno, da je v namembni državi
članici predložil instrument zavarovanja plačila trošarine;
-       
v namembni državi članici izpelje vse predpisane postopke za plačilo
trošarine in
-       
vodi evidenco tovrstnih dobav.
(6) Minister, pristojen za finance, določi podrobnejše
postopke za prejem in pošiljanje trošarinskih izdelkov po tem členu.
31. člen
(nepravilnosti pri gibanju trošarinskih izdelkov, sproščenih
v porabo)
(1) Če je zvezi z gibanjem trošarinskih izdelkov, sproščenih
v porabo v skladu z 29. in 30. členom tega zakona, za katere gibanje ni bilo
začeto v Sloveniji ali v zvezi z gibanjem trošarinskih izdelkov sproščenih v
porabo med državami članicami, prišlo do nepravilnosti, nastane obveznost za
obračun trošarine v Sloveniji, če:
-       
je nepravilnost storjena na ozemlju Slovenije ali
-       
če je bila nepravilnost ugotovljena v Sloveniji, pa ni mogoče ugotoviti,
v kateri državi članici je bila nepravilnost dejansko storjena.
(2) V skladu s prejšnjim odstavkom trošarino obračuna oseba,
ki je prejemnik trošarinskih izdelkov, oziroma oseba, ki je za trošarinske
izdelke predložila instrument zavarovanja plačila trošarine, oziroma oseba, ki
je sodelovala pri nepravilnosti pri gibanju trošarinskih izdelkov.
(3) Obveznost za obračun trošarine nastane na dan, ko je bila
nepravilnost storjena oziroma ugotovljena. Trošarina se obračuna z uporabo
zneska trošarine oziroma zneska in stopnje trošarine, ki velja na dan nastanka
obveznosti za obračun trošarine.
(4) Če pristojni organ druge države članice v roku treh let
od dneva odpreme trošarinskih izdelkov ugotovi, da je bila nepravilnost, ki je
bila ugotovljena v Slovenji, v skladu z drugo alinejo prvega odstavka tega
člena storjena na ozemlju druge države članice in je bila v tej državi članici
trošarina plačana, lahko davčni organ v Sloveniji osebi iz drugega odstavka
tega člena odobri vračilo ali odpust plačila trošarine. Vračilo ali odpust
plačila trošarine odobri davčni organ na podlagi dokazila pristojnega organa
druge države članice, da je bila nepravilnost v tej državi članici storjena in
da je bila trošarina v tej državi članici plačana.
(5) Če pristojni organ druge države članice obvesti davčni
organ, da je bila zaradi storjene oziroma ugotovljene nepravilnosti trošarina
za trošarinske izdelke, za katere je bil v Sloveniji predložen instrument
zavarovanja plačila trošarine, v drugi državi članici plačana, davčni organ na
zahtevo sprosti zavarovanje plačila trošarine.
(6) Za nepravilnost v skladu s prvim odstavkom tega člena se
šteje tudi, če osebe, ki sodelujejo pri gibanju trošarinskih izdelkov,
sproščenih v porabo v skladu z 28. členom tega zakona, niso prijavljene kot
certificirani prejemnik ali certificirani pošiljatelj ali začasno certificirani
prejemnik ali začasno certificirani pošiljatelj v skladu s tem zakonom ali
zakonodajo druge države članice ali če pošiljke ne spremlja elektronski
poenostavljeni trošarinski dokument ali niso bili izvedeni predpisani postopki
v skladu s 30. členom tega zakona.
VIII. TROŠARINSKI DOKUMENT
32. člen
(črtan)
33. člen
(črtan)
IX. RAČUNALNIŠKO PODPRT SISTEM
34. člen
(elektronski trošarinski dokument in elektronski
poenostavljeni trošarinski dokument)
(1) Elektronski trošarinski dokument in elektronski
poenostavljeni trošarinski dokument sta dokumenta v računalniško podprtem
sistemu za nadzor nad gibanjem trošarinskih izdelkov (v nadaljevanju:
računalniško podprt sistem), ki omogoča spremljanje in nadzor gibanja trošarinskih
izdelkov v režimu odloga in gibanja za dobavo za komercialni namen. Šteje se,
da se trošarinski izdelki gibajo:
-       
v režimu odloga iz ene države članice v drugo državo članico oziroma v
izvoz, če jih spremlja elektronski trošarinski dokument;
-       
za dobavo za komercialni namen iz ene države članice v drugo državo
članico, če jih spremlja elektronski poenostavljeni trošarinski dokument.
(2) Elektronski trošarinski dokument iz prejšnjega odstavka
se smiselno uporablja za spremljanje in nadzor gibanja trošarinskih izdelkov v
režimu odloga znotraj Slovenije.
(3) Podrobnejše pogoje glede podatkov v elektronskem
trošarinskem dokumentu, postopkov pri pošiljanju in prejemu, uporabo
nadomestnega postopka ter izjeme za uporabo elektronskega trošarinskega
dokumenta pri gibanju znotraj Slovenije predpiše minister, pristojen za
finance.
35. člen
(pošiljanje trošarinskih izdelkov v drugo državo članico
oziroma v izvoz)
(1) Pošiljatelj pred začetkom gibanja trošarinskih izdelkov v
režimu odloga oziroma v izvoz, vendar ne prej kot sedem dni pred začetkom
gibanja, predloži osnutek elektronskega trošarinskega dokumenta, ki vsebuje
pravilne podatke, davčnemu organu in ta elektronsko preveri točnost in
popolnost podatkov v predloženem elektronskem trošarinskem dokumentu. Če so podatki
ustrezni, davčni organ opremi elektronski trošarinski dokument z enotno
trošarinsko referenčno oznako in jo sporoči pošiljatelju. Če podatki niso
pravilni, davčni organ o tem takoj obvesti pošiljatelja. Enotna trošarinska
referenčna oznaka je oznaka, ki se programsko ustvarja v računalniško podprtem
sistemu po potrditvi podatkov predloženega elektronskega trošarinskega
dokumenta.
(2) Pošiljatelj lahko prekliče elektronski trošarinski
dokument, če se gibanje trošarinskih izdelkov v skladu s prvim odstavkom 25. člena
tega zakona še ni začelo.
(3) Pošiljatelj pred začetkom gibanja trošarinskih izdelkov
za dobavo za komercialni namen osnutek elektronskega poenostavljenega
trošarinskega dokumenta, ki vsebuje pravilne podatke, predloži davčnemu organu
in ta elektronsko preveri točnost in popolnost podatkov v predloženem
elektronskem poenostavljenem trošarinskem dokumentu. Če so podatki ustrezni,
davčni organ opremi elektronski poenostavljeni trošarinski dokument z enotno
poenostavljeno trošarinsko referenčno oznako in jo sporoči pošiljatelju. Če
podatki niso pravilni, davčni organ o tem takoj obvesti pošiljatelja. Enotna
poenostavljena trošarinska referenčna oznaka je oznaka, ki se po potrditvi
podatkov predloženega elektronskega poenostavljenega trošarinskega dokumenta
programsko ustvarja v računalniško podprtem sistemu.
(4) Če pošiljatelj po začetku gibanja ugotovi, da je v
elektronskem trošarinskem dokumentu oziroma elektronskem poenostavljenem
trošarinskem dokumentu navedel nepravilne podatke, o tem takoj obvesti davčni
organ in mu da pravilne podatke o odpremljeni pošiljki.
(5) Davčni organ pošlje elektronski trošarinski dokument
oziroma elektronski poenostavljeni trošarinski dokument pristojnemu organu
namembne države članice, ta pa ga predloži prejemniku. Če davčni organ prejme
elektronski trošarinski dokument oziroma elektronski poenostavljeni trošarinski
dokument od pristojnega organa druge države članice, ker so trošarinski izdelki
namenjeni prejemniku v Sloveniji, ga predloži prejemniku. Kadar so trošarinski
izdelki namenjeni imetniku trošarinskega skladišča v odpremni državi članici,
davčni organ pošlje elektronski trošarinski dokument neposredno imetniku
trošarinskega skladišča.
(6) Pri izvozu trošarinskih izdelkov deklarant v državi
članici, kjer je carinski organ, pri katerem je vložena izvozna deklaracija (v
nadaljevanju: država članica izvoza), carinskemu organu predloži enotno
trošarinsko referenčno oznako, ki označuje trošarinske izdelke, navedene v
izvozni deklaraciji. Če je Slovenija odpremna država članica in ni država
članica izvoza, davčni organ pošlje elektronski trošarinski dokument
pristojnemu organu države članice izvoza. Carinski organ države članice izvoza
pred izvozom trošarinskih izdelkov preveri, ali se podatki iz elektronskega trošarinskega
dokumenta ujemajo s podatki izvozne deklaracije, in v primeru neskladnosti z
uporabo računalniško podprtega sistema obvesti davčni organ ali pristojni organ
v odpremni državi članici. Če se trošarinski izdelki ne bodo več iznašali iz
carinskega območja Unije, carinski organ države članice izvoza z uporabo
računalniško podprtega sistema takoj obvesti davčni organ ali pristojni organ
odpremne države članice. Pristojni organ odpremne države članice obvestilo
takoj pošlje pošiljatelju. Pošiljatelj ob prejemu obvestila v skladu z drugim
odstavkom tega člena prekliče elektronski trošarinski dokument ali v skladu z
devetim odstavkom tega člena spremeni namembni kraj gibanja trošarinskih
izdelkov.
(7) Pošiljatelj osebi, ki spremlja trošarinske izdelke, prevozniku
ali letalskemu prevozniku predloži enotno trošarinsko referenčno oznako oziroma
enotno poenostavljeno trošarinsko referenčno oznako, ki spremlja trošarinske
izdelke med celotnim gibanjem, in ti jo na zahtevo predložijo davčnemu organu
ali pristojnemu organu druge države članice.
(8) Davčni organ lahko namesto enotne trošarinske referenčne
oznake iz prejšnjega odstavka od osebe, ki spremlja trošarinske izdelke,
prevoznika ali letalskega prevoznika zahteva predložitev tiskane različice
elektronskega trošarinskega dokumenta, komercialni dokument ali upravni
dokument, v katerem je navedena enotna trošarinska referenčna oznaka. Kot
komercialni dokument se lahko šteje listina, ki spremlja pošiljko trošarinskih
izdelkov, kot je račun, dobavnica, prevozni dokument in podobno, in vsebuje
zadostne podatke o vrsti in količini trošarinskih izdelkov, ki omogočajo
njihovo identifikacijo.
(9) Pošiljatelj lahko med gibanjem trošarinskih izdelkov v
režimu odloga ali v izvoz v elektronskem trošarinskem dokumentu spremeni
namembni kraj in navede novega, ki je dejanski namembni kraj in ki je:
-       
trošarinsko skladišče;
-       
lokacija, kjer pooblaščeni prejemnik in začasno pooblaščeni prejemnik
lahko prejemata trošarinske izdelke;
-       
kraj, kjer pri izvozu trošarinski izdelki zapustijo Unijo;
-       
carinski urad izstopa v primeru zunanjega tranzita ali
-       
kraj neposredne dobave v skladu s 27. členom tega zakona.
(10) Pošiljatelj spremembo namembnega kraja iz prejšnjega
odstavka vnese takoj, ko ugotovi, da dejanski namembni kraj prejema ne ustreza
podatku, navedenemu v elektronskem trošarinskem dokumentu. Podatek o spremembi
se pošlje pristojnemu organu države članice prejema in prejemniku, navedenemu v
prvotnem elektronskem trošarinskem dokumentu, ter pristojnemu organu države
članice prejema in novemu prejemniku.
(11) Pošiljatelj lahko med gibanjem trošarinskih izdelkov za
dobavo za komercialni namen v elektronskem poenostavljenem trošarinskem
dokumentu spremeni namembni kraj v drug namembni kraj istega prejemnika v
namembni državi članici ali v kraj odpreme trošarinskih izdelkov. Pošiljatelj
davčnemu organu sporoči spremembo namembnega kraja s predložitvijo osnutka
elektronskega poenostavljenega trošarinskega dokumenta o spremembi namembnega
kraja v skladu s tretjim odstavkom tega člena.
(12) Če pošiljatelj ne prejme poročila o prejemu oziroma
poročila o izvozu po izteku časa, določenega za gibanje in predpisanega za
potrditev prejema trošarinskih izdelkov, takoj ali najpozneje v desetih
delovnih dneh po izteku tega časa obvesti davčni organ o razlogih in
okoliščinah, zaradi katerih gibanje ni bilo zaključeno.
36. člen
(potrditev prejema trošarinskih izdelkov iz druge države
članice)
(1) Prejemnik trošarinskih izdelkov z uporabo računalniško
podprtega sistema predloži poročilo o prejemu trošarinskih izdelkov takoj
oziroma najpozneje v petih delovnih dneh po prejemu pošiljke. Prejemnik lahko
predloži poročilo o prejemu tudi po roku iz prejšnjega stavka, če to davčnemu
organu ustrezno obrazloži.
(2) Davčni organ elektronsko preveri točnost in popolnost
podatkov v poročilu o prejemu trošarinskih izdelkov, in če so podatki ustrezni,
prejemniku potrdi prejem poročila ter obvesti pristojni organ odpremne države
članice in pošiljatelja. Če podatki niso ustrezni, davčni organ o tem takoj
obvesti prejemnika. Davčni organ potrdi poročilo o prejemu certificiranemu
prejemniku oziroma začasno certificiranemu prejemniku ob pogoju, da je izpolnil
obveznosti v skladu z drugim odstavkom 29. člena tega zakona.
(3) Če je prejemnik trošarinskih izdelkov v poročilu o prejemu
navedel nepravilne podatke, o tem takoj obvesti davčni organ in mu posreduje
pravilne podatke o prejeti pošiljki.
(4) Za začasno pooblaščenega prejemnika, začasno
certificiranega prejemnika in osebe iz 17. člena tega zakona prejem
trošarinskih izdelkov v računalniško podprtem sistemu potrdi davčni organ. V ta
namen začasno pooblaščeni prejemnik, začasno certificirani prejemnik in osebe
iz 17. člena tega zakona najpozneje v petih delovnih dneh po prejemu pošiljke
trošarinskih izdelkov davčnemu organu predložijo pravilne podatke o prejeti
pošiljki.
(5) Način potrjevanja prejema trošarinskih izdelkov iz
prejšnjega odstavka predpiše minister, pristojen za finance.
37. člen
(potrditev izvoza)
(1) Carinski organ države članice izvoza izda poročilo o
izvozu z uporabo računalniško podprtega sistema na podlagi informacije o
izstopu trošarinskih izdelkov od carinskega organa države članice, pri katerem
so trošarinski izdelki zapustili Unijo, ali carinskega urada izstopa v primeru
zunanjega tranzita in ga pošlje pošiljatelju.
(2) Carinski organ države članice izvoza elektronsko preveri
podatke poročila o izvozu. Če je kraj odpreme izvoženih trošarinskih izdelkov v
drugi državi članici, pošlje carinski organ poročilo o izvozu z uporabo
računalniško podprtega sistema pristojnemu organu odpremne države članice, ta
pa ga predloži pošiljatelju.
X. NADOMESTNI POSTOPEK
38. člen
(nedelovanje računalniško podprtega sistema)
Če računalniško podprt sistem ni na voljo, davčni organ
informacijo o nedelovanju računalniško podprtega sistema objavi na svoji
spletni strani, in s tem odobri uporabo nadomestnega postopka.
39. člen
(nadomestni postopek za pošiljatelja)
(1) Pošiljatelj začne gibanje trošarinskih izdelkov z uporabo
nadomestnega postopka tako, da:
-       
trošarinske izdelke spremlja nadomestni dokument, ki vsebuje iste
podatke kakor osnutek elektronskega trošarinskega dokumenta oziroma osnutek
poenostavljenega elektronskega trošarinskega dokumenta iz prvega in tretjega odstavka
35. člena tega zakona;
-       
pred začetkom gibanja obvesti davčni organ o odpremi in
-       
davčnemu organu pošlje kopijo dokumenta iz prve alineje tega odstavka,
ki bo pošiljko spremljal, in pojasnilo o razlogu nedelovanja računalniško
podprtega sistema, če je zanj odgovoren.
(2) Ko je računalniško podprt sistem spet na voljo,
pošiljatelj predloži osnutek elektronskega trošarinskega dokumenta oziroma
osnutek poenostavljenega elektronskega trošarinskega dokumenta. Če so podatki
ustrezni, davčni organ opremi elektronski trošarinski dokument z enotno
trošarinsko referenčno oznako oziroma opremi elektronski poenostavljeni
trošarinski dokument z enotno poenostavljeno trošarinsko referenčno oznako, s
čimer elektronski dokument nadomesti nadomestni dokument. Do potrditve podatkov
iz elektronskega trošarinskega dokumenta oziroma elektronskega poenostavljenega
trošarinskega dokumenta poteka gibanje na podlagi nadomestnega dokumenta.
(3) Pošiljatelj hrani nadomestni dokument v skladu z
62. členom tega zakona.
(4) Če ob morebitni spremembi namembnega kraja računalniško
podprti sistem ni na voljo, pošiljatelj ravna v skladu s prvim odstavkom tega
člena in davčnemu organu sporoči spremembe podatkov o gibanju.
(5) Če računalniško podprti sistem ni na voljo pri gibanju
trošarinskih izdelkov v izvoz ali v primeru zunanjega tranzitnega postopka,
pošiljatelj zagotovi deklarantu kopijo nadomestnega dokumenta iz prvega
odstavka tega člena. Deklarant carinskemu organu v državi članici izvoza
predloži kopijo nadomestnega dokumenta ali identifikacijsko številko
nadomestnega dokumenta, ki spremlja trošarinske izdelke za izvoz.
40. člen
(nadomestni postopek za prejemnika)
(1) Če računalniško podprti sistem ni na voljo v času oziroma
na kraju prejema ali ni bil na voljo v času oziroma v kraju pošiljanja, lahko
prejemnik ob koncu gibanja trošarinskih izdelkov v režimu odloga oziroma
gibanja za dobavo za komercialni namen predloži davčnemu organu nadomestni
dokument, ki vsebuje iste podatke kakor poročilo o prejemu, in tako potrdi
konec gibanja.
(2) Če je pošiljatelj trošarinskih izdelkov v drugi državi
članici, davčni organ pošlje nadomestni dokument pristojnemu organu odpremne
države članice, ta pa ga predloži pošiljatelju, razen kadar lahko prejemnik v
petih delovnih dneh po prejemu pošiljke prek računalniško podprtega sistema
predloži poročilo o prejemu. Prejemnik lahko predloži poročilo o prejemu tudi
po roku iz prejšnjega stavka, če to davčnemu organu ustrezno obrazloži.
(3) Ko je računalniško podprti sistem spet na voljo,
prejemnik potrdi prejem v skladu s 36. členom tega zakona.
41. člen
(nadomestni postopek za izvoznika)
(1) Če ob zaključku izvoza računalniško podprti sistem ni na
voljo in zato ni mogoče pripraviti poročila o izvozu v skladu s 37. členom tega
zakona ali obvestila, da se trošarinski izdelki ne bodo več iznašali z ozemlja
Unije v skladu s šestim odstavkom 35. člena tega zakona, pošlje carinski organ
države članice izvoza pošiljatelju dokument, ki vsebuje enake podatke kakor
poročilo o izvozu ali obvestilo iz tega odstavka, in tako potrdi, da se je
končalo gibanje trošarinskih izdelkov v režimu odloga ali da se trošarinski
izdelki ne bodo iznesli z ozemlja Unije.
(2) Če je kraj odpreme izvoženih trošarinskih izdelkov v
drugi državi članici, pošlje carinski organ države članice izvoza pristojnemu
organu odpremne države članice nadomestni dokument iz prejšnjega odstavka.
(3) Če davčni organ v kraju odpreme izvoženih trošarinskih
izdelkov prejme nadomestni dokument iz prvega odstavka tega člena od carinskega
organa druge države članice, ki je država članica izvoza, ga predloži
pošiljatelju.
(4) Ne glede na prvi do tretji odstavek tega člena ni treba
sestaviti nadomestnega dokumenta, če se poročilo o izvozu v skladu s 37. členom
tega zakona lahko izpolni v petih delovnih dneh po dejanskem izvozu
trošarinskih izdelkov iz Unije. Carinski organ lahko predloži poročilo o
prejemu tudi po roku iz prejšnjega stavka, če to davčnemu organu ustrezno
obrazloži.
(5) Ko je računalniško podprti sistem spet na voljo, carinski
organ pošlje poročilo o izvozu ali obvestilo, da se trošarinski izdelki ne bodo
več iznašali z ozemlja Unije, v skladu s šestim odstavkom 35. člena oziroma 37.
členom tega zakona.
42. člen
(potrditev prejema oziroma izvoza v posebnih primerih)
(1) Davčni organ lahko za trošarinske izdelke, ki so bili
odpremljeni iz Slovenije, v računalniško podprtem sistemu potrdi konec gibanja
tudi brez pridobitve poročila o prejemu oziroma poročila o izvozu, če od
prejemnika prejme:
-       
nadomestni dokument ali drugo dokazilo o koncu gibanja, ki ga potrdi
pristojni organ namembne države članice in potrjuje, da so trošarinski izdelki
dejansko prispeli v namembni kraj; ali
-       
pri izvozu potrditev pristojnega carinskega organa države članice, pri
katerem so trošarinski izdelki dejansko zapustili Unijo, ali carinskega organa
odhoda tranzitnega postopka, ki potrjuje, da so trošarinski izdelki zapustili
ozemlje Unije, ali potrjuje, da so bili trošarinski izdelki dani v postopek
zunanjega tranzita.
(2) Za dokazilo iz druge alineje prejšnjega odstavka, se
šteje:
1.     
dobavnica,
2.     
dokument, ki ga je podpisala oseba, ki je iznesla trošarinske izdelke iz
carinskega območja Unije,
3.     
dokument, v katerem carinski organ države članice ali tretje države
potrdi dobavo v skladu s pravili in postopki te države,
4.     
evidence trošarinskih izdelkov, ki se dobavljajo ladjam, zrakoplovom ali
objektom na morju, ki jih vodijo osebe, ki opravljajo dejavnost,
5.     
poročilo o izstopu, ki ga izda carinski organ, pri katerem trošarinski
izdelki zapustijo Unijo ali
6.     
druga dokazila.
(3) Če je bila v primeru nepravilnosti pri gibanju
trošarinskih izdelkov v režimu odloga v skladu s 26. členom oziroma v primeru
nepravilnosti pri gibanju trošarinskih izdelkov, sproščenih v porabo v skladu z
31. členom tega zakona, trošarina plačana ali je bila pošiljka med gibanjem
popolnoma uničena ali popolnoma ali delno nepovratno izgubljena, lahko davčni
organ v računalniško podprtem sistemu potrdi konec gibanja tudi brez pridobitve
poročila o prejemu oziroma poročila o izvozu.
XI. TROŠARINSKO SKLADIŠČE
43. člen
(trošarinsko skladišče)
(1) Proizvodnja, skladiščenje, prejem in odprema trošarinskih
izdelkov v režimu odloga se lahko opravljajo le v trošarinskem skladišču, za
katerega je davčni organ izdal dovoljenje imetniku trošarinskega skladišča.
(2) V istem trošarinskem skladišču se lahko proizvaja samo
ena skupina trošarinskih izdelkov, in sicer skupina energentov, skupina
alkohola in alkoholnih pijač ali skupina tobačnih izdelkov.
(3) V trošarinskem skladišču se lahko proizvajajo,
obdelujejo, predelujejo in dodelujejo samo trošarinski izdelki, drugi izdelki
pa le v primeru, če so stranski proizvod te dejavnosti. Zadrževanje drugih
izdelkov in surovin, polizdelkov, ki niso potrebni za proizvodnjo, obdelovanje,
predelovanje in dodelovanje trošarinskih izdelkov v trošarinskem skladišču je
dovoljeno le s posebnim dovoljenjem davčnega organa.
(4) V trošarinskem skladišču se lahko skladišči več skupin
trošarinskih izdelkov, pod pogojem, da se skladiščijo ločeno, glede na skupino
in vrsto trošarinskega izdelka.
(5) V trošarinskem skladišču, kjer več imetnikov dovoljenja
skladišči trošarinske izdelke, morajo biti prostori ločeni. V prostoru, kjer
posamezni imetnik trošarinskega dovoljenja skladišči več skupin trošarinskih
izdelkov, morajo biti trošarinski izdelki ločeni po skupinah in vrstah. Kadar
to zahtevajo tehnološke posebnosti skladišča davčni organ odobri, da se
trošarinski izdelki skladiščijo skupaj, vendar le, če gre za enakovrstne
trošarinske izdelke. Trošarinski izdelki se štejejo za enakovrstne, če so
razvrščeni v isto štirimestno postavko tarifne oznake kombinirane nomenklature
carinske tarife iz Uredbe Sveta (EGS) št. 2658/87 z dne 23. julija 1987 o
tarifni in statistični nomenklaturi ter skupni carinski tarifi (UL L
št. 256 z dne 7. 9. 1987, str. 1), zadnjič spremenjene z Izvedbeno
uredbo Komisije (EU) št. 2020/1577 z dne 21. septembra 2020 o spremembi
Priloge I k Uredbi Sveta (EGS) št. 2658/87 o tarifni in statistični
nomenklaturi ter skupni carinski tarifi (UL L št. 361 z dne 30. 10. 2020,
str. 1, v nadaljnjem besedilu: tarifna oznaka), imajo enako trgovsko kvaliteto
in so enakih tehničnih karakteristik.
(6) V primeru iz prejšnjega odstavka so imetniki dovoljenj
solidarno odgovorni za plačilo trošarine in izpolnjevanje drugih obveznosti iz
dovoljenja.
(7) V trošarinskem skladišču enega imetnika dovoljenja je
dovoljeno skladiščiti trošarinske izdelke ene ali več oseb, ki niso imetniki
dovoljenj ali trošarinske izdelek imetnikov dovoljenj, ki lokacije
trošarinskega skladišča nimajo navedenega v svojem dovoljenju, s posebnim
dovoljenjem davčnega organa. Posebno dovoljenje se izda imetniku dovoljenja za trošarinsko
skladišče, ki je odgovoren za izpolnjevanje vseh obveznosti iz dovoljenja za
trošarinsko skladišče, vključno s plačilom trošarine.
(8) V trošarinskem skladišču je lahko samo oprema, ki je
potrebna za opravljanje trošarinske dejavnosti. Trošarinsko skladišče mora biti
opremljeno z merili za ugotavljanje fizikalnih količin v predpisanih merskih
enotah za posamezne trošarinske izdelke. Merila so lahko samostojna ali pa so
povezana z drugo opremo, ki je nameščena v trošarinskem skladišču. Namestitev
meril mora biti v takem obsegu, da je ugotavljanje količin zagotovljeno tako za
trošarinske izdelke, ki so vmesni proizvodi trošarinske dejavnosti, kakor tudi
za proizvedene končne izdelke ter za izdelke, ki zapuščajo trošarinsko
skladišče.
(9) Posebno dovoljenje lahko davčni organ izda le, če imetnik
trošarinskega skladišča izpolnjuje pogoje nadzora nad skladiščenjem in
proizvodnjo izdelkov v trošarinskem skladišču.
(10) Podrobnejši način delovanja trošarinskih skladišč,
vsebino vloge za izdajo posebnega dovoljenja in vsebino posebnega dovoljenja iz
tega člena predpiše minister, pristojen za finance.
44. člen
(dovoljenje za trošarinsko skladišče)
(1) Dovoljenje za trošarinsko skladišče izda davčni organ na
podlagi pisne vloge vložnika.
(2) Dovoljenje za trošarinsko skladišče se izda za nedoločen
čas. Dovoljenja za trošarinsko skladišče ni mogoče izdati za opravljanje
dejavnosti trgovine s trošarinskimi izdelki na drobno.
(3) Dovoljenje za trošarinsko skladišče se izda za eno ali
več skladišč.
(4) Za dovoljenje za trošarinsko skladišče lahko zaprosi
oseba, ki ima sedež v Sloveniji in izpolnjuje naslednje pogoje:
1.     
neodvisno, v skladu s predpisanimi pogoji, opravlja dejavnost v zvezi s
trošarinskimi izdelki;
2.     
vodi poslovne knjige po sistemu dvostavnega knjigovodstva;
3.     
redno izpolnjuje davčne in carinske obveznosti;
4.     
zoper njo ni začet postopek stečaja oziroma prisilnega prenehanja;
5.     
predloži instrument zavarovanja plačila trošarine;
6.     
ima v lasti ali najemu proizvodni prostor oziroma skladišče oziroma drug
prostor za skladiščenje ali proizvodnjo trošarinskih izdelkov, organiziran in
opremljen tako, da omogoča varno proizvodnjo, skladiščenje, prejemanje in
odpremo trošarinskih izdelkov ter pravilno merjenje količin teh izdelkov;
7.     
zagotovi elektronsko izmenjavo podatkov, ki zadevajo gibanje
trošarinskih izdelkov in
8.     
izpolnjuje druge pogoje, določene s tem zakonom.
(5) Pred izdajo dovoljenja za trošarinsko skladišče davčni
organ na kraju samem ugotovi, ali so izpolnjeni pogoji za izdajo dovoljenja za
trošarinsko skladišče.
(6) Podrobnejše pogoje iz četrtega odstavka tega člena, ki
jih mora izpolnjevati vložnik zahtevka, vsebino vloge za izdajo dovoljenja in
vsebino dovoljenja predpiše minister, pristojen za finance.
45. člen
(obveznosti imetnika trošarinskega skladišča)
(1) Imetnik trošarinskega skladišča:
1.     
zagotovi ustrezno varovanje trošarinskih izdelkov v trošarinskem
skladišču, nadzira vse postopke, vključno z odpremljanjem in prejemanjem
trošarinskih izdelkov, ugotavlja izgube oziroma primanjkljaje, razišče kakršno
koli nepravilnost v poslovanju trošarinskega skladišča;
2.     
zagotovi vse, kar je potrebno za nemoteno opravljanje nadzora;
3.     
sprotno vodi evidenco zalog trošarinskih izdelkov po vrsti in količini
in evidenco gibanja trošarinskih izdelkov za vsako trošarinsko skladišče ter
davčnemu organu predloži mesečni popis zalog trošarinskih izdelkov v posameznem
trošarinskem skladišču;
4.     
ugotavlja količine trošarinskih izdelkov z merilnimi napravami, za
katere je bil izveden postopek ugotavljanja skladnosti oziroma overitve v
skladu s predpisi, izdanimi na podlagi zakona, ki ureja področje meroslovja;
5.     
redno izpolnjuje davčne in carinske obveznosti;
6.     
sprotno obvešča davčni organ o vseh spremembah podatkov, navedenih v
dovoljenju;
7.     
v primeru statusne spremembe, širitve, omejitve ali opustitve dejavnosti
ali ustanovitve in delovanja novih trošarinskih skladišč pri davčnem organu
vloži vlogo za spremembo dovoljenja oziroma za prenehanje veljavnosti
dovoljenja;
8.     
izpolnjuje druge pogoje, določene s tem zakonom.
(2) Če davčni organ ugotovi, da imetnik trošarinskega
skladišča ne izpolnjuje obveznosti iz prejšnjega odstavka, določi rok za
odpravo nepravilnosti.
(3) Podrobnejšo vsebino in način vodenja evidenc iz
3. točke prvega odstavka tega člena predpiše minister, pristojen za
finance.
46. člen
(izdaja dokumentov pri odpremi trošarinskih izdelkov iz
trošarinskega skladišča)
Trošarinski izdelki se iz trošarinskega skladišča:
1.     
odpremijo v režimu odloga, če pošiljko spremlja trošarinski dokument;
2.     
sprostijo v porabo, če pošiljko spremlja komercialni dokument, ki
dokazuje odpremo trošarinskih izdelkov.
XII. OPROŠČENI UPORABNIK TROŠARINSKIH IZDELKOV
47. člen
(oproščeni uporabnik)
Oseba, ki pridobi dovoljenje za oproščenega uporabnika
trošarinskih izdelkov, sme v okviru svoje dejavnosti za namene iz 72. in 97.
člena tega zakona trošarinske izdelke prejemati in skladiščiti v režimu odloga
in porabljati brez plačila trošarine.
48. člen
(dovoljenje za oproščenega uporabnika)
(1) Dovoljenje za oproščenega uporabnika izda davčni organ na
podlagi pisne vloge vložnika.
(2) Dovoljenje za oproščenega uporabnika se izda za nedoločen
čas.
(3) Za dovoljenje za oproščenega uporabnika lahko zaprosi
oseba, ki ima sedež v Sloveniji in izpolnjuje naslednje pogoje:
1.     
neodvisno opravlja dejavnost v skladu s predpisanimi pogoji in porablja
trošarinske izdelke za namene iz 72. ali 97. člena tega zakona;
2.     
vodi poslovne knjige po sistemu dvostavnega knjigovodstva;
3.     
redno izpolnjuje davčne in carinske obveznosti;
4.     
zoper njo ni začet postopek stečaja oziroma prisilnega prenehanja;
5.     
predloži instrument zavarovanja plačila trošarine;
6.     
ima v lasti ali najemu proizvodni prostor, skladišče oziroma drug
prostor za skladiščenje trošarinskih izdelkov, organiziran in opremljen tako,
da omogoča varno skladiščenje in porabo trošarinskih izdelkov ter pravilno
merjenje količin zalog teh izdelkov in
7.     
knjigovodsko spremlja izdelke in zagotavlja natančen vpogled v porabo
trošarinskih izdelkov in stanje zalog izdelkov, za katere proizvodnjo so bili
trošarinski izdelki porabljeni.
(4) V dovoljenju davčni organ navede količine trošarinskih
izdelkov, ki se lahko nabavljajo brez plačila trošarine za predpisane namene v koledarskem
letu, kraj obrata oproščenega uporabnika, kjer bodo trošarinski izdelki
skladiščeni in porabljeni, namen porabe, normativ porabe trošarinskih izdelkov
in merilne naprave za merjenje količin trošarinskih izdelkov oziroma način
ugotavljanja porabe trošarinskih izdelkov. Količine trošarinskih izdelkov, ki
se lahko nabavljajo brez plačila trošarine, se določijo glede na proizvodne
kapacitete oziroma pričakovano porabo za letala oziroma plovila in obdobje, na
katero se nanaša dovoljenje.
(5) Spremembo količin v tekočem koledarskem letu oproščeni
uporabnik uveljavlja z zahtevkom, ki ga vloži pri davčnem organu pred nabavo
novih količin trošarinskih izdelkov. Odobritev količin trošarinskih izdelkov za
naslednje koledarsko leto oproščeni uporabnik uveljavlja z zahtevkom, ki ga
vloži pri davčnem organu do zadnjega dne tekočega koledarskega leta. Če
oproščeni uporabnik ne vloži zahtevka za odobritev količin trošarinskih
izdelkov za naslednje koledarsko leto, se mu dovoljenje odvzame v skladu s 3.
točko prvega odstavka 57. člena tega zakona.
(6) Pred izdajo dovoljenja davčni organ na kraju samem
ugotovi, ali so izpolnjeni pogoji za izdajo dovoljenja in ali namen porabe
trošarinskih izdelkov dejansko ustreza navedbam v vlogi za izdajo dovoljenja,
ter preveri in odobri normativ porabe trošarinskih izdelkov za proizvodnjo
drugih izdelkov.
(7) Podrobnejše pogoje iz tretjega odstavka tega člena, ki
jih mora izpolnjevati vložnik vloge, vsebino vloge za izdajo dovoljenja,
vsebino dovoljenja in vsebino zahtevka iz petega odstavka tega člena predpiše
minister, pristojen za finance.
49. člen
(obveznosti oproščenega uporabnika)
(1) Oproščeni uporabnik:
1.     
nabavlja trošarinske izdelke brez plačila trošarine za predpisane namene
do količin, ki se v skladu z dovoljenjem lahko nabavljajo brez plačila
trošarine;
2.     
zagotovi ustrezno varovanje trošarinskih izdelkov v obratu oproščenega
uporabnika, nadzira vse postopke, vključno s prejemanjem in porabo trošarinskih
izdelkov, ugotavlja izgube oziroma primanjkljaje, razišče kakršno koli
nepravilnost v poslovanju s trošarinskimi izdelki v obratu oproščenega
uporabnika;
3.     
zagotovi vse, kar je potrebno za nemoteno opravljanje nadzora;
4.     
ugotavlja količine trošarinskih izdelkov z merilnimi napravami in na
način, naveden v dovoljenju;
5.     
sprotno vodi evidenco o nabavi, gibanju, porabi in zalogah trošarinskih
izdelkov po vrsti, količini in vrednosti;
6.     
davčnemu organu letno predloži poročilo o nabavi v režimu odloga in
porabi trošarinskih izdelkov brez plačila trošarine za obdobje iz četrtega
odstavka 48. člena tega zakona;
7.     
knjigovodsko spremlja izdelke in zagotavlja natančen vpogled v porabo
trošarinskih izdelkov in stanje zalog izdelkov, za katere proizvodnjo so bili
trošarinski izdelki porabljeni;
8.     
redno izpolnjuje davčne in carinske obveznosti;
9.     
sprotno obvešča davčni organ o vseh spremembah podatkov, navedenih v
dovoljenju;
10.  
v primeru statusne spremembe, širitve, omejitve ali opustitve dejavnosti
ali ustanovitve in delovanja novih obratov pri davčnem organu vloži vlogo za
spremembo dovoljenja oziroma za prenehanje veljavnosti dovoljenja;
11.  
izpolnjuje druge pogoje, določene s tem zakonom.
(2) Če davčni organ ugotovi, da oproščeni uporabnik ne
izpolnjuje obveznosti iz prejšnjega odstavka, določi rok za odpravo
nepravilnosti.
(3) Oproščeni uporabnik pred nabavo trošarinskih izdelkov s
plačano trošarino, za katere mu je bilo izdano dovoljenje za oproščenega
uporabnika, o nabavi obvesti davčni organ. Za tako nabavljene trošarinske
izdelke vodi ločeno evidenco nabave in porabe trošarinskih izdelkov.
(4) Podrobnejšo vsebino in način vodenja evidenc iz
5. točke prvega odstavka tega člena ter vsebino poročila iz 6. točke
prvega odstavka tega člena predpiše minister, pristojen za finance.
XIII. POOBLAŠČENI IN ZAČASNO POOBLAŠČENI PREJEMNIK
50. člen
(pooblaščeni prejemnik)
Oseba, ki pridobi dovoljenje za pooblaščenega prejemnika,
lahko v okviru svoje dejavnosti prejema trošarinske izdelke v režimu odloga iz
druge države članice. Pooblaščeni prejemnik ne sme skladiščiti ali odpremljati
trošarinskih izdelkov v režimu odloga.
51. člen
(dovoljenje za pooblaščenega prejemnika)
(1) Dovoljenje za pooblaščenega prejemnika izda davčni organ
na podlagi pisne vloge vložnika.
(2) Dovoljenje za pooblaščenega prejemnika se izda za
nedoločen čas.
(3) Za dovoljenje za pooblaščenega prejemnika lahko zaprosi
oseba, ki ima sedež v Sloveniji in izpolnjuje naslednje pogoje:
1.     
neodvisno, v skladu s predpisanimi pogoji, opravlja dejavnost v zvezi s
trošarinskimi izdelki;
2.     
vodi poslovne knjige po sistemu dvostavnega knjigovodstva;
3.     
redno izpolnjuje davčne in carinske obveznosti;
4.     
zoper njo ni začet postopek stečaja oziroma prisilnega prenehanja;
5.     
predloži instrument zavarovanja plačila trošarine;
6.     
zagotovi elektronsko izmenjavo podatkov, ki zadevajo gibanje
trošarinskih izdelkov in
7.     
izpolnjuje druge pogoje, določene s tem zakonom.
(4) Podrobnejše pogoje iz prejšnjega odstavka, ki jih mora
izpolnjevati vložnik zahtevka, vsebino vloge za izdajo dovoljenja in vsebino
dovoljenja predpiše minister, pristojen za finance.
52. člen
(obveznosti pooblaščenega prejemnika)
(1) Pooblaščeni prejemnik:
1.     
nadzira vse postopke v zvezi s prejemanjem trošarinskih izdelkov,
ugotavlja izgube oziroma primanjkljaje oziroma razišče kakršno koli
nepravilnost pri prejemu trošarinskih izdelkov;
2.     
zagotovi vse, kar je potrebno za nemoteno opravljanje nadzora;
3.     
ugotavlja prejete količine trošarinskih izdelkov z merilnimi napravami,
navedenimi v dovoljenju;
4.     
sprotno vodi evidenco prejetih trošarinskih izdelkov po vrsti, količini,
datumu prejema in številki elektronskega trošarinskega dokumenta;
5.     
redno izpolnjuje davčne in carinske obveznosti;
6.     
sprotno obvešča davčni organ o vseh spremembah podatkov, navedenih v
dovoljenju;
7.     
v primeru statusne spremembe, širitve, omejitve ali opustitve dejavnosti
pri davčnem organu vloži vlogo za spremembo dovoljenja oziroma za prenehanje
veljavnosti dovoljenja;
8.     
izpolnjuje druge pogoje, določene s tem zakonom.
(2) Če davčni organ ugotovi, da pooblaščeni prejemnik ne
izpolnjuje obveznosti iz prejšnjega odstavka, določi rok za odpravo
nepravilnosti.
(3) Podrobnejšo vsebino in način vodenja evidenc iz
4. točke prvega odstavka tega člena predpiše minister, pristojen za
finance.
53. člen
(začasno pooblaščeni prejemnik)
(1) Oseba, ki pridobi dovoljenje za začasno pooblaščenega
prejemnika, lahko v okviru svoje dejavnosti prejme trošarinske izdelke v režimu
odloga iz druge države članice. Začasno pooblaščeni prejemnik ne sme
skladiščiti ali odpremljati trošarinskih izdelkov v režimu odloga.
(2) Za dovoljenje lahko zaprosi oseba, ki ima sedež v
Sloveniji in izpolnjuje naslednje pogoje:
1.     
najmanj tri delovne dni pred predvideno odpremo trošarinskih izdelkov iz
druge države članice pri davčnem organu vloži vlogo za izdajo dovoljenja na
predpisanem obrazcu,
2.     
predloži instrument zavarovanja plačila trošarine v višini trošarinskega
dolga za trošarinske izdelke, ki jih bo prejela v režimu odloga, ali plača
trošarino v višini trošarinskega dolga za trošarinske izdelke še preden jih dobavitelj
odpremi,
3.     
davčnemu organu omogoči nemoteno opravljanje nadzora glede vrste in
količine prejetih trošarinskih izdelkov in zneska plačane trošarine, 
4.     
vodi poslovne knjige tako, da lahko davčni organ preverja prejemanje
trošarinskih izdelkov po vrsti, količini, datumu prejema in dobavitelju.
(3) Davčni organ izda dovoljenje za posamezno pošiljko in
odobreno količino trošarinskih izdelkov, vezano na pošiljatelja in časovno
obdobje, v katerem se lahko začne in konča gibanje pošiljke.
(4) Podrobnejše pogoje iz drugega odstavka tega člena, ki jih
mora izpolnjevati vložnik vloge, vsebino in obliko obrazca za izdajo dovoljenja
ter vsebino dovoljenja predpiše minister, pristojen za finance.
XIV. POOBLAŠČENI UVOZNIK
54. člen
(pooblaščeni uvoznik)
Oseba, ki pridobi dovoljenje za pooblaščenega uvoznika, v
okviru svoje dejavnosti trošarinske izdelke, ki jih je prejela iz tretje države
oziroma s tretjega ozemlja, po sprostitvi v prost promet v skladu s carinsko
zakonodajo odpremlja v režimu odloga na lokacijo trošarinskega skladišča ali v
obrat oproščenega uporabnika ali do namembnega kraja v drugi državi članici do
prejemnikov, ki trošarinske izdelke lahko prejemajo v režimu odloga.
55. člen
(dovoljenje za pooblaščenega uvoznika)
(1) Dovoljenje za pooblaščenega uvoznika izda davčni organ na
podlagi pisne vloge vložnika.
(2) Dovoljenje za pooblaščenega uvoznika se izda za nedoločen
čas.
(3) Za dovoljenje za pooblaščenega uvoznika lahko zaprosi
oseba, ki izpolnjuje naslednje pogoje:
1.     
vodi poslovne knjige po sistemu dvostavnega knjigovodstva;
2.     
predloži instrument zavarovanja plačila trošarine;
3.     
redno izpolnjuje davčne in carinske obveznosti;
4.     
zoper njo ni začet postopek stečaja oziroma prisilnega prenehanja;
5.     
zagotovi elektronsko izmenjavo podatkov, ki zadevajo gibanje trošarinskih
izdelkov in
6.     
izpolnjuje druge pogoje, določene s tem zakonom.
(4) Podrobnejše pogoje iz prejšnjega odstavka, ki jih mora
izpolnjevati vložnik vloge, vsebino vloge za izdajo dovoljenja in vsebino
dovoljenja predpiše minister, pristojen za finance.
56. člen
(obveznosti pooblaščenega uvoznika)
(1) Pooblaščeni uvoznik:
1.     
zagotovi vse, kar je potrebno za nemoteno opravljanje nadzora;
2.     
sprotno vodi evidenco odprem trošarinskih izdelkov;
3.     
redno izpolnjuje davčne in carinske obveznosti;
4.     
sprotno obvešča davčni organ o vseh spremembah podatkov, navedenih v
dovoljenju;
5.     
v primeru statusne spremembe, širitve ali omejitve oziroma opustitve
dejavnosti pri davčnem organu vloži vlogo za spremembo dovoljenja oziroma za
prenehanje veljavnosti dovoljenja.
(2) Če davčni organ ugotovi, da pooblaščeni uvoznik ne
izpolnjuje obveznosti iz prejšnjega odstavka, določi rok za odpravo
nepravilnosti.
(3) Podrobno vsebino in način vodenja evidenc iz
2. točke prvega odstavka tega člena predpiše minister, pristojen za
finance.
XIVa. CERTIFICIRANI PREJEMNIK, CERTIFICIRANI POŠILJATELJ,
ZAČASNO CERTIFICIRANI PREJEMNIK IN ZAČASNO CERTIFICIRANI POŠILJATELJ
56.a člen
(certificirani prejemnik)
(1) Oseba, ki se prijavi kot certificirani prejemnik, lahko v
okviru svoje dejavnosti iz druge države članice prejema trošarinske izdelke, dobavljene
za komercialni namen.
(2) Za certificiranega prejemnika se lahko prijavi oseba, ki
ima sedež v Sloveniji in izpolnjuje naslednja pogoja:
1.     
zagotovi elektronsko izmenjavo podatkov, ki zadevajo gibanje
trošarinskih izdelkov; in
2.     
predloži instrument zavarovanja plačila trošarine v skladu z enajstim odstavkom
58. člena tega zakona.
(3) Davčni organ s potrditvijo prijave vpiše certificiranega
prejemnika v evidenco trošarinskih zavezancev.
(4) Certificirani prejemnik:
1.     
nadzira vse postopke v zvezi s trošarinskimi izdelki, sproti ugotavlja
izgube oziroma primanjkljaje oziroma razišče kakršno koli nepravilnost pri
prejemu trošarinskih izdelkov;
2.     
zagotovi vse, kar je potrebno za nemoteno opravljanje nadzora;
3.     
sproti obvešča davčni organ o vseh spremembah podatkov, navedenih v
prijavi;
4.     
sproti vodi evidenco prejetih trošarinskih izdelkov po vrsti, količini,
datumu prejema in številki elektronskega poenostavljenega trošarinskega
dokumenta;
5.     
zagotavlja za vsako prejeto pošiljko zadostno višino instrumenta
zavarovanja plačila trošarine;
6.     
izpolnjuje druge pogoje, določene s tem zakonom.
(5) Če davčni organ ugotovi, da certificirani prejemnik ne
izpolnjuje obveznosti iz prejšnjega odstavka, določi rok za odpravo
nepravilnosti.
(6) Podrobnejšo vsebino obrazca za prijavo ter vsebino in
način vodenja evidenc iz 4. točke četrtega odstavka tega člena predpiše
minister, pristojen za finance.
56.b člen
(certificirani pošiljatelj)
(1) Oseba, ki se prijavi kot certificirani pošiljatelj, lahko
v okviru svoje dejavnosti odpremlja trošarinske izdelke za dobavo za
komercialni namen.
(2) Za certificiranega pošiljatelja se lahko prijavi oseba,
ki ima sedež v Sloveniji, ob pogoju, da zagotovi elektronsko izmenjavo
podatkov, ki zadevajo gibanje trošarinskih izdelkov.
(3) Davčni organ s potrditvijo prijave vpiše certificiranega
pošiljatelja v evidenco davčnega organa.
(4) Certificirani pošiljatelj:
1.     
sproti obvešča davčni organ o vseh spremembah podatkov, navedenih v
prijavi;
2.     
sproti vodi evidenco odpremljenih trošarinskih izdelkov po vrsti,
količini, datumu prejema in številki elektronskega poenostavljenega
trošarinskega dokumenta;
3.     
izpolnjuje druge pogoje, določene s tem zakonom.
(5) Če davčni organ ugotovi, da certificirani pošiljatelj ne
izpolnjuje obveznosti iz prejšnjega odstavka, določi rok za odpravo
nepravilnosti.
(6) Vsebino in obliko obrazca za prijavo in vsebino ter način
vodenja evidenc iz 2. točke četrtega odstavka tega člena predpiše minister,
pristojen za finance.
56.c člen
(začasno certificirani prejemnik in začasno certificirani
pošiljatelj)
(1) Oseba, ki se prijavi kot začasno certificirani prejemnik,
lahko v okviru svoje dejavnosti občasno prejme trošarinske izdelke, dobavljene
za komercialni namen. Za začasno certificiranega prejemnika se lahko prijavi
oseba, ki ima sedež v Sloveniji in izpolnjuje naslednje pogoje:
1.     
najmanj tri delovne dni pred predvideno odpremo trošarinskih izdelkov iz
druge države članice davčnemu organu napove prejem trošarinskih izdelkov na
predpisanem obrazcu, ki se šteje za prijavo,
2.     
predloži instrument zavarovanja plačila trošarine ali plača trošarino v
višini trošarinskega dolga za trošarinske izdelke pred odpremo,
3.     
davčnemu organu omogoči nemoteno opravljanje nadzora glede vrste in
količine prejetih trošarinskih izdelkov in zneska plačane trošarine in
4.     
zagotovi elektronsko izmenjavo podatkov, ki zadevajo gibanje
trošarinskih izdelkov.
(2) Davčni organ na podlagi potrditve napovedi prejema iz 1.
točke prejšnjega odstavka in ob izpolnjenem pogoju iz 2. točke
prejšnjega odstavka vpiše osebo kot začasno certificiranega prejemnika v
evidenco trošarinskih zavezancev. Začasno certificirani prejemnik je vpisan v
evidenco trošarinskih zavezancev za posamezno pošiljko, odobreno količino
trošarinskih izdelkov, vezano na pošiljatelja in časovno obdobje, v katerem se
lahko začne in konča gibanje pošiljke.
(3) Oseba, ki se prijavi kot začasno certificirani
pošiljatelj, lahko v okviru svoje dejavnosti občasno odpremi trošarinske
izdelke za dobavo za komercialni namen. Za začasno certificiranega pošiljatelja
se lahko prijavi oseba, ki ima sedež v Sloveniji, ob pogoju, da zagotovi
elektronsko izmenjavo podatkov, ki zadevajo gibanje trošarinskih izdelkov, in
najmanj dan pred predvideno odpremo trošarinskih izdelkov v drugo državo
članico davčnem organu napove odpremo trošarinskih izdelkov na predpisanem
obrazcu, ki se šteje za prijavo.
(4) Davčni organ na podlagi potrditve napovedi odpreme iz
prejšnjega odstavka vpiše osebo kot začasno certificiranega pošiljatelja v
evidenco davčnega organa. Začasno certificirani pošiljatelj je vpisan v
evidenco davčnega organa za posamezno pošiljko in odobreno količino
trošarinskih izdelkov, vezano na pošiljatelja in časovno obdobje, v katerem se
lahko začne in konča gibanje pošiljke.
(5) Vsebino in obliko obrazca napovedi za prejem trošarinskih
izdelkov iz prvega odstavka in obrazca za prijavo iz tretjega odstavka tega
člena ter podrobnejše postopke za prejem in pošiljanje trošarinskih izdelkov po
tem členu predpiše minister, pristojen za finance.
XV. PRENEHANJE VELJAVNOSTI DOVOLJENJA IN INSTRUMENT
ZAVAROVANJA PLAČILA TROŠARINE
57. člen
(prenehanje veljavnosti dovoljenja)
(1) Če ni s tem zakonom določeno drugače, dovoljenje, izdano
v skladu s tem zakonom, preneha veljati:
1.     
s prenehanjem imetnika dovoljenja;
2.     
na zahtevo imetnika dovoljenja;
3.     
z odvzemom dovoljenja.
(2) O prenehanju dovoljenja, izdanega v skladu s tem zakonom,
davčni organ odloči po prejemu vloge za prenehanje veljavnosti dovoljenja ali
po uradni dolžnosti, če ugotovi, da je imetnik dovoljenja prenehal, na podlagi
podatka o njegovem izbrisu iz ustreznih evidenc. Imetnik dovoljenja pri davčnem
organu vloži vlogo za prenehanje veljavnosti dovoljenja, če namerava opustiti
dejavnost s trošarinskimi izdelki, za katere mu je bilo dovoljenje izdano, ali
če dovoljenja ne uporablja. Davčni organ izda odločbo o prenehanju veljavnosti
dovoljenja.
(3) Imetniku dovoljenja se dovoljenje odvzame, če davčni
organ ugotovi, da imetnik dovoljenja ne izpolnjuje več pogojev, ki so določeni
z dovoljenjem, ali če:
1.     
ne zagotavlja ustreznega sistema nadzora nad stanjem zalog, prejetimi,
porabljenimi in odpremljenimi količinami trošarinskih izdelkov ali ne opravlja
popisov v rokih, določenih v dovoljenju;
2.     
ne predloži ustreznega instrumenta zavarovanja plačila trošarine ali ga
ne predloži v znesku, ki lahko zagotovi plačilo trošarinskega dolga;
3.     
ne odpravi nepravilnosti v roku, ki mu ga je določil davčni organ;
4.     
prenehajo obstajati razlogi in pogoji, na podlagi katerih je bilo
dovoljenje izdano ali
5.     
je bilo dovoljenje izdano na podlagi nepopolnih ali netočnih podatkov.
(4) O odvzemu dovoljenja davčni organ odloči z odločbo.
Odločba o odvzemu dovoljenja učinkuje z dnem izdaje.
(5) Pritožba zoper odločbo o odvzemu dovoljenja ne zadrži
izvršitve odločbe.
(6) Podrobnejše določbe o prenehanju veljavnosti dovoljenj iz
tega člena predpiše minister, pristojen za finance.
58. člen
(instrument zavarovanja plačila trošarine)
(1) Za zavarovanje izpolnitve obveznosti plačila trošarine in
za plačilo obresti, ki so nastale ali bi lahko nastale v zvezi s plačilom
trošarine, za katero je bil instrument zavarovanja predložen, predloži davčnemu
organu instrument zavarovanja plačila trošarine v skladu s tem zakonom:
1.     
imetnik trošarinskega skladišča za trošarinske izdelke, ki se
odpremljajo v režimu odloga, in za trošarinske izdelke, ki se dobavljajo
neposredno;
2.     
oproščeni uporabnik za trošarinske izdelke, ki jih prejema in skladišči
v režimu odloga;
3.     
pooblaščeni prejemnik za trošarinske izdelke, ki jih prejema v režimu
odloga, in za trošarinske izdelke, ki se dobavljajo neposredno;
4.     
trošarinski zastopnik za pošiljko trošarinskih izdelkov v skladu s 30.
členom tega zakona oziroma v višini, določeni v skladu s tem zakonom;
5.     
pooblaščeni uvoznik za trošarinske izdelke, ki jih odpremlja v režimu
odloga;
6.     
imetnik dovoljenja za davka prosto prodajalno za trošarinske izdelke, ki
se dobavljajo v režimu odloga v davka prosto prodajalno;
7.     
certificirani prejemnik.
(2) Če ima imetnik trošarinskega skladišča več trošarinskih
skladišč, velja instrument zavarovanja za vsa trošarinska skladišča.
(3) Instrument zavarovanja plačila trošarine za trošarinske
izdelke, ki se proizvajajo, skladiščijo in prejemajo v trošarinskem skladišču,
se predloži na zahtevo davčnega organa največ v višini trošarinskega dolga za
te izdelke v davčnem obdobju. Trošarinski dolg se za imetnika trošarinskega
skladišča določi na podlagi predložene ocene količin trošarinskih izdelkov, ki
se bodo v koledarskem letu proizvajali, skladiščili in prejemali, ali na
podlagi proizvedenih, skladiščenih oziroma prejetih količin trošarinskih
izdelkov v preteklem koledarskem letu.
(4) Za trošarinske izdelke, ki se dobavljajo iz
elektroenergetskega omrežja ali omrežja za prenos plina, in za trošarinske
izdelke, ki jih proizvajalec proizvaja izven režima odloga, lahko davčni organ
zahteva predložitev instrumenta zavarovanja plačila trošarine, če oceni, da bi
bilo plačilo trošarine oteženo oziroma če zavezanec ne plačuje redno svojih
obveznosti. Višino zneska instrumenta zavarovanja plačila trošarine za
trošarinske izdelke, ki se dobavljajo iz elektroenergetskega omrežja ali
omrežja za prenos plina, in za trošarinske izdelke, ki se proizvajajo izven
režima odloga, davčni organ določi največ v višini trošarinskega dolga za te
izdelke v davčnem obdobju. Trošarinski dolg se določi na podlagi podatkov o
predvideni količini dobavljenih oziroma proizvedenih trošarinskih izdelkov ali
glede na povprečne količine dobavljenih oziroma proizvedenih trošarinskih
izdelkov v preteklem koledarskem letu.
(5) Namesto imetnika trošarinskega skladišča, ki odpremlja
trošarinske izdelke iz Slovenije v drugo državo članico, lahko instrument
zavarovanja plačila trošarine predloži prevoznik ali lastnik ali prejemnik
trošarinskih izdelkov ali katera koli druga oseba.
(6) Višino zneska instrumenta zavarovanja plačila trošarine
za trošarinske izdelke, ki se iz trošarinskega skladišča odpremljajo v režimu
odloga, davčni organ določi največ v višini trošarinskega dolga za te izdelke v
posameznem davčnem obdobju. Trošarinski dolg se določi na podlagi predložene
ocene pričakovane količinske odpreme po posameznih trošarinskih izdelkih za
naslednje koledarsko leto ali na podlagi odpremljenih količin trošarinskih
izdelkov v preteklem koledarskem letu.
(7) Višino zneska instrumenta zavarovanja plačila trošarine
za trošarinske izdelke, ki se v obratu oproščenega uporabnika prejemajo in
skladiščijo v režimu odloga, davčni organ določi največ v višini trošarinskega
dolga za te izdelke v posameznem davčnem obdobju. Trošarinski dolg se določi na
podlagi podatkov o odobrenih količinah iz četrtega in petega odstavka 48. člena
tega zakona.
(8) Višino zneska instrumenta zavarovanja plačila trošarine
za trošarinske izdelke, ki jih pooblaščeni prejemnik prejema, davčni organ
določi največ v višini trošarinskega dolga za te izdelke v treh davčnih
obdobjih. Trošarinski dolg se določi na podlagi podatkov o povprečni količini
trošarinskih izdelkov, prejeti v preteklem koledarskem letu, oziroma na podlagi
pričakovane ocene dobave.
(9) Trošarinski zastopnik za zavarovanje izpolnitve
obveznosti za plačilo trošarine predloži instrument zavarovanja plačila
trošarine v višini zneska trošarine za najavljeno pošiljko trošarinskih
izdelkov oziroma v višini, določeni v skladu s tem zakonom.
(10) Višino zneska instrumenta zavarovanja plačila trošarine
za trošarinske izdelke, ki jih pooblaščeni uvoznik odpremlja v režimu odloga,
davčni organ določi največ v višini trošarinskega dolga za te izdelke v davčnem
obdobju. Trošarinski dolg se določi na podlagi predložene ocene pričakovane
količinske odpreme po posameznih trošarinskih izdelkih za naslednje koledarsko
leto.
(11) Višino zneska instrumenta zavarovanja plačila trošarine
za trošarinske izdelke, ki jih certificirani prejemnik prejema, davčni organ
določi v višini trošarinskega dolga za te izdelke v dveh davčnih obdobjih.
Trošarinski dolg se določi na podlagi podatkov o povprečni količini
trošarinskih izdelkov, prejetih v preteklem koledarskem letu, oziroma na
podlagi pričakovane ocene dobave. Namesto certificiranega prejemnika lahko
instrument zavarovanja plačila trošarine predloži certificirani pošiljatelj ali
prevoznik ali lastnik trošarinskih izdelkov.
(12) Če ni s tem zakonom določeno drugače, se plačilo
trošarine zavaruje na način, kot je določen z zakonom, ki ureja davčni
postopek, način predložitve, kriterije za določitev višine, način sprostitve in
unovčitve instrumenta zavarovanja plačila trošarine pa s pravilnikom, ki ureja
izvajanje zakona o davčnem postopku.
(13) Pri določitvi višine zneska instrumenta zavarovanja
plačila trošarine davčni organ upošteva predvsem naslednje kriterije:
-       
vrsto oziroma občutljivost trošarinskih izdelkov;
-       
dosedanje poslovanje, ugled, zanesljivost in finančno stabilnost osebe,
ki je dolžna predložiti instrument zavarovanja;
-       
obseg poslovanja s trošarinskimi izdelki;
-       
čas trajanja proizvodnje oziroma skladiščenja;
-       
vrsto, vsebino in način vodenja evidenc in knjigovodske dokumentacije.
(14) Davčni organ lahko kadar koli zahteva, da se spremeni
višina zneska instrumenta zavarovanja plačila trošarine, če ugotovi, da višina
zneska ne ustreza podatkom, na podlagi katerih je bil znesek določen ali višina
zneska ne pokriva trošarinskega dolga.
(15) Če je kot instrument zavarovanja predložen gotovinski
polog, se ta ne obrestuje.
(16) Kadar carinski organ v zvezi s carinskim postopkom
zahteva zavarovanje plačila carinskega dolga v skladu s carinsko zakonodajo, se
predloženi instrument zavarovanja uporablja tudi za zavarovanje plačila trošarine.
(17) Instrument zavarovanja plačila trošarine se ne predloži
za trošarinske izdelke, za katere trošarina v skladu s tem zakonom znaša 0
eurov.
(18) V primeru prenehanja veljavnosti dovoljenja oziroma
izbrisa trošarinskega zavezanca iz evidence trošarinskih zavezancev se
instrument zavarovanja plačila trošarine sprosti šele po tem, ko je bila
trošarina za trošarinske izdelke na zalogi oziroma prejete trošarinske izdelke
plačana oziroma ko obveznost za plačilo trošarine ne more več nastati.
(19) Če so bili trošarinski izdelki v skladu z devetim in
desetim odstavkom 6. člena tega zakona popolnoma uničeni ali popolnoma ali
delno nepovratno izgubljeni in je bilo predloženo ustrezno dokazilo, lahko
davčni organ zanje delno ali v celoti sprosti instrument zavarovanja.
(20) Podrobnejši način izračuna višine instrumenta
zavarovanja plačila trošarine predpiše minister, pristojen za finance.
59. člen
(zavarovanje plačila trošarine v posebnih primerih)
Vložnik zahtevka za začasno pooblaščenega prejemnika v skladu
z 2. točko drugega odstavka 53. člena tega zakona oziroma oseba, ki je v skladu
s 30. oziroma 56.c členom tega zakona dolžna predložiti instrument zavarovanja
plačila trošarine, predložita davčnemu organu instrument zavarovanja plačila
trošarine v višini pričakovane trošarinske obveznosti za posamezno pošiljko
trošarinskih izdelkov. Instrument zavarovanja plačila trošarine lahko predloži
tudi druga oseba, če davčni organ tako zavarovanje šteje za ustrezno.
Instrument zavarovanja plačila trošarine iz tega člena se sprosti šele potem,
ko je bila trošarina za prejete trošarinske izdelke plačana oziroma ko
obveznost za plačilo trošarine ne more več nastati.
XVI. KNJIGOVODSTVO TROŠARINSKEGA ZAVEZANCA IN HRAMBA
DOKUMENTACIJE
60. člen
(izdajanje računov oziroma drugih dokumentov)
(1) Trošarinski zavezanec, ki opravlja dejavnost, mora za
vsako sprostitev trošarinskih izdelkov v porabo izdati komercialni dokument ali
sprostitev v porabo evidentirati v svoje poslovne knjige. Če imetnik
trošarinskega skladišča ni lastnik blaga mora vsako sprostitev trošarinskih
izdelkov evidentirati v evidenco zalog ter gibanja trošarinskih izdelkov.
(2) Pri trošarinskih izdelkih, ki so iz trošarinskega
skladišča v režimu odloga odpremljeni v drugo trošarinsko skladišče oziroma
oproščenemu uporabniku, ali jih pooblaščeni prejemnik oziroma imetnik
trošarinskega skladišča oziroma pooblaščeni uvoznik v režimu odloga neposredno
dobavi oproščenemu uporabniku, mora biti na računu oziroma drugem dokumentu
navedeno, da gre za odpremo brez plačila trošarine na podlagi dovoljenja za
trošarinsko skladišče oziroma dovoljenja za oproščenega uporabnika z navedbo
številke in datuma izdaje dovoljenja.
61. člen
(knjigovodstvo trošarinskega zavezanca)
(1) Trošarinski zavezanec, razen če s tem zakonom ni določeno
drugače, v svojem knjigovodstvu oziroma evidenci zagotovi vse podatke, potrebne
za obračunavanje in plačevanje trošarine glede na vrsto trošarinskih izdelkov,
še posebej pa o:
1.     
proizvedenih količinah trošarinskih izdelkov;
2.     
prejetih količinah trošarinskih izdelkov;
3.     
količinah trošarinskih izdelkov na zalogi, v proizvodnji, skladiščih ali
drugih poslovnih prostorih;
4.     
prodanih količinah trošarinskih izdelkov, sproščenih v porabo, za katere
je bila trošarina obračunana po predpisanih zneskih in stopnjah;
5.     
prodanih količinah trošarinskih izdelkov, odpremljenih v režimu odloga
ali prodanih z oprostitvijo plačila trošarine;
6.     
količinah trošarinskih izdelkov za lastno rabo;
7.     
količinah trošarinskih izdelkov, za katere je bilo plačilo trošarine
odpuščeno;
8.     
zneskih obračunane in plačane trošarine.
(2) Za osebo iz prvega in drugega odstavka 73. člena tega
zakona se za namene nadzora nad obračunavanjem in plačevanjem trošarine kot
evidenca o pridelavi, predelavi, lastni porabi in prometu z vinom štejejo
podatki, ki se za njeno kmetijsko gospodarstvo evidentirajo v registru
pridelovalcev grozdja in vina v skladu s predpisi o vinu.
62. člen
(hramba dokumentacije)
(1) Trošarinski zavezanec za trošarinske izdelke hrani izdane
in prejete račune, trošarinske dokumente, dokumente o opravljenem izvozu in
uvozu, iznosu, vnosu, nakupu, prodaji, dokumente, na podlagi katerih je
uveljavljal oprostitev ali odpust plačila trošarine, obračune trošarine in vse
knjigovodske listine, ki se kakor koli nanašajo na proizvodnjo, skladiščenje, odpošiljanje,
prejemanje, nakup, prodajo, prevoz, izvoz oziroma uvoz, iznos oziroma vnos
trošarinskih izdelkov in so pomembni za obračunavanje in plačevanje trošarine,
deset let po poteku leta, na katero se te listine nanašajo.
(2) Upravičenec do vračila trošarine iz 19. in 20. člena ter
iz 93. do 95. člena tega zakona hrani listine, na podlagi katerih mu je bila
vrnjena trošarina, deset let po poteku leta, na katero se listine nanašajo.
(3) Trošarinski zavezanci in upravičenci do vračila trošarine
lahko dokumente iz tega člena hranijo tudi v elektronski obliki, če je davčnemu
organu zagotovljen dostop do tako shranjenih podatkov in če so izpolnjeni
naslednji pogoji:
-       
podatki, vsebovani v elektronskem dokumentu ali zapisu, so dosegljivi in
primerni za poznejšo uporabo;
-       
podatki so shranjeni v obliki, v kateri so bili oblikovani, poslani ali
prejeti;
-       
iz shranjenega elektronskega sporočila je mogoče ugotoviti od kod
izvira, komu je bilo poslano ter čas in kraj njegovega pošiljanja ali prejema
in
-       
uporabljena tehnologija in postopki onemogočajo spremembo ali izbris
podatkov oziroma obstaja zanesljivo jamstvo za nespremenljivost podatkov
oziroma sporočil.
XVII. PRIJAVA DEJAVNOSTI IN REGISTRACIJA TROŠARINSKIH
ZAVEZANCEV
63. člen
(prijava trošarinskih zavezancev in vpis v evidenco
trošarinskih zavezancev)
(1) Pred začetkom opravljanja dejavnosti s trošarinskimi
izdelki oseba iz 5. člena tega zakona davčnemu organu prijavi, kdaj se njena
dejavnost s trošarinskimi izdelki začne ali spremeni, tako da pred opravljanjem
dejavnosti pridobi dovoljenje davčnega organa v skladu s tem zakonom ali se
prijavi kot trošarinski zavezanec.
(2) Za opravljanje dejavnosti s trošarinskimi izdelki v
režimu odloga je treba pridobiti dovoljenje. Če namerava oseba:
1.     
proizvajati, skladiščiti, prejemati ali odpremljati trošarinske izdelke
v režimu odloga v Sloveniji oziroma Uniji, pridobi dovoljenje za trošarinsko
skladišče;
2.     
vnašati trošarinske izdelke v režimu odloga iz drugih držav članic v
Slovenijo, pridobi dovoljenje za pooblaščenega prejemnika ali začasno
pooblaščenega prejemnika;
3.     
uvažati trošarinske izdelke v Unijo in jih odpremljati v režimu odloga,
pridobi dovoljenje za pooblaščenega uvoznika;
4.     
prodajati trošarinske izdelke v davka prosti prodajalni, pridobi
dovoljenje za davka prosto prodajalno.
Osebo iz tega odstavka, ki ji je bilo izdano
dovoljenje v skladu s tem zakonom, v evidenco trošarinskih zavezancev na dan
vročitve dovoljenja vpiše davčni organ po uradni dolžnosti. Ob vročitvi odločbe
o spremembi dovoljenja davčni organ v evidenci trošarinskih zavezancev po
uradni dolžnosti spremeni podatke, kot izhajajo iz izdane odločbe.
(3) Za opravljanje dejavnosti s trošarinskimi izdelki izven
režima odloga je obvezna prijava v evidenco trošarinskih zavezancev.
Če namerava oseba:
1.     
proizvajati trošarinske izdelke izven režima odloga, se prijavi kot
trošarinski zavezanec – proizvajalec trošarinskih izdelkov;
2.     
dobavljati električno energijo oziroma zemeljski plin končnemu
odjemalcu, se prijavi kot trošarinski zavezanec – dobavitelj električne
energije oziroma zemeljskega plina;
3.     
pridobiti električno energijo oziroma zemeljski plin za svojo končno
rabo iz drugih držav članic Unije ali uvoziti iz tretjih držav oziroma če ji
električno energijo oziroma zemeljski plin dobavi dobavitelj, ki nima sedeža v
Sloveniji, se prijavi kot trošarinski zavezanec – končni odjemalec električne
energije oziroma zemeljskega plina;
4.     
proizvajati električno energijo oziroma zemeljski plin za lastne potrebe
ali za dobavo končnemu porabniku, se prijavi kot trošarinski zavezanec –
proizvajalec električne energije oziroma zemeljskega plina;
5.     
prejemati trošarinske izdelke, dobavljene za komercialni namen, se
prijavi kot certificirani prejemnik ali začasno certificirani prejemnik.
Oseba iz tega odstavka pri davčnem organu
vloži prijavo za vpis v evidenco trošarinskih zavezancev pred začetkom
opravljanja dejavnosti s trošarinskimi izdelki. Davčni organ s potrditvijo
prijave v evidenco trošarinskih zavezancev vpiše osebo, ki je vložila prijavo.
(4) Ne glede na prvi odstavek tega člena se oseba, ki uvaža
trošarinske izdelke v Unijo in je trošarinski zavezanec, ne prijavi davčnemu
organu.
(5) Osebi iz drugega odstavka tega člena, certificiranemu in
začasno certificiranemu prejemniku, certificiranemu in začasno certificiranemu
pošiljatelju ter oproščenemu uporabniku davčni organ dodeli trošarinsko
številko. Imetniku dovoljenja za trošarinsko skladišče, oproščenemu uporabniku
in imetniku dovoljenja za davka prosto prodajalno davčni organ dodeli številko
za vsako lokacijo trošarinskega skladišča, obrat oproščenega uporabnika oziroma
za vsako lokacijo davka proste prodajalne.
(6) Ne glede na tretji odstavek tega člena davčni organ ob
prejemu obračuna trošarine vpiše malega proizvajalca žganja, malega
proizvajalca piva in malega proizvajalca vina v evidenco trošarinskih
zavezancev po uradni dolžnosti.
(7) Trošarinski zavezanec iz tretjega odstavka tega člena
davčni organ obvesti, kdaj se njegova dejavnost s trošarinskimi izdelki
spremeni ali preneha.
(8) Davčni organ poleg evidence trošarinskih zavezancev iz
tega člena vzpostavi in vodi evidenco oproščenih uporabnikov, trošarinskih
zastopnikov, certificiranih pošiljatev in začasno certificiranih pošiljateljev,
oseb iz tretjega odstavka 101. člena tega zakona in drugih plačnikov trošarine.
(9) Minister, pristojen za finance, določi vsebino in obliko
obrazca iz tega člena.
64. člen
(prijava prenehanja opravljanja dejavnosti in izbris iz
evidence trošarinskih zavezancev)
(1) Trošarinski zavezanec davčnemu organu prijavi predvideno
prenehanje opravljanja dejavnosti s trošarinskimi izdelki. Prenehanje
opravljanja dejavnosti s trošarinskimi izdelki zaradi nepredvidenih razlogov
trošarinski zavezanec prijavi davčnemu organu nemudoma. Pri izdaji odločbe o
prenehanju veljavnosti dovoljenja, izdanega v skladu s tem zakonom, davčni
organ v odločbi o prenehanju veljavnosti dovoljenja odloči tudi o izbrisu
trošarinskega zavezanca iz evidence trošarinskih zavezancev, ki nastopi z dnem
dokončnosti odločbe o prenehanja veljavnosti dovoljenja.
(2) Ne glede na prejšnji odstavek davčni organ iz evidence
trošarinskih zavezancev ali evidence davčnega organa po uradni dolžnosti
izbriše začasno pooblaščenega prejemnika, začasno certificiranega prejemnika in
začasno certificiranega pošiljatelja s potekom časovnega obdobja, za katero je
bilo izdano dovoljenje ali potrjena prijava.
(3) Če davčni organ ugotovi, da ne obstajajo več razlogi,
zaradi katerih je trošarinski zavezanec vpisan v evidenco trošarinskih
zavezancev ali trošarinski zavezanec ne prijavi prenehanja opravljanja dejavnosti
v skladu s prvim odstavkom tega člena ali če trošarinski zavezanec že več kot
dve leti ne opravlja dejavnosti s trošarinskimi izdelki, davčni organ
trošarinskemu zavezancu iz tega odstavka, razen če gre za imetnika dovoljenja,
izdanega v skladu s tem zakonom, izda odločbo o izbrisu iz evidence
trošarinskih zavezancev in ga iz evidence izbriše po uradni dolžnosti.
(4) Če davčni organ ugotovi, da certificirani prejemnik ali
certificirani pošiljatelj ne odpravi nepravilnosti v roku, ki mu ga je določil
davčni organ, izda odločbo o izbrisu iz evidence trošarinskih zavezancev
oziroma iz evidence davčnega organa in ga iz evidence izbriše po uradni
dolžnosti.
XVIII. TROŠARINSKI IZDELKI
1. Alkohol in alkoholne pijače
65. člen
(opredelitev alkohola in alkoholnih pijač)
(1) Trošarina se plačuje od piva, vina, drugih fermentiranih
pijač, vmesnih pijač in etilnega alkohola (v nadaljnjem besedilu: alkohol in
alkoholne pijače).
(2) Vrsta alkohola oziroma alkoholne pijače se določi glede
na uvrstitev izdelka v tarifno oznako in v odvisnosti od vsebnosti alkohola.
(3) Vsebnost alkohola je volumenski odstotek alkohola pri
temperaturi 20 stopinj Celzija. Vsebnost alkohola se označi z oznako »vol. %«.
66. člen
(pivo)
Pivo je:
1.     
vsak izdelek iz tarifne oznake 2203 00 z vsebnostjo alkohola, ki presega
0,5 vol. %;
2.     
vsak izdelek, ki je mešanica piva in brezalkoholnih pijač, ki se uvršča
v tarifno oznako 2206 00, z vsebnostjo alkohola, ki presega 0,5 vol. %.
67. člen
(mirno in peneče vino)
(1) Mirno vino je vsak izdelek iz tarifne oznake 2204 in
2205, razen penečega vina, in sicer:
1.     
z vsebnostjo alkohola, ki presega 1,2 vol. %, ne presega pa 15 vol. %,
pod pogojem, da je ves alkohol v končnem izdelku dobljen samo s fermentacijo;
2.     
z vsebnostjo alkohola, ki presega 15 vol. %, ne presega pa 18 vol. %,
pod pogojem, da je ves alkohol v končnem izdelku dobljen samo s fermentacijo in
da ni oplemeniten.
(2) Peneče vino je vsak izdelek iz tarifnih oznak 2204 10,
2204 21 06, 2204 21 07, 2204 21 08, 2204 21 09, 2204 29 10 in 2205, in sicer:
1.     
v steklenicah s šampanjskim zamaškom, pritrjenim z žičnimi košaricami,
ali povišanim tlakom zaradi ogljikovega dioksida v raztopini treh ali več barov
in
2.     
z vsebnostjo alkohola, ki presega 1,2 vol. %, ne presega pa 15 vol. %,
pod pogojem, da je ves alkohol v končnem izdelku dobljen samo s fermentacijo.
68. člen
(druge fermentirane pijače, razen vina in piva)
(1) Med druge mirne fermentirane pijače se uvrščajo vsi drugi
izdelki iz tarifnih oznak 2204 in 2205, ki se ne uvrščajo med mirno vino po
prejšnjem členu, in izdelki iz tarifne oznake 2206 00, ki se ne uvrščajo med
pivo iz 66. člena tega zakona, in izdelki, ki se ne uvrščajo med druge peneče
fermentirane pijače po tem členu, in sicer:
1.     
z vsebnostjo alkohola, ki presega 1,2 vol. %, ne presega pa 10 vol. %;
2.     
z vsebnostjo alkohola, ki presega 10 vol. %, ne presega pa 15 vol. %,
pod pogojem, da je ves alkohol v izdelku dobljen samo s fermentacijo.
(2) Med druge peneče fermentirane pijače se uvrščajo izdelki
iz tarifnih oznak 2206 00 31, 2206 00 39, 2204 10, 2204 21 06, 2204 21 07, 2204
21 08, 2204 21 09, 2204 29 10 in 2205, ki se ne uvrščajo med mirno vino in
peneče vino, in sicer:
1.     
v steklenicah s šampanjskim zamaškom, pritrjenim z žičnimi košaricami,
ali povišanim tlakom zaradi ogljikovega dioksida v raztopini treh ali več barov
in
2.     
z vsebnostjo alkohola, ki presega 1,2 vol. %, ne presega pa 13 vol. %;
3.     
z vsebnostjo alkohola, ki presega 13 vol. %, ne presega pa 15 vol. %,
pod pogojem, da je ves alkohol v izdelku dobljen samo s fermentacijo.
69. člen
(vmesne pijače)
(1) Vmesne pijače so vsi izdelki z vsebnostjo alkohola, ki
presega 1,2 vol. %, ne presega pa 22 vol. %, iz tarifnih oznak 2204, 2205 in
2206 00, ki niso zajeti v 66., 67. in 68. členu tega zakona.
(2) Ne glede na 68. člen tega zakona so vmesne pijače vse mirne
fermentirane pijače iz prvega odstavka 68. člena tega zakona z vsebnostjo
alkohola, ki presega 5,5 vol. % in ni dobljen samo s fermentacijo, ter vse
peneče fermentirane pijače iz drugega odstavka 68. člena tega zakona z
vsebnostjo alkohola, ki presega 8,5 vol. % in ni dobljen samo s fermentacijo.
70. člen
(etilni alkohol)
Med etilni alkohol se uvrščajo:
1.     
vsi izdelki iz tarifnih oznak 2207 ali 2208 z vsebnostjo alkohola, ki
presega 1,2 vol. %, ne glede na to, ali so sestavni del izdelka, ki se uvršča v
drugo poglavje kombinirane nomenklature carinske tarife;
2.     
izdelki iz tarifnih oznak 2204, 2205 in 2206 00 z vsebnostjo alkohola,
ki presega 22 vol. %;
3.     
druge alkoholne pijače, ki niso zajete v prejšnjih členih.
71. člen
(trošarinska osnova in znesek trošarine)
(1) Trošarinska osnova za vino, druge fermentirane in vmesne
pijače je količina trošarinskih izdelkov, merjena v hektolitrih, za pivo in
etilni alkohol pa vsebnost alkohola za en hektoliter.
(2) Trošarina se plačuje v višini:
1.     
12,10 eurov za 1 vol. % alkohola za en hektoliter piva;
2.     
0 eurov za en hektoliter mirnega vina;
3.     
0 eurov za en hektoliter penečega vina;
4.     
0 eurov za en hektoliter drugih fermentiranih pijač;
5.     
132,00 eurov za en hektoliter vmesnih pijač;
6.     
1.320,00 eurov za 100 vol. % alkohola za en hektoliter etilnega
alkohola.
72. člen
(uporaba alkohola in alkoholnih pijač za namene, za katere
se ne plača trošarina)
(1) Uporaba alkohola in alkoholnih pijač je oproščena plačila
trošarine, če se uporablja za proizvodnjo:
1.     
zdravil, opredeljenih z zakonom, ki ureja področje zdravil, razen za
vodno-alkoholne mešanice;
2.     
kisa iz tarifne oznake 2209 00;
3.     
živil, neposredno ali kot sestavina polizdelkov, kot polnilo ali
drugače, pod pogojem, da vsebnost alkohola pri čokoladi v nobenem primeru ne
presega 8,5 litra čistega alkohola na 100 kilogramov izdelka in pri drugih
izdelkih 5 litrov čistega alkohola na 100 kilogramov izdelka;
4.     
neprehrambnih izdelkov, pod pogojem, da je alkohol denaturiran;
5.     
arom, namenjenih za pripravo prehrambnih izdelkov in brezalkoholnih
pijač z vsebnostjo, ki ne presega 1,2 vol. %.
(2) Uporaba etilnega alkohola v zdravstvene namene je
oproščena plačila trošarine, če ga nabavljajo zdravstveni domovi, bolnišnice,
klinični inštitut in lekarne, ki ga porabijo sami.
(3) Uporaba etilnega alkohola za znanstvenoraziskovalno delo
je oproščena plačila trošarine, če ga nabavljajo javni zavodi ali druge osebe
in ga porabijo pri opravljanju znanstveno raziskovalne in razvojne dejavnosti.
(4) Oprostitev iz prvega, drugega, tretjega in desetega
odstavka tega člena se lahko uveljavlja na podlagi pridobljenega dovoljenja za
oproščenega uporabnika v skladu s 47. členom tega zakona ali kot vračilo pod
pogoji in na način iz 19. člena tega zakona. Če osebe iz drugega ali tretjega
odstavka tega člena pridobijo dovoljenje za oproščenega uporabnika, ne glede na
2. točko prvega odstavka 58. člena tega zakona, ne predložijo instrumenta za
zavarovanje plačila trošarine po tem zakonu.
(5) Etilni alkohol se lahko odpremi oproščenemu uporabniku iz
trošarinskega skladišča ali uvozi ali vnese v Slovenijo brez plačila trošarine
za uporabo v proizvodnji neprehrambnih izdelkov iz 4. točke prvega odstavka
tega člena samo, če je denaturiran. Za denaturirani etilni alkohol iz tega
odstavka se za gibanje med državami članicami smiselno uporabljajo določbe VI.
poglavja tega zakona za gibanje trošarinskih izdelkov v režimu odloga.
(6) Davčni organ lahko v skladu s predhodno vloženim
utemeljenim zahtevkom odstopi od zahteve za denaturiranje, če uporaba
predpisanega denaturanta dokazljivo onemogoča uporabo etilnega alkohola v
proizvodnem procesu ali če ima denaturiran alkohol v končnem izdelku škodljiv
vpliv na zdravje.
(7) Postopek denaturacije etilnega alkohola se lahko opravi
le v trošarinskem skladišču z uporabo predpisanega denaturanta.
(8) Etilni alkohol, popolnoma denaturiran v skladu z
zahtevami iz Izvedbene uredbe Komisije (EU) št. 2017/1112 z dne 22. junija
2017 o spremembi Uredbe (ES) št. 3199/93 o vzajemnem priznavanju postopkov za
popolno denaturacijo alkohola za namene oprostitve plačila trošarine (UL L št.
162 z dne 23. junija 2017, str. 22), je ob uvozu in vnosu v Slovenijo
oproščen plačila trošarine. Za popolnoma denaturiran etilni alkohol iz tega
odstavka se za gibanje med državami članicami smiselno uporabljajo določbe VII.
poglavja tega zakona za gibanje trošarinskih izdelkov za dobavo za komercialni
namen.
(9) Denaturant iz petega odstavka tega člena in popolni
denaturant iz osmega odstavka tega člena predpiše minister, pristojen za
finance.
(10) Uporaba etilnega alkohola je oproščena plačila
trošarine, če se uporablja v proizvodnem procesu, pri katerem končni izdelek ne
vsebuje alkohola.
73. člen
(mali proizvajalec vina)
(1) Mali proizvajalec vina je oseba, ki ima v lasti oziroma v
uporabi največ 20 hektarov vinograda in letno ne proizvede več kakor 100.000
litrov vina.
(2) Ne glede na prejšnji odstavek se v primeru proizvodnje
vina v okviru kmetijskega gospodarstva, ki se v skladu s predpisi o kmetijstvu
šteje za kmetijo, kot mali proizvajalec vina šteje kmetija, če ima v lasti oziroma
v uporabi vsaj 0,1 hektarja vinograda, vendar največ 20 hektarov vinograda
in opremo za proizvodnjo vina, s katero predeluje vino iz lastnega pridelka
grozdja in letno ne proizvede več kakor 100.000 litrov vina.
(3) Mali proizvajalec vina plača trošarino za proizvedene
količine vina v koledarskem letu, in sicer v znesku iz 2. in 3. točke
drugega odstavka 71. člena tega zakona, ki velja na dan 30. novembra leta,
za katero se obračunava trošarina.
(4) Mali proizvajalec vina vloži obračun trošarine za vino do
25. februarja tekočega leta za preteklo leto.
(5) Ne glede na prejšnji odstavek mali proizvajalec vina ne
vlaga obračuna trošarine za vino, če trošarina za leto, na katero se obračun
nanaša, znaša 0 eurov oziroma za leto, v katerem ne nastane obveznost za
obračun in plačilo trošarine.
74. člen
(dovoljenje malemu proizvajalcu vina za odpremo v režimu
odloga)
(1) Ne glede na 23. člen tega zakona, lahko mali proizvajalec
vina pridobi dovoljenje davčnega organa, da odpremlja vino v režimu odloga
osebi v drugi državi članici, ki v skladu z zakonodajo te države lahko prejema
trošarinske izdelke v režimu odloga, in sicer:
1.     
s spremnim vinarskim dokumentom iz Uredbe komisije (ES) št. 436/2009 z
dne 26. maja 2009 o podrobnih pravilih za uporabo Uredbe Sveta (ES) št.
479/2008 glede registra vinogradov, obveznih prijav ter zbiranja informacij za
spremljanje trga, dokumentov, ki spremljajo prevoz proizvodov, in evidenc, ki
se vodijo v vinskem sektorju (UL L št. 128 z dne 27. 5. 2009, str. 15) ali
2.     
z elektronskim trošarinskim dokumentom v računalniško podprtem sistemu.
(2) Dovoljenje za odpremo vina v režimu odloga
(v nadaljnjem besedilu: dovoljenje) se izda na ime osebe, ki je zaprosila
za izdajo, in se ne sme prenašati na drugo osebo.
(3) Za dovoljenje lahko zaprosi oseba, ki:
1.     
izpolnjuje pogoje za malega proizvajalca vina iz 73. člena tega
zakona;
2.     
ni imetnik dovoljenja za trošarinsko skladišče v skladu s tem zakonom;
3.     
odpremlja vino v režimu odloga osebi v drugi državi članici, ki v skladu
z zakonodajo te države lahko prejema trošarinske izdelke v režimu odloga;
4.     
redno izpolnjuje davčne in carinske obveznosti.
(4) Imetnik dovoljenja:
1.     
vodi evidenco odprem vina po vrsti, količini, kraju in datumu odpreme
ter prejemniku;
2.     
obvešča davčni organ o vseh spremembah podatkov, ki so navedeni v
dovoljenju oziroma podatkov, ki bi lahko vplivali na veljavnost dovoljenja;
3.     
redno izpolnjuje davčne in carinske obveznosti in 
4.     
zagotavlja vse, kar je potrebno za nemoteno izvajanje nadzora.
(5) Imetnik dovoljenja za odpremo iz 1. točke prvega odstavka
tega člena obvesti davčni organ o pošiljki vina najpozneje pred predvideno
odpremo.
(6) Imetnik dovoljenja za odpremo iz 2. točke prvega odstavka
tega člena obvesti davčni organ o pošiljki vina tri delovne dni pred predvideno
odpremo in mu posreduje podatke v skladu z Uredbo 684/2009/ES. Davčni organ
predloži osnutek elektronskega trošarinskega dokumenta v računalniško podprt
sistem v imenu in za račun imetnika dovoljenja.
(7) Dovoljenje preneha veljati, če imetnik preneha
izpolnjevati pogoje za malega proizvajalca vina iz prejšnjega člena, na zahtevo
imetnika dovoljenja ali če davčni organ odvzame dovoljenje.
(8) Davčni organ odvzame dovoljenje, če imetnik dovoljenja ne
izpolnjuje obveznosti iz četrtega odstavka tega člena, zlasti pa, če:
1.     
dve leti od izdaje dovoljenja ne opravi odpreme vina v skladu z izdanim
dovoljenjem;
2.     
ne zagotavlja ustreznega izvajanja nadzora;
3.     
prenehajo obstajati pogoji, na podlagi katerih je bilo dovoljenje
izdano;
4.     
je bilo dovoljenje izdano na podlagi nepopolnih ali netočnih podatkov;
5.     
ne odpravi nepravilnosti v roku, ki mu ga je določil davčni organ.
(9) Odločba o odvzemu dovoljenja učinkuje z dnem izdaje.
(10) Pritožba zoper odvzem dovoljenja ne zadrži izvršitve
odločbe.
(11) Podrobnejšo vsebino vloge za izdajo dovoljenja ter način
obveščanja davčnega organa predpiše minister, pristojen za finance.
75. člen
(prejemanje vina od malega proizvajalca vina v režimu odloga
iz druge države članice)
Oseba v Sloveniji, ki lahko v skladu s tem zakonom prejme
vino v režimu odloga od malega proizvajalca vina iz druge države članice,
obvesti pristojni organ pred nameravanim prejemom pošiljke vina, ki jo bo
spremljal vinarski dokument.
76. člen
(priznana lastna raba vina)
(1) Za vino, proizvedeno za lastno rabo, ne nastane obveznost
prijave in obračunavanja ter plačevanja trošarine.
(2) Šteje se, da je vino proizvedeno za lastno rabo, če ga
proizvede in porabi fizična oseba skupaj s člani gospodinjstva oziroma
kmetijskega gospodarstva, ki se v skladu s predpisi o kmetijstvu šteje za
kmetijo, in če člani gospodinjstva oziroma kmetije:
-       
imajo v lasti oziroma uporabi največ 0,1 hektara vinograda in opremo za
proizvodnjo vina ter vino proizvedejo iz grozdja, ki ga sami pridelajo, in
-       
v koledarskem letu proizvedejo največ 600 litrov vina na gospodinjstvo
oziroma kmetijo.
(3) Kot člani gospodinjstva iz prejšnjega odstavka se štejejo
osebe, ki imajo na dan 31. decembra leta za katero se obračunava trošarina
skupno stalno ali začasno prebivališče.
(4) Preseganje količinske omejitve iz druge alinee drugega odstavka
tega člena ali sprememba namena porabe se šteje za opravljanje dejavnosti
proizvodnje vina in oseba predloži obračun trošarine in plača trošarino v
skladu s 73. členom tega zakona za celotno proizvedeno količino vina.
77. člen
(mali proizvajalec piva)
(1) Mali proizvajalec piva je oseba, ki je v preteklem
koledarskem letu proizvedla največ 20.000 hektolitrov piva.
(2) Mali proizvajalec piva plača trošarino v višini 50 %
zneska, določenega s 1. točko drugega odstavka 71. člena tega zakona.
(3) Mali proizvajalec piva predloži obračun trošarine za
proizvedene količine piva do 25. dne naslednjega meseca po poteku davčnega
obdobja, v katerem je nastala obveznost za obračun trošarine. Davčno obdobje je
koledarski mesec. Mali proizvajalec piva obračunano trošarino za davčno obdobje
plača do zadnjega delovnega dne naslednjega meseca po poteku davčnega obdobja.
(4) V primeru preseganja količinske omejitve iz prvega
odstavka tega člena oseba ne izpolnjuje več pogojev za uveljavljanje statusa
malega proizvajalca piva. Davčnemu organu do 31. januarja tekočega leta za
preteklo leto, v katerem je presegla količine iz prvega odstavka tega člena,
prijavi spremembo statusa oziroma pogojev poslovanja iz tega naslova.
(5) Če opravljajo proizvodnjo piva povezane osebe, se za
namene tega člena skupna količina proizvedenega piva povezanih oseb v obdobju
12 mesecev šteje kot količina, ki jo vsaka povezana oseba doseže sama. Za
povezane osebe se štejejo osebe, ki so kot take določene v predpisih o
obdavčitvi dohodkov pravnih in fizičnih oseb.
(6) Mali proizvajalec piva vodi evidence o:
1.     
vrsti in količini porabljenih surovin;
2.     
vrsti, količini in vsebnosti alkohola v proizvedenem pivu po datumu
varjenja.
(7) Podrobnejše določbe o izvajanju tega člena predpiše
minister, pristojen za finance.
78. člen
(priznana lastna raba piva)
(1) Za pivo, proizvedeno za lastno rabo, ne nastane obveznost
prijave in obračunavanja ter plačevanja trošarine.
(2) Šteje se, da je pivo proizvedeno za lastno rabo, če ga
proizvede in porabi fizična oseba skupaj s člani gospodinjstva, in količina, ki
jo proizvede v koledarskem letu, ne presega 500 litrov.
(3) Kot člani gospodinjstva iz prejšnjega odstavka se štejejo
osebe, ki imajo na dan 31. decembra leta za katero se obračunava trošarina
skupno stalno ali začasno prebivališče.
(4) Preseganje količinske omejitve ali sprememba namena
porabe iz drugega odstavka tega člena se šteje za opravljanje dejavnosti
proizvodnje piva in oseba predloži obračun trošarine in plača trošarino v
skladu s 77. členom tega zakona za celotno proizvedeno količino piva.
79. člen
(mali proizvajalec žganja)
(1) Mali proizvajalec žganja je oseba, ki v davčnem obdobju,
ki se začne 1. maja preteklega leta in konča 30. aprila tekočega leta
proizvede največ 150 litrov 100 vol. % alkohola.
(2) Ne glede na prejšnji odstavek se v primeru proizvodnje
žganja v okviru gospodinjstva ali v okviru kmetijskega gospodarstva, ki se v
skladu s predpisi o kmetijstvu šteje za kmetijo, kot mali proizvajalec žganja
štejejo vsi člani gospodinjstva oziroma kmetije.
(3) Kot člani gospodinjstva iz prejšnjega odstavka se štejejo
osebe, ki imajo na dan zaključka proizvodnje žganja skupno stalno ali začasno
prebivališče.
(4) Mali proizvajalec žganja plača trošarino v višini 50 %
zneska, določenega s 6. točko drugega odstavka 71. člena tega zakona.
(5) Malemu proizvajalcu žganja obveznost za obračun trošarine
nastane zadnji dan davčnega obdobja, v katerem je proizvedel žganje.
(6) Mali proizvajalec žganja obračuna trošarino za davčno
obdobje iz prvega odstavka tega člena in predloži obračun trošarine do
31. maja tekočega leta za preteklo davčno obdobje, plača pa jo najpozneje
do 30. junija tekočega leta. Mali proizvajalec žganja predloži obračun
trošarine za tisto davčno obdobje, v katerem je nastala obveznost za obračun in
plačilo trošarine.
(7) V primeru preseganja količinske omejitve iz prvega
odstavka tega člena oseba ne izpolnjuje več pogojev za malega proizvajalca
žganja. Davčnemu organu do 30. aprila tekočega leta, v katerem je presegla
količinske omejitve iz prvega odstavka tega člena, prijavi spremembo statusa
oziroma pogojev poslovanja iz tega naslova in z novim statusom predloži obračun
trošarine, s katerim obračuna trošarino za celotno proizvedeno količino žganja
za davčno obdobje z uporabo zneska iz 6. točke drugega odstavka 71. člena tega
zakona.
(8) Za žganje iz tega člena se šteje naravno žganje iz
tarifne oznake 2208, dobljeno z destilacijo alkoholno prevretega soka, drozge,
tropin ali pikeja iz sadja, grozdja, gozdnih plodov ali alkoholno prevrete
melase iz sladkorne pese, žita, krompirja in drugih kmetijskih rastlin, ter
brez dodanega sladkorja, medu, škrobnega sirupa ali surovin na bazi škroba,
surovega in rafiniranega etilnega alkohola ter brez umetnih barvil in arome.
(9) Za alkoholne pijače, ki jih z mešanjem, staranjem,
aromatiziranjem, dodajanjem, tipiziranjem, barvanjem ali drugim postopkom ali
tehnologijo proizvede mali proizvajalec iz lastno proizvedenega žganja iz
prejšnjega odstavka, in se uvrščajo v 69. ali 70. člen tega zakona, ne nastane
obveznost za obračun in plačilo trošarine.
(10) Mali proizvajalec žganja vodi evidence o:
1.     
vrsti in količini porabljenih surovin;
2.     
vrsti, količini in vsebnosti alkohola v proizvedenem žganju po datumu
proizvodnje;
3.     
vrsti, količini in vsebnosti alkohola v proizvedenih alkoholnih pijačah
iz devetega odstavka tega člena po datumu proizvodnje.
(11) Podrobnejše določbe o izvajanju tega člena predpiše
minister, pristojen za finance.
80. člen
(mešanje pijač v gostinski dejavnosti)
(1) Za alkoholne pijače, proizvedene z mešanjem, staranjem,
aromatiziranjem, dodajanjem, tipiziranjem, barvanjem ali drugim postopkom ali
tehnologijo ne nastane obveznost za obračun in plačilo trošarine:
-       
če jih proizvede oseba, ki opravlja dejavnost priprave in prodaje jedi
in pijač v skladu s predpisom, ki ureja standardno klasifikacijo dejavnosti, in
-       
če je uporabljeno žganje s plačano trošarino in
-       
če količina iz žganja proizvedenih alkoholnih pijač ne presega 120
litrov letno.
(2) Oseba iz prvega odstavka tega člena vodi evidence o:
1.     
vrsti in količini porabljenih surovin;
2.     
normativu porabe surovin za posamezno vrsto postopka (»receptura«);
3.     
vrsti, količini in vsebnosti alkohola v porabljenem žganju;
4.     
vrsti, količini in vsebnosti alkohola v proizvedenih alkoholnih pijačah,
po datumu proizvodnje; in jih skupaj z listinami in dokazili o plačilu
trošarine za žganje hrani do roka, ki ga določa 62. člen tega zakona.
(3) Podrobnejše določbe o izvajanju tega člena predpiše
minister, pristojen za finance.
80.a člen
(potrdilo malega proizvajalca alkohola in alkoholnih pijač)
(1) Za potrebe uveljavljanja nižje trošarine v drugi državi
članici mali proizvajalec alkohola in alkoholnih pijač:
1.     
pridobi pri davčnem organu potrdilo, ki izkazuje podatek o skupni letni
proizvodnji alkohola in alkoholnih pijač, proizvedenih v preteklem koledarskem
letu, ali
2.     
v elektronskem trošarinskem dokumentu ali poenostavljenem trošarinskem
dokumentu sam navede podatke o letni količini alkohola in alkoholnih pijač v
preteklem koledarskem letu in izjavo, da je alkohol in alkoholno pijačo
proizvedel sam.
(2) Potrdilo iz 1. točke prejšnjega odstavka davčni organ
izda na zahtevo in na ime malega proizvajalca alkohola in alkoholnih pijač, in
se ne sme prenašati na drugo osebo. Potrdilo malega proizvajalca alkohola in
alkoholnih pijač spremlja pošiljko alkohola in alkoholnih pijač osebi v drugi
državi članici, ki v skladu z zakonodajo te države lahko prejema trošarinske
izdelke v režimu odloga ali s plačano trošarino.
(3) Če opravljajo proizvodnjo alkohola in alkoholnih pijač
povezane osebe, se skupna količina proizvedenega alkohola in alkoholnih pijač
povezanih oseb v obdobju 12 mesecev šteje kot količina, ki jo vsaka povezana
oseba doseže sama. Za povezane osebe se štejejo osebe, ki so kot take določene
v predpisih o obdavčitvi dohodkov pravnih in fizičnih oseb.
(4) Vsebino vloge za izdajo potrdila, vsebino potrdila in
postopke za predložitev podatkov pred gibanjem trošarinskih izdelkov iz tega
člena predpiše minister, pristojen za finance.
2. Tobačni izdelki
81. člen
(opredelitev tobačnih izdelkov)
(1) Trošarina se plačuje od tobačnih izdelkov, in sicer
cigaret, cigar, cigarilosov in tobaka za kajenje.
(2) Za potrebe tega zakona se za tobačne izdelke štejejo tudi
izdelki, namenjeni vdihovanju, brez izgorevanja, ki se uporabljajo kot
nadomestek za tobačne izdelke in primerljivo zadovoljujejo potrebe in
pričakovanja kadilcev, ne glede na vsebnost oziroma odsotnost tobaka.
82. člen
(cigarete)
(1) Cigarete so:
1.     
zvitki tobaka, ki se lahko pokadijo takšni kot so, in se ne uvrščajo med
cigare in cigarilose po tem zakonu;
2.     
zvitki tobaka, ki se na preprost, neindustrijski način vstavijo v tulce
iz cigaretnega papirja oziroma zavijejo v papir za zvijanje cigaret.
(2) Cigarete so tudi izdelki, ki so v celoti ali deloma
izdelani iz tobačnih nadomestkov in izpolnjujejo pogoje iz prejšnjega odstavka,
razen izdelkov, ki se uporabljajo izključno v zdravstvene namene.
(3) Če je zvitek tobaka brez filtra ali ustnika daljši od
osem centimetrov, vendar ne presega 11 centimetrov, se v tem zakonu šteje kot
dve cigareti, kot tri cigarete pa, če je ta zvitek daljši od 11 centimetrov,
vendar ne presega 14 centimetrov, in tako dalje.
(4) Sprostitev v porabo oziroma prodaja cigaret v zavojčkih,
ki vsebujejo manj kot 20 cigaret, ni dovoljena.
83. člen
(cigare in cigarilosi)
(1) Cigare in cigarilosi so zvitki tobaka, ki se lahko
pokadijo in so glede na svoje lastnosti in običajna pričakovanja potrošnika
namenjeni izključno za kajenje takšni, kakršni so, če:
1.     
imajo zunanji ovoj iz naravnega tobaka, ki v celoti ovija izdelek,
vključno s filtrom (vendar brez dodatne plasti, ki bi delno ovijala zunanji
ovoj), kjer je to primerno, toda brez ustnika v primeru cigar z ustnikom ali
2.     
so polnjeni z zdrobljenim mešanim tobakom in zunanjim ovojem običajne
barve cigare iz rekonstituiranega tobaka, ki v celoti ovija izdelek, vključno s
filtrom, kjer je to primerno, vendar ne ovija ustnika pri cigarah z ustnikom,
katerih teža na enoto brez filtra ali ustnika ni manjša od 2,3 grama in ni
večja od 10 gramov, obseg pa na najmanj eni tretjini dolžine ni manjši od 34
milimetrov.
(2) Cigare in cigarilosi so tudi izdelki, ki so deloma
narejeni iz tobačnih nadomestkov in izpolnjujejo pogoje iz prejšnjega odstavka,
razen izdelkov, ki se uporabljajo izključno v zdravstvene namene.
84. člen
(tobak za kajenje)
(1) Tobak za kajenje je:
1.     
tobak, ki je rezan ali kako drugače razkosan, zvit ali stisnjen v kose
in ga je mogoče kaditi brez nadaljnje industrijske obdelave;
2.     
tobačni odpadki, ki se lahko kadijo in se ne uvrščajo med cigarete,
cigare in cigarilose po tem zakonu. Tobačni od padki so ostanki tobačnih listov
in stranski proizvodi, pridobljeni pri predelavi tobaka ali proizvodnji
tobačnih izdelkov.
(2) Tobak za kajenje so tudi izdelki, ki so v celoti ali
deloma izdelani iz tobačnih nadomestkov in izpolnjujejo pogoje iz prvega
odstavka tega člena, razen izdelkov, ki se uporabljajo izključno v zdravstvene
namene.
(3) Tobak za kajenje, v katerem je glede na težo tobaka več
kot 25 % tobačnih delcev krajših ali ožjih od 1,5 milimetra, se šteje za drobno
rezani tobak za zvijanje cigaret.
85. člen
(izdelki, namenjeni vdihovanju, brez izgorevanja)
(1) Izdelki, namenjeni vdihovanju, brez izgorevanja se
uporabljajo za vdihovanje hlapov skozi ustnik ali drug sestavni del in
vsebujejo:
-       
predelan tobak, namenjen segrevanju (v nadaljnjem besedilu: tobak za
segrevanje) ali
-       
tekočino za polnjenje elektronskih cigaret (v nadaljnjem besedilu:
elektronske cigarete).
(2) Obdavčljivi del izdelka je polnilo, ki vsebuje tobak ali
tekočino za polnjenje elektronskih cigaret.
(3) Za izdelke iz prvega odstavka tega člena se glede
obračunavanja in plačevanja trošarine uporabljajo določbe III. poglavja tega
zakona, glede nadzora proizvodnje, predelave, skladiščenja in gibanja na
ozemlju Slovenije pa 101. člen tega zakona.
86. člen
(trošarinska osnova, stopnja in znesek trošarine)
(1) Trošarinska osnova za tobačne izdelke je 1.000 kosov
in drobnoprodajna cena oziroma kilogram izdelka oziroma mililiter tekočine v
polnilu.
(2) Trošarina za cigarete se plačuje kot specifična
trošarina, ki je določena v znesku za 1.000 kosov in kot proporcionalna
trošarina, ki je določena v odstotku od drobnoprodajne cene cigaret.
(3) Trošarina za cigarete se določi v odstotku od tehtane
povprečne drobnoprodajne cene cigaret, specifična trošarina pa v odstotku od
skupne davčne obremenitve cigaret v razredu tehtane povprečne drobnoprodajne
cene, ki vključuje trošarino in davek na dodano vrednost od teh cigaret in
znaša 50 % od skupne davčne obremenitve cigaret v razredu tehtane povprečne
drobnoprodajne cene.
(4) Tehtana povprečna drobnoprodajna cena se izračuna na
podlagi podatkov o skupni količini in drobnoprodajni ceni cigaret, sproščenih v
porabo v obdobju 12 mesecev, deljeno s skupno količino cigaret, sproščenih v
porabo v tem obdobju.
(5) Znesek specifične trošarine in stopnjo proporcionalne
trošarine za cigarete po tretjem in četrtem odstavku ter 1. točki sedmega
odstavka tega člena določi Vlada Republike Slovenije (v nadaljnjem besedilu:
vlada) na osnovi tehtane povprečne drobnoprodajne cene cigaret, ki velja na dan
1. januarja za tekoče leto. Če se ugotovljena tehtana povprečna
drobnoprodajna cena cigaret razlikuje od tiste, po kateri sta izračunana
veljavni znesek specifične trošarine in veljavna stopnja proporcionalne
trošarine, za manj kot 20 %, vladi ni treba prilagoditi zneska specifične in
stopnje proporcionalne trošarine.
(6) Če se med letom spremeni drobnoprodajna cena cigaret,
lahko vlada ne glede na prejšnji odstavek sproti ugotavlja tehtano povprečno
drobnoprodajno ceno cigaret ter ustrezno spremeni znesek specifične trošarine
in stopnjo proporcionalne trošarine.
(7) Trošarina se plačuje za:
1.     
cigarete: najmanj 60 % tehtane povprečne drobnoprodajne cene enega
zavojčka cigaret, sproščenih v porabo, vendar najmanj 106 eurov za 1.000 kosov
cigaret iz razreda tehtane povprečne drobnoprodajne cene cigaret;
2.     
cigare in cigarilose: 6 % od drobnoprodajne cene, vendar najmanj 40
eurov za 1.000 kosov;
3.     
drobno rezani tobak: 35 % od drobnoprodajne cene in 40 eurov za en
kilogram, vendar najmanj 88 eurov za en kilogram;
4.     
drug tobak za kajenje: 40 eurov za en kilogram;
5.     
tobak za segrevanje: 88 eurov za en kilogram tobaka v polnilu;
6.     
elektronske cigarete: 0,18 eura za en mililiter tekočine, ki vsebuje
nikotin, in 0,08 eura za en mililiter tekočine, ki ne vsebuje nikotina.
(8) Trošarino za izdelke iz drugega odstavka 81. člena tega
zakona, ki se ne morejo uvrstiti v 85. člen tega zakona in so sproščeni v
porabo po uveljavitvi tega zakona, določi vlada, in sicer najmanj v višini
trošarine za drobno rezani tobak.
(9) Drobnoprodajna cena iz prvega odstavka tega člena je
cena, ki jo določi proizvajalec oziroma imetnik trošarinskega skladišča oziroma
pooblaščeni ali začasno pooblaščeni prejemnik oziroma uvoznik, v primeru
izdelkov iz 85. člena tega zakona pa oseba, ki te izdelke sprosti v porabo.
Drobnoprodajna cena vključuje trošarino in davek na dodano vrednost.
(10) Oseba iz prejšnjega odstavka prijavi drobnoprodajne cene
davčnemu organu 15 dni pred sprostitvijo tobačnih izdelkov v porabo, razen za
izdelke iz osmega odstavka tega člena, ki jih prijavi štiri mesece pred prvo
sprostitvijo v porabo.
(11) Tobačni izdelki se smejo prodajati le po prijavljenih
drobnoprodajnih cenah.
87. člen
(tobačna znamka)
(1) Tobačni izdelki, razen elektronskih cigaret, se
sprostijo v porabo ali prosti promet le, če so označeni s tobačno znamko, razen
če jih pooblaščeni uvoznik prevaža v trošarinsko skladišče.
(2) Tobačno znamko lahko pridobi trošarinski zavezanec, ki je
imetnik trošarinskega skladišča oziroma pooblaščeni ali začasno pooblaščeni
prejemnik oziroma uvoznik.
(3) Oseba iz prejšnjega odstavka vodi evidenco nabavljenih,
vrnjenih, porabljenih in uničenih tobačnih znamk. Evidenco in dokumente, na
podlagi katerih so bili opravljeni zapisi v evidenco, hrani deset let od konca
koledarskega leta, v katerem so bili izdani.
(4) Tobačna znamka je nalepljena na embalažo pod celofanskim
ali drugim papirjem tako, da je vidna in je ni mogoče odstraniti, ne da bi bila
poškodovana embalaža, razen pri originalni embalaži za cigare, cigarilose,
drobno rezani tobak in drug tobak za kajenje, ki ne vsebuje celofanskega ali
drugega papirja, kjer je tobačna znamka lahko nalepljena neposredno na
embalažo.
(5) Podrobnejši način naročanja, prodaje, distribucije,
plačila, vračanja in uničevanja tobačnih znamk, predpiše minister, pristojen za
finance.
3. Energenti in električna energija
88. člen
(opredelitev energentov in električne energije)
(1) Trošarina se plačuje od energentov in električne
energije, ki se uporabljajo kot pogonsko gorivo ali gorivo za ogrevanje.
(2) Vrsta energentov in električne energije se določi glede
na uvrstitev v tarifno oznako ali glede na značilnosti posameznega izdelka.
(3) Po tem zakonu se za energente štejejo:
1.     
izdelki iz tarifnih oznak od 1507 do 1518, če so namenjeni za uporabo
kot gorivo za ogrevanje ali pogonsko gorivo;
2.     
izdelki iz tarifnih oznak 2701 in 2702;
3.     
izdelki iz tarifnih oznak od 2704 do 2715;
4.     
izdelki iz tarifnih oznak 2901 in 2902;
5.     
izdelki iz tarifne oznake 2905 11 00, ki niso sintetičnega izvora, če so
namenjeni za uporabo kot gorivo za ogrevanje ali pogonsko gorivo;
6.     
izdelki iz tarifne oznake 3403;
7.     
izdelki iz tarifne oznake 3811;
8.     
izdelki iz tarifne oznake 3817;
9.     
izdelki iz tarifnih oznak 3824 99 86, 3824 99 92 (razen preparatov zoper
rjo, ki vsebujejo amine kot aktivne sestavine, ter anorganskih sestavljenih
topil in razredčil za lake in podobne proizvode), 3824 99 93, 3824 99 96 (razen
preparatov zoper rjo, ki vsebujejo amine kot aktivne sestavine, ter anorganskih
sestavljenih topil in razredčil za lake in podobne proizvode), 3826 00 10 in 3826
00 90, če so namenjeni za uporabo kot gorivo za ogrevanje ali pogonsko gorivo.
(4) Za energente po tem zakonu se šteje tudi:
1.     
vsak izdelek, ki je naprodaj oziroma se uporablja oziroma je glede na
namen uporabe pogonsko gorivo;
2.     
vsak izdelek, ki je aditiv oziroma ekstender za pogonska goriva;
3.     
vsak drug ogljikovodik, ki je naprodaj oziroma se uporablja oziroma je
glede na namen uporabe gorivo za ogrevanje, razen šote in biomase.
(5) Za biomaso iz prejšnjega odstavka se štejejo biološko
razgradljive frakcije izdelkov, odpadkov in ostankov iz kmetijstva (vključno s
snovmi rastlinskega in živalskega izvora), gozdarstva in povezanih panog, kot
tudi biološko razgradljive frakcije industrijskih in komunalnih odpadkov.
(6) Za biogoriva po tem zakonu se štejejo:
1.     
bioetanol (etilni alkohol – C2H5OH) iz tarifne
oznake 2207 10 00 – nedenaturiran, koncentracije 80 vol. % ali več, in iz
tarifne oznake 2207 20 00 – denaturiran, kakršnekoli koncentracije;
2.     
biodizel (mono alkil (običajno metil) ester maščobnih kislin, imenovan
tudi FAMAE) iz tarifne oznake 3826 00 10;
3.     
etil terc – butil – eter, proizveden na osnovi bioetanola (imenovan tudi
bio ETBE) iz tarifne oznake 2909 19 10;
4.     
bioplin (mešanica plinov: metana-CH4 (več kot
45 vol. %), ogljikovega dioksida-CO2 in v sledovih dušika
– N2, vodika – H2 in vodikovega sulfida – H2S)
iz tarifne oznake 2705 00 00;
5.     
biodimetileter (CH3–O–CH3) iz tarifne oznake 2909
19 90;
6.     
biometanol iz tarifne oznake 2905 11 00.
(7) Biogoriva iz prejšnjega odstavka se štejejo za pogonsko
gorivo, ko glede fizikalno-kemijskih lastnosti izpolnjujejo pogoje iz veljavnih
standardov in so primerna za direktno uporabo za pogon ali kot dodatek fosilnim
gorivom.
(8) Za električno energijo po tem zakonu se šteje energija iz
tarifne oznake 2716.
89. člen
(posebnosti nadzora energentov)
(1) Določbe tega zakona glede nadzora proizvodnje, predelave
ali skladiščenja ter gibanja trošarinskih izdelkov se uporabljajo le za:
1.     
izdelke iz tarifnih oznak od 1507 do 1518, če so namenjeni za uporabo
kot gorivo za ogrevanje ali pogonsko gorivo;
2.     
izdelke iz tarifnih oznak 2707 10, 2707 20, 2707 30 in 2707 50;
3.     
izdelke iz tarifnih oznak od 2710 12 do 2710 19 67 in od 2710 20 11 do
2710 20 90 (samo za proizvode, katerih manj kot 90 % prostornine (vključno
z izgubami) destilira pri 210 °C, 65 % prostornine ali več (vključno z
izgubami) pa destilira pri 250 °C po metodi ISO 3405 (enakovredna metodi ASTM D
86)), razen za izdelke iz tarifnih oznak 2710 12 21, 2710 12 25, 2710 19 29 in
2710 20 90 (samo za proizvode, katerih manj kot 90 % prostornine (vključno
z izgubami) destilira pri 210 °C, 65 % prostornine ali več (vključno
z izgubami) pa destilira pri 250 °C po metodi ISO 3405 (enakovredna metodi ASTM
D 86)), za katere velja nadzor samo za obsežna tržna gibanja;
4.     
izdelke iz tarifne oznake 2711 (razen za izdelke iz tarifnih oznak 2711
11, 2711 21 in 2711 29);
5.     
izdelke iz tarifne oznake 2901 10;
6.     
izdelke iz tarifnih oznak 2902 20, 2902 30, 2902 41, 2902 42, 2902 43 in
2902 44;
7.     
izdelke iz tarifnih oznak 2905 11 00, ki niso sintetičnega izvora, če so
namenjeni za uporabo kot gorivo za ogrevanje ali pogonsko gorivo;
8.     
izdelke iz tarifnih oznak 3811 11 10, 3811 11 90, 3811 19 00 in 3811 90
00;
9.     
izdelke iz tarifnih oznak 3824 99 86, 3824 99 92 (razen preparatov zoper
rjo, ki vsebujejo amine kot aktivne sestavine, ter anorganskih sestavljenih
topil in razredčil za lake in podobne proizvode), 3824 99 93, 3824 99 96 (razen
preparatov zoper rjo, ki vsebujejo amine kot aktivne sestavine, ter anorganskih
sestavljenih topil in razredčil za lake in podobne proizvode), 3826 00 10 in
3826 00 90, če so namenjeni za uporabo kot gorivo za ogrevanje ali pogonsko
gorivo.
(2) Določbe tega zakona glede nadzora proizvodnje, predelave,
skladiščenja ter gibanja na ozemlju Slovenije se uporabljajo za trda goriva iz
tarifnih oznak 2701, 2702, 2704 in 2713.
(3) Za obsežna tržna gibanja se štejejo nepakirani izdelki,
ki se prevažajo v zabojnikih, ki so sestavni del prevoznih sredstev, ali so v
ISO-zabojnikih ali drugih posodah, ki presegajo 210 litrov. ISO zabojnik je
zabojnik, ki ustreza standardom ISO 668:2013, ISO 1496-1:2013 in ISO
15867:2003.
(4) Če davčni organ ugotovi kršitve tega zakona in izogibanje
plačilu trošarine v skladu s tem zakonom v zvezi z izdelki, ki niso navedeni v
prvem odstavku tega člena, namenjeni ali ponujeni pa so kot gorivo za ogrevanje
oziroma kot pogonsko gorivo, nemudoma o tem obvesti ministrstvo, pristojno za
finance, in Evropsko komisijo.
(5) Na podlagi ugotovitev iz prejšnjega odstavka lahko vlada
razširi seznam izdelkov iz prvega odstavka tega člena ali v soglasju z drugimi
državami članicami sprejme druge ukrepe, ki so potrebni, da se vzpostavi
zakonito stanje.
90. člen
(električna energija)
(1) Ne glede na druge določbe tega zakona je trošarinski
zavezanec za električno energijo:
1.     
dobavitelj električne energije s sedežem v Sloveniji, končnim odjemalcem
v Sloveniji;
2.     
končni odjemalec, ki v okviru opravljanja dejavnosti, električno
energijo za svojo končno rabo pridobi v drugi državi članici oziroma jo uvozi
iz tretjih držav ali mu jo dobavi dobavitelj, ki nima sedeža v Sloveniji;
3.     
proizvajalec, ki električno energijo proizvede za pokrivanje lastnih
potreb ali jo dobavi drugi osebi za njeno končno rabo.
(2) Obveznost za obračun trošarine za proizvajalca iz
3. točke prejšnjega odstavka ne nastane:
1.     
za električno energijo, proizvedeno v mali hidroelektrarni ali iz druge
vrste obnovljive energije, ki ni fosilnega ali jedrskega izvora, z močjo do
vključno 2 MW, in jo proizvajalec porabi za lastno porabo;
2.     
za električno energijo, proizvedeno v gospodinjstvu oziroma na napravah,
ki se uporabljajo za lastno porabo oziroma za začasno oskrbo z električno
energijo v primeru izpada ali motenj običajne oskrbe z električno energijo, pod
pogojem, da je trošarina za energent, porabljen v gospodinjstvu oziroma v
napravah, ki se uporabljajo za začasno oskrbo z električno energijo, plačana.
Proizvajalec iz tega odstavka se ne glede na
5. člen in 4. točko tretjega odstavka 63. člena tega zakona ne priglasi kot
trošarinski zavezanec.
(3) Končni odjemalec električne energije je oseba, ki ima na
odjemnem mestu nameščene merilne naprave za ugotavljanje porabe električne
energije, skladno z zakonom, ki ureja energetiko, in kupuje električno energijo
za lastno končno rabo.
(4) Ne glede na 6. člen tega zakona nastane obveznost za
obračun trošarine takrat, ko:
-       
je električna energija iz električnega prenosnega oziroma
distribucijskega omrežja dobavljena s strani dobavitelja končnemu odjemalcu na
odjemno mesto;
-       
končni odjemalec iz prvega odstavka tega člena vnese oziroma uvozi
električno energijo v Slovenijo oziroma mu jo na odjemno mesto dobavi
dobavitelj, ki nima sedeža v Sloveniji ali
-       
proizvajalec proizvedeno električno energijo porabi za pokrivanje
lastnih potreb ali dobavi drugi osebi za njeno končno rabo.
(5) Za dobave električne energije iz prve alineje prejšnjega
odstavka, za katere dobavitelj končnemu odjemalcu izdaja zaporedne obračune, se
šteje, da so opravljene v trenutku, ko poteče obdobje, na katerega se taki
obračuni nanašajo, vendar to obdobje ne sme biti daljše od enega leta.
(6) Ne glede na prvo alinejo četrtega odstavka tega člena,
nastane obveznost za obračun trošarine za imetnike naprav za samooskrbo z
električno energijo, ki so določeni s predpisom, ki ureja samooskrbo z
električno energijo iz obnovljivih virov energije, za količino električne
energije, določeno v višini razlike med dobavljeno električno energijo s strani
dobavitelja in v distribucijsko omrežje oddano električno energijo iz naprave
za samooskrbo z električno energijo.
(7) Šteje se, da je končni odjemalec vnesel oziroma uvozil
električno energijo v Slovenijo takrat, ko jo je odvzel iz električnega
omrežja.
(8) V primerih iz tretje alineje četrtega odstavka tega člena
se šteje, da obveznost za obračun trošarine nastane zadnji dan v mesecu, v
katerem je proizvajalec proizvedeno električno energijo porabil za pokrivanje
lastnih potreb ali dobavil drugi osebi za njeno končno rabo.
(9) Dobavitelj električne energije obračuna trošarino za
dobavljeno količino električne energije končnim odjemalcem v davčnem obdobju.
Dobavitelj električne energije lahko za tiste odjemalce, ki jim merilne naprave
dobave ne odčitavajo v davčnem obdobju, obračunava trošarino na podlagi
predvidene mesečne dobave. Za naknadno ugotovljene dejansko dobavljene količine
električne energije, ki se nanašajo na pretekla davčna obdobja, dobavitelj
električne energije opravi poračun trošarine v mesečnem obračunu trošarine za
mesec, v katerem ugotovi dejansko dobavljene količine električne energije.
91. člen
(zemeljski plin)
(1) Ne glede na določbe tega zakona je trošarinski zavezanec
za zemeljski plin:
1.     
dobavitelj zemeljskega plina s sedežem v Sloveniji iz omrežja končnim
odjemalcem v Sloveniji;
2.     
končni odjemalec, ki v okviru opravljanja dejavnosti zemeljski plin iz
omrežja za svojo končno rabo pridobi v drugi državi članici oziroma ga uvozi iz
tretjih držav ali mu ga dobavi dobavitelj, ki nima sedeža v Sloveniji;
3.     
proizvajalec, ki proizvedeni zemeljski plin porabi za pokrivanje lastnih
potreb ali ga dobavi drugi osebi za njeno končno rabo.
(2) Končni odjemalec zemeljskega plina je oseba, ki ima na
odjemnem mestu nameščene merilne naprave za ugotavljanje porabe zemeljskega
plina, skladno z zakonom, ki ureja energetiko in kupuje zemeljski plin za
lastno končno rabo.
(3) Ne glede na 6. člen tega zakona nastane obveznost za
obračun trošarine takrat, ko:
-       
je zemeljski plin iz prenosnega oziroma distribucijskega omrežja
zemeljskega plina dobavljen končnemu odjemalcu na odjemno mesto;
-       
končni odjemalec vnese oziroma uvozi zemeljski plin v Slovenijo oziroma
mu ga na odjemno mesto dobavi dobavitelj, ki nima sedeža v Sloveniji;
-       
proizvajalec proizveden zemeljski plin porabi za pokrivanje lastnih
potreb ali ga dobavi drugi osebi za njeno končno rabo.
(4) Šteje se, da je končni odjemalec vnesel oziroma uvozil
zemeljski plin v Slovenijo takrat, ko ga je na odjemnem mestu odvzel iz omrežja
zemeljskega plina.
(5) V primerih iz tretje alineje tretjega odstavka tega člena
se šteje, da obveznost za obračun trošarine nastane zadnji dan v mesecu, v
katerem je proizvajalec proizveden zemeljski plin porabil za pokrivanje lastnih
potreb ali prodal osebi za njeno končno rabo.
(6) Pri gibanju utekočinjenega ali stisnjenega zemeljskega
plina iz druge države članice v Slovenijo ali iz Slovenije v drugo državo
članico se smiselno uporablja 29. člen tega zakona.
(7) Dobavitelj zemeljskega plina obračuna trošarino za
dobavljeno količino zemeljskega plina končnim odjemalcem v davčnem obdobju.
Dobavitelj zemeljskega plina lahko za tiste odjemalce, ki jim merilne naprave
dobave ne odčitavajo v davčnem obdobju, obračunava trošarino na podlagi
predvidene mesečne dobave. Za naknadno ugotovljene dejansko dobavljene količine
zemeljskega plina, ki se nanašajo na pretekla davčna obdobja, dobavitelj
zemeljskega plina opravi poračun trošarine v mesečnem obračunu trošarine za
mesec, v katerem ugotovi dejansko dobavljene količine zemeljskega plina.
92. člen
(trošarinska osnova in znesek trošarine)
(1) Trošarinska osnova je količina električne energije in
zemeljskega plina v megavatnih urah oziroma količina energentov v kilogramih,
kubičnih metrih, litrih ali gigajoulih kalorične vrednosti, kot je določeno pri
posamezni trošarini po tem členu.
(2) Če je količinska enota za trošarino določena v litrih
oziroma kubičnih metrih, se liter oziroma kubični meter merita pri temperaturi
15 stopinj Celzija.
(3) Trošarina se plačuje v
višini:


eurov


1. od motornega bencina
  iz tarifnih oznak 2710 12 31, 2710 12 41, 2710 12 45, 2710 12 49, 2710 12 51
  in 2710 12 59 (za 1.000 litrov), in sicer:

 


1.1 letalski bencin

421,61


1.2 osvinčeni bencin z
  vsebnostjo svinca nad 0,013 g/l

421,61


1.3 neosvinčeni bencin z
  vsebnostjo svinca do 0,013 g/l in z oktanskim številom (RON) do manj kot 98

507,80


1.4 neosvinčeni bencin z
  vsebnostjo svinca do 0,013 g/l in z oktanskim številom (RON) 98 ali več

507,80


2. od plinskega olja iz
  tarifnih oznak od 2710 19 43 do 2710 19 48 in od 2710 20 11 do 2710 20 19 (za
  1.000 litrov), in sicer:

 


2.1 za pogonski namen

426,05


2.2 za gorivo za ogrevanje

157,50


3. od utekočinjenega
  naftnega plina iz tarifnih oznak od 2711 12 11 do 2711 19 00 (za 1.000
  kilogramov), in sicer:

 


3.1 za pogonski namen

127,50


3.2 za gorivo za ogrevanje

0


4. od zemeljskega plina
  iz tarifnih oznak 2711 11 00, 2711 21 00 in 2711 29 00 (za 1 megavatno
  uro – MWh)

 


4.1 za pogonski namen 

8,54


4.2 za gorivo za ogrevanje

1,71


5. od kerozina iz
  tarifnih oznak 2710 19 21 in 2710 19 25 (za 1.000 litrov), in sicer:

 


5.1 za pogonski namen

330,00


5.2 za gorivo za ogrevanje

21,00


6. od kurilnega olja iz
  tarifnih oznak od 2710 19 62 do 2710 19 68 in od 2710 20 31 do 2710 20 39 (za
  1.000 kilogramov) 

15,02


7. od električne energije
  iz tarifne oznake 2716 (v megavatnih urah – MWh)

 


7.1 I. stopnja od 0 do 20
  MWh/leto

3,05


7.2 II. stopnja od 20 MWh do
  160 MWh/leto

3,05


7.3 III. stopnja od 160 MWh do
  10.000 MWh/leto

3,05


7.4 IV. stopnja nad 10.000
  MWh/leto

1,80


8. od trdih goriv iz
  tarifnih oznak 2701, 2702 in 2704 (v gigajoulih kalorične vrednosti) za 1
  gigajoul kalorične vrednosti

0,29


9. od biogoriv iz šestega
  odstavka 88. člena tega zakona (za 1.000 litrov, za 1.000 kilogramov ali za
  en kubični meter)

0


(4) Od energentov iz tretjega odstavka 88. člena tega zakona
in od izdelkov iz 1. in 3. točke četrtega odstavka 88. člena tega zakona,
za katere v skladu s prejšnjim odstavkom znesek trošarine ni določen, se
trošarina plačuje glede na namen uporabe po znesku, ki je predpisan za
enakovredno pogonsko gorivo oziroma gorivo za ogrevanje.
(5) Trošarina za aditive in ekstenderje, za goriva za
pogonski namen je enaka trošarini za pogonsko gorivo, ki se mu lahko dodajo. Za
aditive, ki se lahko dodajo različnim vrstam energentov, se uporabi znesek
trošarine za energent z višjim zneskom trošarine.
(6) Določitev stopnje odjema iz 7. točke tretjega odstavka
tega člena za posamezno odjemno mesto v tekočem koledarskem letu se opravi na
podlagi podatka o porabi električne energije na tem odjemnem mestu v preteklem
koledarskem letu. Trošarinski zavezanec v mesecu januarju preveri pravilnost
uvrstitve v stopnjo odjema za preteklo koledarsko leto in opravi popravek
stopnje odjema ter obračuna razliko trošarine v mesečnem obračunu trošarine za
mesec januar. Ob spremembi na odjemnem mestu med koledarskim letom opravi
trošarinski zavezanec preverjanje pravilnosti uvrstitve v stopnjo odjema za
posamezno odjemno mesto v tekočem letu in opravi popravek stopnje odjema ter
obračuna razliko trošarine v mesečnem obračunu trošarine, za mesec, v katerem
je ugotovljena dejanska stopnja odjema.
(7) Če je za trda goriva iz 8. točke tretjega odstavka tega
člena kalorična vrednost določena v spodnji in zgornji oziroma v neto in bruto
vrednosti, se za obračun trošarine upošteva zgornja oziroma bruto kalorična
vrednost.
(8) Od izdelkov, ki so navedeni v prvem odstavku
89. člena tega zakona, ki niso naprodaj in se ne uporabljajo za pogonski
namen ali kot gorivo za ogrevanje oziroma glede na namen uporabe niso pogonsko
gorivo ali gorivo za ogrevanje, ob sprostitvi v porabo v Sloveniji ne nastane
obveznost za obračun in plačilo trošarine ter se zanje določbe tega zakona o nadzoru,
razen za gibanja med državami članicami, ne uporabljajo.
(9) Ne glede na 110. člen tega zakona trošarina za energente
iz tretjega odstavka tega člena, razen za biogoriva iz 9. točke tretjega
odstavka tega člena, ne sme biti nižja od minimalne trošarine, določene z
Direktivo 2003/96/ES.
(10) Ne glede na znesek iz 4.1 točke tretjega odstavka tega
člena trošarina za zemeljski plin za pogon vozil do 31. 12. 2025 znaša
0,00 eura.
(11) Podrobnejši način obračunavanja trošarine za električno
energijo iz šestega odstavka tega člena določi minister, pristojen za finance.
93. člen
(vračilo trošarine za industrijsko-komercialni namen)
(1) Za energente, ki se dokazljivo porabijo za pogon
statičnih delovnih strojev, strojev v gradbeništvu, motornih tirnih vozil v železniškem
prometu ter žičnic in strojev ter naprav na smučiščih (poraba za
industrijsko-komercialni namen), imajo kupci – osebe, ki opravljajo dejavnost,
pravico do vračila trošarine v višini 50 % povprečnega zneska trošarine, ki je
predpisana za plinsko olje za pogonski namen v obdobju, za katerega se zahteva
vračilo trošarine. Za stroje v gradbeništvu se štejejo stroji, ki se
uporabljajo pri dejanskem opravljanju dejavnosti, ki se uvršča v področje
»Gradbeništvo«, v skladu s predpisom, ki ureja standardno klasifikacijo
dejavnosti.
(2) Upravičenec iz prejšnjega odstavka je dolžan voditi
evidence o nabavi in porabi goriva. Vračilo trošarine uveljavlja na podlagi
zahtevka, ki ga vloži pri davčnem organu, računov o nabavljenem gorivu ter
evidence o nabavi in porabi goriva, davčni organ pa lahko zahteva predložitev
še drugih dokazil. Upravičenec, ki nima sedeža v Sloveniji, mora davčnemu
organu predložiti tudi dokazilo o opravljanju dejavnosti in pogodbo oziroma
drugo dokazilo o opravljanju gradbenih del na ozemlju Slovenije.
(3) Zahtevek za vračilo trošarine iz prejšnjega odstavka se
vloži kot mesečni zahtevek do zadnjega dne tekočega meseca za pretekli mesec,
in sicer v pisni ali elektronski obliki. Upravičenec je dolžan hraniti listine,
na podlagi katerih mu je bila vrnjena trošarina, do roka, ki ga določa 62. člen
tega zakona.
(4) Način vračila trošarine, vsebino zahtevka za vračilo in
vsebino evidence, ki jo mora voditi upravičenec iz prvega odstavka tega člena,
predpiše minister, pristojen za finance.
94. člen
(vračilo trošarine za kmetijsko in gozdarsko mehanizacijo)
(1) Za energente, ki se dokazljivo porabijo za pogon
kmetijske in gozdarske mehanizacije (vključno s traktorji), imajo kupci pravico
do vračila trošarine v višini 70 % povprečnega zneska trošarine, ki je
predpisana za plinsko olje za pogonski namen v obdobju, za katerega se zahteva
vračilo trošarine.
(2) Vračilo trošarine se priznava za dejansko porabljene
količine goriva, vendar največ do višine normativne porabe goriva. Normativna
poraba goriva se določi za koledarsko leto glede na površino in dejansko rabo
kmetijskih in gozdnih zemljišč v Sloveniji v uporabi upravičenca, kot ju
izkazujejo grafične enote rabe zemljišč kmetijskega gospodarstva oziroma
zemljiški kataster. Do vračila trošarine so upravičene osebe iz prejšnjega
odstavka, ki so v registru kmetijskih gospodarstev pri ministrstvu, pristojnem
za kmetijstvo, evidentirane kot nosilci kmetijskega gospodarstva ali kot člani
agrarne skupnosti in imajo na dan 30. junija leta, za katero se uveljavlja
vračilo, v uporabi toliko kmetijskih in gozdnih zemljišč, da njihova normativna
poraba goriva dosega količino goriva, ki je določena s predpisom iz šestega
odstavka tega člena.
(3) Ne glede na prejšnji odstavek so do vračila trošarine
upravičene osebe, ki niso nosilci kmetijskega gospodarstva in so fizična oseba,
pravna oseba, člani agrarne skupnosti ali samostojni podjetnik posameznik ter
imajo na dan 30. junija leta, za katero se vračilo uveljavlja, v uporabi
toliko gozdnih zemljišč, da njihova normativna poraba za gozd dosega količino
goriva, ki je določena s predpisom iz šestega odstavka tega člena.
(4) Fizične osebe vložijo zahtevek za vračilo trošarine pri
davčnem organu kot letni zahtevek do 30. junija tekočega leta za preteklo
leto, in sicer v papirni ali elektronski obliki. Upravičenec listine, na
podlagi katerih je uveljavljal vračilo trošarine, predloži na zahtevo davčnega
organa. Upravičenec je dolžan hraniti listine, na podlagi katerih mu je bila
vrnjena trošarina, do roka, ki ga določa 62. člen tega zakona.
(5) Pravne osebe, člani agrarne skupnosti in samostojni
podjetniki posamezniki vložijo zahtevek za vračilo trošarine z računi za
nabavljeno gorivo pri davčnem organu kot mesečni zahtevek do zadnjega dne
tekočega meseca za pretekli mesec, kot zahtevek za koledarsko trimesečje
(januar – marec, april – junij, julij – september, oktober – december) v 60
dneh po preteku koledarskega trimesečja ali kot letni zahtevek do
31. marca tekočega leta za preteklo leto. Upravičenec do vračila izbere mesečni,
trimesečni ali letni način uveljavljanja vračila v okviru posameznega
koledarskega leta. Mesečni, trimesečni in letni način uveljavljanja vračila
trošarine v posameznem koledarskem letu se izključujejo. Zahtevek za vračilo
trošarine se vloži v papirni ali elektronski obliki. Upravičenec je dolžan
hraniti listine, na podlagi katerih mu je bila vrnjena trošarina, do roka, ki
ga določa 62. člen tega zakona.
(6) Način vračila trošarine, kriterije za določitev
normativne porabe goriva in količino goriva iz drugega odstavka tega člena,
vsebino zahtevka za vračilo in potrebna dokazila predpiše minister, pristojen
za finance, v soglasju z ministrom, pristojnim za kmetijstvo.
95. člen
(vračilo trošarine za komercialni prevoz)
(1) Za plinsko olje, ki se dokazljivo porabi kot pogonsko
gorivo za komercialni prevoz, imajo kupci – osebe, ki opravljajo registrirano
dejavnost in imajo sedež v Uniji ali državah članicah Evropskega združenja za
prosto trgovino (v nadaljnjem besedilu: EFTA), pravico do vračila dela plačane
trošarine. Vračilo se določi v višini razlike med zneskom povprečne trošarine,
ki jo za posamezen koledarski mesec ugotovi minister, pristojen za finance, in
najnižjim dovoljenim zneskom, ki ga določa 7. člen Direktive 2003/96/ES.
(2) Za potrebe prejšnjega odstavka se šteje, da je plinsko
olje porabljeno kot pogonsko gorivo za komercialni prevoz, če je porabljeno za:
-       
prevoz blaga za plačilo ali za lasten račun z lastnimi ali najetimi
registriranimi motornimi vozili ali tovornjaki s prikolico, ki so namenjeni
izključno cestnemu prevozu blaga in z največjo dovoljeno maso, ki ni manjša od
7,5 tone, ali
-       
prevoz potnikov – linijski ali izredni, z motornimi vozili kategorije M2
ali M3, kot jih določajo predpisi, ki urejajo področje ugotavljanja skladnosti
vozil.
(3) Upravičenec vračilo plačane trošarine uveljavlja na
podlagi zahtevka, ki ga vloži pri davčnem organu, in računov o nakupu plinskega
olja, ki vključujejo registrsko oznako za zadevno vozilo, davčni organ pa lahko
zahteva predložitev še drugih dokazil. Upravičenec iz druge države članice
Unije ali države članice EFTA, ki zahteva vračilo trošarine, davčnemu organu
predloži tudi dokazilo o opravljanju dejavnosti in dokazilo o registraciji
vozila. Upravičenec vodi evidence o nakupu in porabi plinskega olja ter o vrsti
in številu vozil, s katerimi razpolaga.
(4) Zahtevek za vračilo trošarine iz prvega odstavka tega
člena in dokazila iz tretjega odstavka tega člena se pri davčnem organu vložijo
kot mesečni zahtevek do zadnjega dne tekočega meseca za pretekli mesec, kot
zahtevek za koledarsko trimesečje (januar – marec, april – junij, julij –
september, oktober – december) v 60 dneh po preteku koledarskega trimesečja ali
kot letni zahtevek do 31. marca tekočega leta za preteklo leto.
Upravičenec do vračila izbere mesečni, trimesečni ali letni način uveljavljanja
vračila v okviru posameznega koledarskega leta. Mesečni, trimesečni in letni
način uveljavljanja vračila trošarine v posameznem koledarskem letu se
izključujejo. Zahtevek za vračilo trošarine se vloži v papirni ali elektronski
obliki. Listine, na podlagi katerih mu je bila vrnjena trošarina, je dolžan
hraniti do roka, ki ga določa 62. člen tega zakona.
(5) Način vračila trošarine, vsebino zahtevka za vračilo in
potrebna dokazila ter evidence, ki jih mora voditi upravičenec iz prvega
odstavka tega člena, predpiše minister, pristojen za finance.
96. člen
(oprostitev trošarine za energetsko intenzivna podjetja)
(1) Plačilo trošarine se oprosti oziroma se trošarina lahko vrne
za energente, za katere je plačan minimalni znesek obdavčitve iz priloge I,
preglednice C, Direktive 2003/96/ES, ki se v okviru opravljanja dejavnosti
dokazljivo porabijo za proizvodnjo toplote za proizvodnjo izdelkov in je
podjetje energetsko intenzivno ter se dejavnost proizvodnje izdelkov uvršča v
področje »Predelovalne dejavnosti«, v skladu s predpisom, ki ureja standardno
klasifikacijo dejavnosti.
(2) Podjetje je energetsko intenzivno, če letni strošek
nabave energentov in električne energije, nabavljen ali proizveden v okviru
dejavnosti, znaša najmanj 3 % letne proizvodne vrednosti. Strošek nabave
energentov in električne energije vključuje vse davke, razen odbitnega davka na
dodano vrednost. Proizvodna vrednost pomeni prihodke, vključno s subvencijami, povezanimi
s ceno izdelka, povečano ali zmanjšano za spremembo zalog končnih in
nedokončanih izdelkov ter blaga in storitev, nabavljenih za nadaljnjo prodajo,
zmanjšano za nabave blaga ali storitev za nadaljnjo prodajo.
(3) Oprostitev iz prvega odstavka tega člena se lahko
uveljavi s pridobitvijo dovoljenja za oproščenega uporabnika v skladu s 47.
členom tega zakona. Za pridobitev dovoljenja za oproščenega uporabnika mora
oseba, poleg pogojev iz tretjega odstavka 48. člena tega zakona, razen uporabe
trošarinskih izdelkov za namene iz 72. ali 97. člena tega zakona, izpolniti
pogoj, da je v preteklem koledarskem letu bila energetsko intenzivno podjetje.
Vračilo plačane trošarine se lahko uveljavi na podlagi letnega zahtevka za
vračilo trošarine.
(4) Upravičenec na podlagi evidenc o vrsti in porabi
energenta za koledarsko leto predloži letni obračun ali zahtevek za vračilo
trošarine, iz katerega je razvidna porabljena količina energenta in znesek
plačila trošarine in okoljske dajatve za onesnaževanje zraka z emisijo
ogljikovega dioksida, v skladu s predpisom, ki ureja okoljsko dajatev za
onesnaževanje zraka z emisijo ogljikovega dioksida ter podatke iz letnega
poročila, ki dokazujejo, da je upravičenec za koledarsko leto energetsko intenziven.
Oprostitev ali vračilo trošarine se prizna za dejansko porabljene količine
energenta, ob pogoju, da znesek plačane trošarine ali okoljske dajatve presega
minimalni znesek obdavčitve. Če upravičenec do vračila trošarine oziroma
oproščeni uporabnik ne izpolni pogoja minimalnega zneska obdavčitve, je
upravičen do vračila trošarine v višini, ki presega minimalni znesek
obdavčitve, oziroma nastane obveznost za obračun trošarine, v višini
minimalnega zneska obdavčitve, če je energente prejemal kot oproščeni
uporabnik.
(5) Obračun ali zahtevek za vračilo trošarine se vloži pri
davčnem organu do 30. junija za preteklo koledarsko leto, v papirni ali
elektronski obliki. Upravičenec je dolžan hraniti listine, na podlagi katerih
mu je bila vrnjena oziroma oproščena trošarina, do roka, ki ga določa 62. člen
tega zakona. Oproščeni uporabnik mora plačati obračunano trošarino najpozneje
30. dan po izteku roka za predložitev obračuna trošarine.
(6) Oprostitev oziroma vračilo trošarine iz tega člena se
šteje za državno pomoč in se dodeli, če so izpolnjeni pogoji iz 44. člena Uredbe
Komisije (EU) št. 651/2014 z dne 17. junija 2014 o razglasitvi nekaterih
vrst pomoči za združljive z notranjim trgom pri uporabi členov 107 in 108
Pogodbe (UL L št. 187 z dne 26. 6. 2014, str. 1). Davčni organ višino
državne pomoči sporoči ministrstvu, pristojnemu za finance, vsako leto
najkasneje do 31. marca tekočega leta za preteklo koledarsko leto.
(7) Podrobnejše pogoje in postopke za uveljavitev oprostitve oziroma
vračilo trošarine iz tega člena predpiše minister, pristojen za finance.
97. člen
(uporaba energentov in električne energije za namene, za
katere se ne plača trošarina)
(1) Obveznost za obračun trošarine ne nastane oziroma se
trošarina lahko vrne za energente, ki se v okviru opravljanja dejavnosti
porabijo:
1.     
kot pogonsko gorivo v letalskem in pomorskem prometu ter za pogon
ribiških plovil, razen v primeru uporabe letala oziroma plovila za zasebne
namene;
2.     
za proizvodnjo električne energije;
3.     
za skupno proizvodnjo toplotne in električne energije (kogeneracijo);
4.     
v prostorih proizvajalca energentov za proizvodnjo energentov, razen če
so bili porabljeni kot pogonsko gorivo za transportna sredstva;
5.     
za druge namene in ne kot pogonsko gorivo ali gorivo za ogrevanje;
6.     
za proizvodnjo nekovinskih mineralnih izdelkov;
7.     
za dvojno rabo, na primer kot gorivo za ogrevanje in hkrati za namen, ki
ni pogon ali ogrevanje (poraba energentov za kemijsko redukcijo, poraba v
elektrolitskih in metalurških procesih).
(2) Obveznost za obračun trošarine ne nastane oziroma se
trošarina lahko vrne za električno energijo, ki se v okviru opravljanja
dejavnosti:
1.     
porabi za kemijsko redukcijo in elektrolitske ali metalurške procese;
2.     
v prostorih proizvajalca porabi za proizvodnjo električne energije;
3.     
porabi za proizvodnjo izdelkov in predstavlja več kakor 50 % stroška
izdelka;
4.     
porabi za proizvodnjo nekovinskih mineralnih izdelkov.
(3) Za uporabo letala oziroma plovila za zasebne namene iz 1.
točke prvega odstavka tega člena se šteje lastnikova uporaba letala oziroma
plovila ali uporaba na podlagi najema oziroma drugega naslova, ki se ne more
opredeliti kot pridobitna dejavnost oziroma v primerih, ko se ne uporablja za
prevoz potnikov ali blaga oziroma ko ne gre za opravljanje prevoznih storitev
oziroma v primeru, ko letala oziroma plovila uporabljajo državni organi.
(4) Proizvodnja nekovinskih mineralnih izdelkov pomeni
dejavnost, ki se uvršča v oddelek »Proizvodnja nekovinskih mineralnih izdelkov«
v skladu s predpisom, ki ureja standardno klasifikacijo dejavnosti.
(5) Strošek izdelka iz 3. točke drugega odstavka tega člena pomeni
seštevek skupne nabave blaga in storitev, povečan za stroške dela in
amortizacije na ravni podjetja. Ta strošek se obračunava na enoto povprečja.
Strošek električne energije pomeni dejansko plačano ceno električne energije
ali strošek proizvodnje električne energije, če jo proizvaja podjetje.
(6) Poraba energenta za ogrevanje se nanaša na vse primere,
kadar energenti izgorevajo in se sprošča toplotna energija ne glede na namen
porabe sproščene toplotne energije.
(7) Dobava in poraba energenta za namene iz 2. in
3. točke prvega odstavka tega člena se, ne glede na vrsto tehnologije in
način izgorevanja energenta, šteje kot poraba goriva za ogrevanje.
(8) Upravičenec iz prvega oziroma drugega odstavka tega člena
lahko uveljavi oprostitev s pridobitvijo dovoljenja za oproščenega uporabnika
trošarinskih izdelkov v skladu s 47. členom tega zakona ali kot vračilo plačane
trošarine pod pogoji in na način, ki ga določa ta zakon. Oba načina se
izključujeta.
(9) Letalski in pomorski prevozniki s sedežem v drugi državi
članici ali tretji državi, ki kupujejo energente – pogonsko gorivo v Sloveniji,
uveljavljajo oprostitev iz 1. točke prvega odstavka tega člena s predložitvijo
listin o vpisu v ustrezen register v državi, v kateri so registrirani, in
prevoznih listin, s katerih je razvidno, da gre za opravljanje pridobitne
dejavnosti.
(10) Podrobnejše pogoje za uveljavitev oprostitve iz prvega
in drugega odstavka tega člena predpiše minister, pristojen za finance.
98. člen
(označitev energentov)
(1) Plinska olja iz tarifnih oznak od 2710 19 43 do
2710 19 48 in od 2710 20 11 do 2710 20 19 ter kerozini iz tarifne oznake
2710 19 21 in 2710 19 25, ki se uporabljajo kot gorivo za ogrevanje, morajo
biti označeni s predpisanim sredstvom za označevanje. Označevanje energentov se
lahko opravlja le v trošarinskem skladišču, ki ima dovoljenje davčnega organa
za označevanje.
(2) Energenti, vneseni iz druge države članice ali uvoženi iz
tretje države oziroma s tretjega ozemlja, se štejejo za označene, če jih
spremlja potrdilo tujega pristojnega organa, proizvajalca oziroma tujega
označevalca, da so bili označeni v drugi državi članici ali tretji državi
oziroma na tretjem ozemlju in da, glede na vrsto in količino, vsebujejo tiste
snovi za označevanje, ki so predpisane na podlagi tega zakona. Če oseba, ki
vnaša energente, oziroma uvoznik ne razpolaga s potrdilom ali ne more drugače
dokazati, da so energenti označeni, se energenti štejejo za neoznačene.
(3) Skladiščenje posameznih energentov mora biti organizirano
na način, ki zagotavlja, da drugi izdelki ne vplivajo na nevtraliziranje
sredstva za označevanje.
(4) Vrsto in količino sredstva za označevanje ter postopek
označevanja energentov na podlagi tega člena predpiše minister, pristojen za
finance.
99. člen
(uporaba označenih energentov)
(1) Označeni energenti se uporabljajo za ogrevanje in se ne
smejo uporabljati za noben drug namen ter se ne smejo točiti za pogon motornih
vozil oziroma plovil ali drugih motorjev oziroma se ne smejo točiti v rezervoar
motornih vozil oziroma plovil ali drugih motorjev.
(2) Ne glede na prejšnji odstavek je dovoljena uporaba
označenega energenta v hladilno-grelnih napravah vozil, če sta rezervoarja za
pogon motorja in hladilno-grelne naprave ločena.
(3) Energent v rezervoarju motornih vozil oziroma plovil ali
drugih motorjev se šteje za označeni energent, če vsebuje sredstvo za
označevanje v kateri koli koncentraciji. Metodo, s katero se ugotavlja
prisotnost sredstva za označevanje, predpiše minister, pristojen za finance.
(4) Iz energenta, označenega v skladu z 98. členom tega
zakona, ni dovoljeno odstraniti sredstva za označevanje oziroma zmanjševati
njegove koncentracije.
(5) Energentu, označenemu v skladu z 98. členom tega zakona,
ni dovoljeno dodajati substanc, ki onemogočajo ugotavljanje označenosti.
(6) Če davčni organ z uporabo ustreznih tehničnih sredstev ali
naprav ugotovi, da se označeni energent uporablja v nasprotju s prvim odstavkom
tega člena, izda odredbo za izčrpanje energenta in čiščenje rezervoarja.
Črpanje in čiščenje rezervoarja se lahko opravita na katerem koli pooblaščenem
servisu. Voznik oziroma lastnik motornega vozila oziroma plovila ali drugega
motorja v roku dveh delovnih dni davčnemu organu predloži dokaz, da je odredbo
izvršil. Stroške črpanja označenega energenta in čiščenja rezervoarja nosi
voznik vozila, v katerem je bil odkrit označeni energent, oziroma lastnik
vozila.
100. člen
(prodaja energentov za pogonski namen)
Vsaka oseba, ki opravlja dejavnost prodaje energentov, pri
prodaji teh energentov zagotovi, da energenti, ki se uporabljajo in prodajajo
za pogon, niso označeni energenti in se točijo v skladu s prvim in drugim
odstavkom prejšnjega člena.
XIX. NADZOR NAD OBRAČUNAVANJEM, PLAČEVANJEM IN VRAČILI
TROŠARINE TER POSEBNOSTI NADZORA NAD DOLOČENIMI IZDELKI
101. člen
(posebnosti nadzora)
(1) Poseben nadzor proizvodnje, predelave, skladiščenja in
gibanja na ozemlju Slovenije velja za:
1.     
izdelke iz tarifnih oznak 2710 19 91, 2710 19 99, 2710 20 90 in 3826 00
90, za obsežna tržna gibanja in
2.     
izdelke iz tarifnih oznak 2401 10 in 2401 20.
(2) Gibanje izdelkov iz prejšnjega odstavka spremlja
komercialni dokument.
(3) Oseba ki proizvaja, predeljuje, skladišči ali prevaža
izdelke, vsako proizvodnjo, predelavo, skladiščenje in gibanje izdelkov iz
prvega odstavka tega člena:
1.     
prijavi davčnemu organu najmanj tri delovne dni pred njenim začetkom;
2.     
zagotovi, da gibanje izdelkov spremlja komercialni dokument in
3.     
vodi evidenco proizvodnje, predelave, skladiščenja in gibanja izdelkov
iz prejšnjega odstavka.
(4) Podrobnejši način in obliko prijave ter vsebino in
vodenje evidenc iz prejšnjega odstavka predpiše minister, pristojen za finance.
102. člen
(nadzor)
(1) Izvajanje določb tega zakona in predpisov, sprejetih na
njegovi podlagi, nadzoruje davčni organ v skladu s tem zakonom, zakonom, ki
ureja davčni postopek, in zakonom, ki ureja finančno upravo, pri uvozu pa tudi
v skladu s carinsko zakonodajo, kot da bi bila trošarina uvozna dajatev.
(2) Nadzor po tem zakonu praviloma obsega nadzor nad:
-       
proizvodnjo trošarinskih izdelkov;
-       
prijavami trošarinskih zavezancev in najavami posameznih gibanj
trošarinskih izdelkov;
-       
obračunavanjem in plačevanjem trošarine;
-       
izpolnjevanjem pogojev za pridobitev dovoljenj iz tega zakona;
-       
poslovanjem imetnikov dovoljenj;
-       
označevanjem trošarinskih izdelkov;
-       
namensko porabo trošarinskih izdelkov;
-       
gibanjem, odpremo in prejemom trošarinskih izdelkov;
-       
vodenjem predpisanih evidenc;
-       
popisi trošarinskih izdelkov na zalogi;
-       
uničevanjem trošarinskih izdelkov;
-       
upravičenostjo do vračila trošarine, odpusta plačila trošarine in
oprostitvijo plačila trošarine;
-       
ostale nadzore z namenom, da se zagotovi pravilno izvajanje določb tega
zakona.
(3) Zaradi zagotovitve spoštovanja izvajanja določb tega
zakona lahko davčni organ kot ukrep nadzora določi predvsem:
1.     
obveznost obveščanja o prejemu ali odpremi trošarinskih izdelkov, času
in načinu prevoza ter kraju in času dobave trošarinskih izdelkov;
2.     
fizično prisotnost v času, ko je trošarinsko skladišče odprto oziroma ko
se trošarinski izdelki, ki so bili nabavljeni brez plačila trošarine, prenašajo
v proizvodnjo;
3.     
druge ukrepe, ki zagotavljajo nadzor nad gibanjem, prejemanjem,
proizvodnjo, skladiščenjem in odpošiljanjem trošarinskih izdelkov;
4.     
namestitev dodatnih merilnih naprav, plombiranje meril oziroma drugih
mest, iz katerih bi se lahko trošarinski izdelki nenadzorovano iznašali.
(4) Ukrepi nadzora iz prejšnjega odstavka se smiselno
uporabljajo za nadzor nad izdelki iz prvega odstavka 85. člena in prvega
odstavka 101. člena tega zakona.
XX. KAZENSKE DOLOČBE
103. člen
(trošarinski prekrški)
(1) Z globo od 800 do 10.000 eurov se kaznuje za prekršek pravna
oseba, če:
1.     
pred začetkom gibanja trošarinskih izdelkov pri davčnem organu ne vloži
vloge za odobritev gibanja (tretji odstavek 22. člena);
2.     
kot pošiljatelj ali prodajalec trošarinskih izdelkov v drugo državo
članico ali prejemnik trošarinskih izdelkov iz druge države članice ne izpolni
predpisanih obveznosti (29. člen, 30. člen);
3.     
ne zagotovi, da gibanje trošarinskih izdelkov spremlja pravilno
izpolnjen elektronski trošarinski dokument oziroma pravilno izpolnjen elektronski
poenostavljeni trošarinski dokument (prvi in tretji odstavek 35. člena);
4.     
(črtana)
5.     
ne obvesti davčnega organa, da ni prejel poročila o prejemu oziroma
poročila o izvozu (dvanajsti odstavek 35. člena);
6.     
ne upošteva določb glede uporabe komercialnega dokumenta (drugi odstavek
33. člena);
7.     
ne prekliče elektronskega trošarinskega dokumenta, čeprav obstaja razlog
za preklic in se gibanje še ni začelo (drugi odstavek 35. člena);
8.     
ne zagotovi, da pošiljko spremlja enotna trošarinska referenčna oznaka
oziroma enotna poenostavljena trošarinska referenčna oznaka ali tiskana
različica elektronskega trošarinskega dokumenta oziroma komercialni ali upravni
dokument, v katerem je navedena referenčna oznaka (sedmi in osmi odstavek 35.
člena);
9.     
kot pošiljatelj trošarinskih izdelkov davčnega organa ne obvesti o
nepravilnih podatkih v elektronskem trošarinskem dokumentu oziroma elektronskem
poenostavljenem trošarinskem dokumentu oziroma mu ne posreduje pravilnih
podatkov (četrti odstavek 35. člena);
10.  
ne predloži poročila o prejemu pošiljke v predpisanem roku (prvi
odstavek 36. člena);
11.  
kot prejemnik trošarinskih izdelkov davčnega organa ne obvesti o
nepravilnih podatkih v poročilu o prejemu oziroma mu ne posreduje pravilnih
podatkov (tretji odstavek 36. člena);
12.  
uporabi nadomestni postopek v času, za katerega davčni organ ni objavil
informacije, da računalniško podprti sistem ni na voljo (38. člen);
13.  
uporabi nadomestni postopek in pri tem ne upošteva predpisanih določb
(39. člen);
14.  
ne predloži instrumenta zavarovanja plačila trošarine ali ga ne predloži
v ustreznem znesku (58. člen, 59. člen);
15.  
ne razvrsti trošarinskih izdelkov na način, kot je določen v 65., 66.,
67., 68., 69., 70., 82., 83., 84., 85. in 88. členu tega zakona;
16.  
postopka denaturacije ne izvrši v trošarinskem skladišču ali ga ne
izvrši po predpisanem postopku in z uporabo predpisanega denaturanta (sedmi
odstavek 72. člena v povezavi z devetim odstavkom 72. člena);
17.  
o predvideni odpremi oziroma dobavi vina ne obvesti davčnega organa
(četrti odstavek 74. člena, 75. člen).
(2) Z globo od 3.200 do 30.000 eurov se za prekršek iz
prejšnjega odstavka kaznuje pravna oseba, ki je po zakonu, ki ureja gospodarske
družbe, srednja ali velika gospodarska družba.
(3) Z globo od 800 do 10.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prvega odstavka tega člena.
(4) Z globo od 600 do 4.000 eurov se kaznuje tudi odgovorna oseba
pravne osebe, če pa se pravna oseba po zakonu, ki ureja gospodarske družbe,
šteje za srednjo ali veliko gospodarsko družbo, se odgovorna oseba pravne osebe
za prekrške iz prvega odstavka tega člena kaznuje z globo od 800 do 4.000
eurov. Z globo v višini od 400 do 4.000 eurov se za prekrške iz prvega odstavka
tega člena kaznuje tudi odgovorna oseba samostojnega podjetnika posameznika ali
odgovorna oseba posameznika, ki samostojno opravlja dejavnost.
(5) Z globo od 250 do 400 eurov se kaznuje posameznik, če
stori prekršek iz prvega odstavka tega člena.
104. člen
(hujši trošarinski prekrški)
(1) Z globo od 4.000 do 75.000 eurov se kaznuje za prekršek pravna
oseba, če:
1.     
sprosti trošarinske izdelke v porabo in zanje ne obračuna trošarine
(prvi odstavek 6. člena v povezavi z drugim in petim odstavkom 6. člena ter
prvim in drugim odstavkom 9. člena) ali trošarine ne obračuna takrat, ko
nastane obveznost za obračun trošarine (prvi in četrti odstavek 6. člena,
8. člen, 13. člen, četrti in šesti odstavek 90. člena, tretji odstavek 91.
člena);
2.     
trošarine ne obračuna od predpisanih osnov po stopnjah oziroma zneskih,
ki veljajo na dan nastanka obveznosti za obračun trošarine (dvanajsti odstavek
6. člena, drugi odstavek 8. člena, tretji odstavek 73. člena, peti odstavek 79.
člena);
3.     
vnese, uvozi, proizvede, skladišči, prevaža, nabavi ali kako drugače
pridobi oziroma ima v lasti ali posesti trošarinske izdelke, za katere niso
bili izvedeni predpisani postopki za obračun trošarine ali preseže količine iz
prvega, drugega in četrtega odstavka 7. člena, ter zanje ne obračuna in plača
trošarine v Sloveniji oziroma vnese tobačne izdelke, ki niso opremljeni s
tobačno znamko iz 87. člena tega zakona, v količinah, ki presegajo količine iz
prvega in drugega odstavka 7. člena tega zakona (deseti odstavek 8. člena,
drugi odstavek 9. člena v povezavi s 63. členom);
4.     
ne predloži oziroma ne predloži v predpisanem roku obračuna trošarine
ali v obračunu ne izkaže pravilnih in popolnih podatkov (deveti in enajsti
odstavek 8. člena, 10. člen, 11. člen, 13. člen, četrti odstavek 73.
člena, šesti odstavek 79. člena);
5.     
ne plača trošarine oziroma je ne plača v predpisanem roku (deveti in
enajsti odstavek 8. člena, prvi odstavek 12. člena, 13. člen, šesti
odstavek 79. člena);
6.     
kot imetnik dovoljenja ne izpolnjuje obveznosti, določenih v tem zakonu
(tretji odstavek 16. člena, prvi odstavek 45. člena, prvi odstavek 49. člena,
prvi odstavek 52. člena, prvi odstavek 56. člena, tretji odstavek 74. člena),
ali ne odpravi nepravilnosti v določenem roku (drugi odstavek 45. člena,
drugi odstavek 49. člena, drugi odstavek 52. člena, drugi odstavek 56. člena);
6.a  kot certificirani ali začasno certificirani prejemnik
oziroma certificirani ali začasno certificirani pošiljatelj ne izpolnjuje
obveznosti, določenih v tem zakonu (29. člen, četrti odstavek 56.a člena,
četrti odstavek 56.b člena, prvi in tretji odstavek 56.c člena), ali ne odpravi
nepravilnosti v določenem roku (peti odstavek 56.a člena, peti odstavek 56.b
člena);
7.     
zahteva odpust plačila trošarine na podlagi neresničnih podatkov (18.
člen);
8.     
zahteva vračilo trošarine na podlagi neresničnih podatkov (19. člen, 20.
člen, 93. člen, 94. člen, 95. člen, 96. člen, 97. člen);
9.     
kot začasno pooblaščeni prejemnik ne izpolni obveznosti po tem zakonu
(četrti odstavek 36. člena in drugi odstavek 53. člena);
10.  
ne izda računa ali drugega dokumenta oziroma sprostitve v porabo ne
evidentira v svoje poslovne knjige oziroma v evidenco zalog (60. člen);
11.  
v svojem knjigovodstvu ne zagotovi predpisanih podatkov oziroma ne vodi
predpisanih evidenc ali v evidenci ne zagotovi pravilnih in resničnih podatkov
(tretji odstavek 49. člena, 61. člen, 1. točka tretjega odstavka 74.
člena, deseti odstavek 79. člena, tretji odstavek 87. člena, drugi odstavek 93.
člena, tretji odstavek 95. člena, tretji odstavek 101. člena);
12.  
ne hrani dokumentacije oziroma je ne hrani do poteka predpisanih rokov
(62. člen, tretji odstavek 87. člena, tretji odstavek 93. člena, četrti in peti
odstavek 94. člena, četrti odstavek 95. člena, peti odstavek 96. člena);
13.  
davčnemu organu ne prijavi začetka, spremembe ali prenehanja opravljanja
dejavnosti s trošarinskimi izdelki (63. člen, prvi odstavek 64. člena v
povezavi z drugim odstavkom 64. člena, četrti odstavek 76. člena, četrti
odstavek 78. člena, sedmi odstavek 79. člena);
14.  
odpremi ali omogoči, da se etilni alkohol odpremi iz trošarinskega
skladišča ali vnese iz druge države članice ali uvozi brez plačila trošarine za
uporabo v proizvodnji neprehrambnih izdelkov, ne da bi bil denaturiran v skladu
s tem zakonom (peti odstavek 72. člena v povezavi s šestim odstavkom 72.
člena);
15.  
prodaja trošarinske izdelke, ki so priznani kot lastna raba (prvi odstavek
76. člena, prvi odstavek 78. člena);
16.  
sprosti v porabo oziroma prodaja cigarete v zavojčkih, ki vsebujejo manj
kot 20 cigaret v posameznem zavojčku (četrti odstavek 82. člena);
17.  
ne prijavi drobnoprodajne cene davčnemu organu v predpisanem roku
(deseti odstavek 86. člena), prodaja tobačne izdelke po drobnoprodajnih cenah,
ki niso enake prijavljenim (enajsti odstavek 86. člena), ali ne zagotovi, da je
tobačna znamka nalepljena v skladu s četrtim odstavkom 87. člena;
18.  
sprosti v porabo ali proda tobačne izdelke, ki niso označeni s tobačno
znamko (prvi odstavek 87. člena);
19.  
porablja energent ali kateri koli drug izdelek kot pogonsko gorivo
oziroma porablja energent kot gorivo za ogrevanje in zanj ni bila obračunana
ter plačana trošarina (prvi in četrti odstavek 88. člena, četrti odstavek 92.
člena);
20.  
ne označi plinskega olja ali kerozina s predpisanim sredstvom za
označevanje ali postopka označevanja energentov ne opravi v trošarinskem
skladišču, ki ima dovoljenje za označevanje, oziroma skladiščenja ne organizira
na predpisan način (prvi in tretji odstavek 98. člena);
21.  
označeni energent, ki se uporablja kot gorivo za ogrevanje, uporabi za
drug namen oziroma ga toči za pogon motornih vozil ter plovil ali drugih
motorjev oziroma ga toči v rezervoar motornih vozil, plovil ali drugih motorjev
oziroma odstrani iz energenta sredstvo za označevanje ali zmanjša njegovo
koncentracijo ali energentu dodaja substance, ki onemogočajo ugotavljanje
označenosti (prvi do peti odstavek 99. člena);
22.  
ne zagotovi, da se energenti dajejo v promet v skladu s 100. členom tega
zakona;
23.  
ne zagotovi, da gibanje izdelkov, za katere velja poseben nadzor,
spremlja komercialni dokument (drugi odstavek 101. člena);
24.  
ne prijavi proizvodnje, predelave, skladiščenja ali gibanja izdelkov, za
katere velja posebni nadzor, ali v prijavi navede nepopolne ali neresnične
podatke (tretji odstavek 101. člena);
25.  
ne omogoča izvajanja ukrepov nadzora (tretji in četrti odstavek 102.
člena).
(2) Z globo od 10.000 do 125.000 eurov se za prekršek iz
prejšnjega odstavka kaznuje pravna oseba, ki je po zakonu, ki ureja gospodarske
družbe, srednja ali velika gospodarska družba.
(3) Z globo od 3.000 do 50.000 eurov se kaznuje samostojni podjetnik
posameznik ali posameznik, ki samostojno opravlja dejavnost, če stori prekršek
iz prvega odstavka tega člena.
(4) Z globo od 1.000 do 10.000 eurov se kaznuje tudi
odgovorna oseba pravne osebe, če pa se pravna oseba po zakonu, ki ureja
gospodarske družbe, šteje za srednjo ali veliko gospodarsko družbo, se odgovorna
oseba pravne osebe za prekrške iz prvega odstavka tega člena kaznuje z globo od
1.200 do 10.000 eurov. Z globo v višini od 800 do 10.000 eurov se za prekrške
iz prvega odstavka kaznuje tudi odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost.
(5) Z globo od 400 do 5.000 eurov se kaznuje posameznik, če
stori prekršek iz prvega odstavka tega člena.
105. člen
(globa v primerih prekrškov, katerih narava je posebno huda)
(1) V primerih ko je narava prekrška iz tega zakona posebno huda
zaradi višine povzročene škode oziroma višine pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se sme za prekršek kaznovati:
-       
pravna oseba z globo od 4.500 do 100.000 eurov;
-       
pravna oseba, ki je po zakonu, ki ureja gospodarske družbe, srednja ali
velika gospodarska družba, z globo od 10.500 do 150.000 eurov;
-       
samostojni podjetnik posameznik ali posameznik, ki samostojno opravlja
dejavnost, z globo do 3.500 do 75.000 eurov;
-       
posameznik z globo od 2.500 do 15.000 eurov.
(2) Z globo v višini od 1.200 do 20.000 eurov se za prekršek iz
prejšnjega odstavka kaznuje tudi odgovorna oseba pravne osebe, če pa se pravna
oseba po zakonu, ki ureja gospodarske družbe, šteje za srednjo ali veliko
gospodarsko družbo, se odgovorna oseba pravne osebe za prekršek iz prejšnjega
odstavka kaznuje z globo od 1.400 do 20.000 eurov. Z globo v višini od
1.000 do 20.000 eurov se za prekršek iz prejšnjega odstavka kaznuje tudi
odgovorna oseba samostojnega podjetnika posameznika oziroma odgovorna oseba
posameznika, ki samostojno opravlja dejavnost.
(3) Za potrebe tega člena se šteje, da je narava prekrška
posebno huda zaradi višine pridobljene protipravne premoženjske koristi, če se
s prekrškom povzroči neplačilo trošarine v znesku, ki presega štiri povprečne
mesečne neto plače v Sloveniji na zaposleno osebo v času storitve prekrška, če
prekršek stori posameznik, oziroma v znesku, ki presega osem povprečnih
mesečnih neto plač v Sloveniji na zaposleno osebo v času storitve prekrška, če
prekršek stori pravna oseba, samostojni podjetnik posameznik ali posameznik, ki
samostojno opravlja dejavnost.
106. člen
(pooblastilo za izrek globe v razponu)
(1) Za prekrške iz tega zakona se sme v hitrem postopku
izreči globa v znesku, ki je višji od najnižje predpisane globe, določene s tem
zakonom. Če prekrškovni organ ugotovi prikrajšanje trošarine, lahko v hitrem
postopku izreče globo v odstotku od prikrajšane trošarine, in sicer:
1.     
pravni osebi, samostojnemu podjetniku posamezniku ali posamezniku, ki
samostojno opravlja dejavnost, v višini dvakratnika zneska prikrajšane
trošarine;
2.     
odgovorni osebi pravne osebe ali odgovorni osebi samostojnega podjetnika
posameznika ali odgovorni osebi posameznika, ki samostojno opravlja dejavnost,
ter posamezniku v višini zneska prikrajšane trošarine.
(2) Globa, določena v skladu s tem členom, ne sme biti
izrečena v nižjem oziroma višjem znesku od najnižje oziroma najvišje globe za
posamezno vrsto storilcev za posamezni prekršek, določen v skladu s tem
zakonom.
107. člen
(zastaranje prekrškov, katerih narava je posebno huda)
Postopek o prekrških iz tega zakona, katerih narava je,
zaradi okoliščin iz 105. člena tega zakona posebno huda, se ne more več začeti,
ko potečejo tri leta od dneva, ko je bil prekršek storjen.
108. člen
(odvzem predmetov)
(1) Predmeti prekrškov iz 3. in 18. točke prvega odstavka
104. člena tega zakona se odvzamejo.
(2) Predmeti prekrškov iz prejšnjega odstavka se odvzamejo tudi,
če niso last storilca prekrška.
XXI. POSEBNE DOLOČBE
109. člen
(uporaba drugih predpisov in vročanje)
(1) Glede vprašanj postopka in pristojnosti davčnega organa, ki
niso urejena s tem zakonom, se uporabljata zakon, ki ureja davčni postopek in
zakon, ki ureja finančno upravo, glede vseh vprašanj pri uvozu in izvozu
trošarinskih izdelkov pa carinska zakonodaja.
(2) V dvomu ali kadarkoli je mogoče izdelke iz kakršnegakoli razloga
uvrstiti v dve ali več tarifnih oznak, o razvrstitvi odloči davčni organ v
skladu s predpisi in temeljnimi pravili, ki veljajo za uvrščanje blaga po
carinski tarifi.
(3) Dokumenti se vročajo elektronsko v skladu z zakonom, ki
ureja davčni postopek.
(4) Osebam, ki jim dokumentov ni mogoče vročati v skladu s
prejšnjim odstavkom, se dokumenti vročajo v skladu z zakonom, ki ureja poštne
storitve, razen dovoljenj in odločb o spremembah ali prenehanju veljavnosti
dovoljenj, ki se vročajo z osebno vročitvijo. Šteje se, da je vročitev v skladu
z zakonom, ki ureja poštne storitve, opravljena 15. dan od dneva odpreme. Dan
odpreme se na dokumentu označi.
(5) Če oseba iz prejšnjega odstavka, ki ji je bil vročen
dokument v skladu z zakonom, ki ureja poštne storitve, ne izpolni obveznosti,
mu davčni organ vroči dokument z osebno vročitvijo.
(6) Ne glede na ostale določbe tega člena se dokumenti, ki se
vročajo v tujino in se za njih ne uporablja elektronski sistem iz tretjega
odstavka tega člena, vročajo z navadno vročitvijo. Šteje se, da je vročitev
opravljena 15. dan od dneva odpreme. Dan odpreme se na dokumentu označi.
(7) V enostavnih zadevah, v katerih davčni organ ugodi
strankini zahtevi, se dokumenti vročajo po elektronski pošti, če je elektronski
naslov davčnemu organu sporočen.
110. člen
(pooblastila vladi in ministru, pristojnemu za finance)
(1) V skladu z ekonomsko politiko Slovenije, lahko vlada:
-       
zmanjša ali poveča trošarino za energente in električno energijo do 50 %
trošarin, določenih s tem zakonom, ali določi trošarino za izdelke s stopnjo 0;
-       
zmanjša ali poveča trošarino za alkohol in alkoholne pijače do 50 %
trošarin, določenih s tem zakonom;
-       
spreminja razmerje med specifično in proporcionalno trošarino pri
cigaretah, če se pomembneje spremenijo razmere na trgu cigaret, vendar le v
okvirih trošarine, določene v 86. členu tega zakona, in določi minimalno
trošarino, ki ne sme preseči 100 % trošarine za cigarete iz razreda tehtane
povprečne drobnoprodajne cene;
-       
zmanjša ali poveča trošarino za tobačne izdelke do 50 % trošarin,
določenih s tem zakonom;
-       
do 20 % zmanjša ali do 40 % poveča odstotek vračila plačane trošarine
ali oprostitve plačila trošarine, določene s tem zakonom, za energente, ki se
porabijo za industrijsko-komercialni namen, za pogon kmetijske in gozdarske
mehanizacije in do 20 % poveča znesek trošarine, nad katerim se vrača trošarina
za plinsko olje, porabljeno kot pogonsko gorivo za komercialni prevoz.
(2) Zaradi poenostavitve obračuna trošarin pri uvozu v
potniškem prometu lahko minister, pristojen za finance, določi zneske trošarin
za tiste količine trošarinskih izdelkov, ki se še lahko štejejo za uvoz v
nekomercialne namene.

Zakon o trošarinah – ZTro-1 (Uradni list RS,
št. 47/16) vsebuje naslednje prehodne in
končne določbe:
»XXII. PREHODNE IN KONČNE DOLOČBE
111. člen
(prijava trošarinskih
zavezancev)
Za osebe, ki so na dan uveljavitve tega zakona vpisane v
evidenco trošarinskih zavezancev, v skladu z Zakonom o trošarinah (Uradni list
RS, št. 97/10 – uradno prečiščeno besedilo, 48/12, 109/12 in 32/14, v
nadaljnjem besedilu: ZTro) ne velja obveznost prijave v evidenco v skladu s
63. členom tega zakona.
112. člen
(začetek uporabe posameznih
določb)
(1) Ne glede na šesti odstavek 79. člena tega zakona, po
uveljavitvi tega zakona mali proizvajalec žganja prvič vloži obračun trošarine
za obdobje od 1. 1. 2017 do 30. 4. 2017. Malemu proizvajalcu žganja,
ki ima v letu 2016 v lasti ali uporabi kotel za kuhanje žganja, davčni organ
odmeri trošarinsko obveznost v skladu s 45. členom ZTro z odločbo do
30. 4. 2017 za obdobje od 1. januarja 2016 do 31. decembra 2016.
(2) Ne glede na prvi odstavek 115. člena tega zakona, se 3.
točka prvega odstavka 55. člena ZTro uporablja do 31. decembra 2016.
113. člen
(uskladitev dovoljenj)
Dovoljenja, ki so bila izdana v skladu z ZTro, davčni organ
pregleda in uskladi s tem zakonom. Davčni organ obstoječa dovoljenja razveljavi
in po uradni dolžnosti izda nova dovoljenja najkasneje v roku devet mesecev po
uveljavitvi tega zakona.
114. člen
(popis tobačnih izdelkov)
(1) Osebe, ki prodajajo elektronske cigarete končnim
potrošnikom ter uvozniki in trgovci na debelo, na dan 31. julija 2016
popišejo zaloge elektronskih cigaret oziroma polnil, ki vsebujejo nikotin in o
tem sestavijo zapisnik po vrstah in količinah, obračunajo trošarino na
ugotovljene zaloge in jo plačajo do 10. septembra 2016. Zapisnik o zalogah
elektronskih cigaret oziroma polnil, ki vključuje tudi ugotovljen znesek
trošarine, predložijo davčnemu organu do 5. avgusta 2016.
(2) Ne glede na 83. člen tega zakona, se za opredelitev cigar
in cigarilosov največ tri mesece po uveljavitvi tega zakona uporablja 49. člen
ZTro. Za izdelke, ki imajo dodatni zunanji ovoj in so na zalogi izven
trošarinskega skladišča, dan po poteku trimesečnega obdobja nastane obveznost
za obračun trošarine v skladu z devetim odstavkom 8. člena tega zakona.
115. člen
(prenehanje veljavnosti in
uporaba zakona in podzakonskih predpisov)
(1) Z dnem uveljavitve tega zakona preneha veljati ZTro, ki
pa se uporablja do začetka uporabe tega zakona.
(2) Z dnem uveljavitve tega zakona prenehajo veljati:
-       
Pravilnik o izvajanju zakona o trošarinah (Uradni list RS, št. 49/04,
47/05, 17/07, 18/07 – popr., 26/10, 109/12 – ZTro-M, 9/13, 15/14 in 43/14);
-       
Pravilnik o vračilu trošarine za komercialni prevoz (Uradni list RS, št.
16/13);
-       
Pravilnik o vračilu trošarine za energente, ki se porabijo za
industrijsko-komercialni namen (Uradni list RS, št. 16/13);
-       
Pravilnik o načinu vračila trošarine za energente, ki se porabijo za
pogon kmetijske in gozdarske mehanizacije (Uradni list RS, št. 21/13 in 54/14);
-       
Pravilnik o največjem dopustnem primanjkljaju trošarinskih izdelkov
(Uradni list RS, št. 44/13);
-       
Odredba o izvajanju 45. člena zakona o trošarinah (Uradni list RS, št.
19/02) in
-       
Odredba o zgornji meji količine vina za lastno rabo (Uradni list RS, št.
19/02), uporabljajo pa se, če niso s tem zakonom v nasprotju, do uveljavitve podzakonskih
aktov, izdanih na podlagi tega zakona.
116. člen
(obračunavanje trošarine za
električno energijo in znesek trošarine za električno energijo za IV. stopnjo)
(1) Ne glede na 7. točko tretjega odstavka 92. člena tega
zakona dobavitelji električne energije obračunajo trošarino do
30. septembra 2016 v skladu z 8. točko tretjega odstavka 54. člena ZTro.
(2) Ne glede na znesek iz 7.4 točke tretjega odstavka 92.
člena tega zakona, znaša do 1. oktobra 2016 trošarina za električno
energijo za IV. stopnjo 3,05 eura za eno megavatno uro.
117. člen
(začetek veljavnosti in
uporabe)
Ta zakon začne veljati petnajsti dan po objavi v Uradnem
listu Republike Slovenije, uporablja pa se od 1. avgusta 2016, razen:
-       
prvega odstavka 114. člena tega zakona, ki se začne uporabljati
naslednji dan po objavi,
-       
96. člena tega zakona, ki se začne uporabljati 1. januarja 2017.

Zakon o spremembah in dopolnitvah Zakona o trošarinah
– ZTro-1A (Uradni list RS, št. 92/21) vsebuje naslednje prehodne in
končne določbe:
»PREHODNE IN KONČNE DOLOČBE
20. člen
(prenehanje veljavnosti
podzakonskega predpisa)
Z dnem uveljavitve tega zakona preneha veljati Odredba o
pretvorbi zneska trošarine za zemeljski plin (Uradni list RS, št. 81/16).
21. člen
(popis polnil za
elektronske cigarete)
Osebe, ki prodajajo elektronske cigarete končnim potrošnikom
ter uvozniki in trgovci na debelo, na dan 31. julija 2021 popišejo zaloge
elektronskih cigaret oziroma polnil, ki ne vsebujejo nikotina in o tem
sestavijo zapisnik po vrstah in količinah, obračunajo trošarino na ugotovljene
zaloge in jo plačajo do 10. septembra 2021. Zapisnik o zalogah elektronskih
cigaret oziroma polnil, ki vključuje tudi ugotovljen znesek trošarine,
predložijo davčnemu organu do 5. avgusta 2021.
22. člen
(začetek uporabe nekaterih
novih določb zakona)
(1) 12. člen tega zakona se začne uporabljati 1. avgusta
2021. Do začetka uporabe 12. člena tega zakona se uporablja 6. točka sedmega
odstavka 86. člena Zakona o trošarinah (Uradni list RS, št. 47/16).
(2) Nova 6. točka prvega odstavka 17. člena zakona se začne
uporabljati 1. julija 2022.
(3) Novi 20.a člen zakona se začne uporabljati 1. januarja
2022.
23. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o trošarinah
– ZTro-1B (Uradni list RS, št. 192/21) vsebuje naslednje prehodne in
končne določbe:
»PREHODNE IN KONČNE DOLOČBE
37. člen
(prehodna ureditev v zvezi
s postopki pri gibanju trošarinskih izdelkov pri dobavi za komercialni namen in
pri gibanju v izvoz)
(1) Za trošarinske izdelke, odpremljene za dobavo za
komercialni namen v drugo državo članico pred 13. februarjem 2023 v skladu z
drugim odstavkom 29. člena Zakona o trošarinah (Uradni list RS, št. 47/16 in
92/21), pošiljatelj trošarinskih izdelkov uveljavlja vračilo trošarine v skladu
z drugo in tretjo alinejo drugega odstavka 20. člena Zakona o trošarinah (Uradni
list RS, št. 47/16 in 92/21).
(2) Za prejem trošarinskih izdelkov za dobavo za komercialni
namen, ki so pred 13. februarjem 2023 odpremljeni iz druge države članice ali
so odpremljeni iz enega v drug kraj v Sloveniji preko ozemlja druge države
članice, se uporabljata prvi in tretji odstavek 29. člena Zakona o trošarinah
(Uradni list RS, št. 47/16 in 92/21) do 31. decembra 2023.
(3) Za trošarinske izdelke, ki se ne bodo več iznašali iz
carinskega območja Unije v skladu s šestim odstavkom 35. člena Zakona o
trošarinah (Uradni list RS, št. 47/16 in 92/21), lahko carinski organ države
članice izvoza obvesti davčni organ brez uporabe računalniško podprtega sistema
do 13. februarja 2024.
38. člen
(izdaja podzakonskih
predpisov)
(1) Minister, pristojen za finance, izda predpis iz
štirinajstega odstavka 6. člena, tretjega odstavka 20. člena, petega odstavka
29. člena, tretjega odstavka 34. člena, šestega odstavka 56.a člena, šestega
odstavka 56.b člena in petega odstavka 56.c člena zakona do 31. decembra 2022.
Predpis iz četrtega odstavka 80.a člena zakona pa izda do 31. decembra 2021.
(2) Pravilnik o izvajanju Zakona o trošarinah (Uradni list
RS, št. 62/16, 67/16 – popr., 62/18, 13/19 in 108/21) se uskladi s tem zakonom
do 31. decembra 2022.
39. člen
(prehodna ureditev v zvezi
z uporabo trošarinskega dokumenta in poenostavljenega trošarinskega dokumenta)
(1) Za prejem trošarinskih izdelkov, ki so bili odpremljeni
prejemniku in se je gibanje začelo do vključno 12. februarja 2023 se 32. člen
Zakona o trošarinah (Uradni list RS, št. 47/16 in 92/21) uporablja do 28.
februarja 2023.
(2) Za prejem trošarinskih izdelkov ali popolnoma
denaturiranega alkohola, ki so bili odpremljeni prejemniku v Slovenijo in se je
gibanje začelo do vključno 12. februarja 2023 se 33. člen Zakona o trošarinah
(Uradni list RS, št. 47/16 in 92/21) uporablja do 31. decembra 2023.
40. člen
(začetek uporabe)
(1) Novi enajsti odstavek 6. člena zakona se začne
uporabljati z dnem uveljavitve predpisa, ki je sprejet v skladu z 51. členom in
na podlagi desetega odstavka 6. člena Direktive 2020/262/EU.
(2) Minister, pristojen za finance, objavi informacijo o
uveljavitvi predpisa iz prejšnjega odstavka na spletni strani ministrstva,
pristojnega za finance.
41. člen
(začetek veljavnosti)
(1) Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 13. februarja 2023,
razen spremenjenih 48., 72., 77., 79. člena in novega 80.a člena zakona,
ki se začnejo uporabljati 1. januarja 2022.
(2) Do začetka uporabe spremenjenih 1., 2., 6., 13., 17.,
20., 21., 24., 25., 28., 29., 30., 31., 32., 33., 34., 35., 36., 37., 39., 40.,
41., 42., 48., 58., 59., 63., 64., 72., 77., 79., 103. in 104. člena zakona se
uporabljajo 1., 2., 6., 13., 17., 20., 21., 24., 25., 28., 29., 30., 31., 32.,
33., 34., 35., 36., 37., 39., 40., 41., 42., 48., 58., 59., 63., 64., 72., 77.,
79., 103. in 104. člen Zakona o trošarinah (Uradni list RS, št. 47/16 in
92/21).«.