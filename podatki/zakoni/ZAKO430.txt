I. TEMELJNE DOLOČBE
1. člen
S tem zakonom se določajo obveznosti in
pravice države pri programiranju državnih blagovnih rezerv (v nadaljnjem
besedilu: blagovne rezerve) in pri zagotavljanju storitev na področju
oblikovanja in uporabe blagovnih rezerv.
Storitev oblikovanja in uporabe blagovnih
rezerv je gospodarska javna služba. Za izvajanje te storitve Republika
Slovenija ustanovi javni gospodarski zavod za blagovne rezerve.
Kot posebna gospodarska javna služba se v
okviru blagovnih rezerv zagotavlja oblikovanje obveznih rezerv nafte in njenih
derivatov. Gospodarsko javno službo oblikovanja obveznih rezerv nafte in njenih
derivatov izvaja zavod iz prejšnjega odstavka.
1.a člen
S tem zakonom se v pravni red Republike
Slovenije prenaša Direktiva Sveta 2009/119/ES z dne 14. septembra 2009 o
obveznosti držav članic glede vzdrževanja minimalnih zalog surove nafte in/ali
naftnih derivatov (UL L št. 265 z dne 9. 10. 2009, str. 9).
2. člen
Blagovne rezerve se oblikujejo za
zagotavljanje potreb osnovne preskrbe:
-      
pri večjih motnjah in nestabilnostih na trgih,
-      
ob naravnih in drugih nesrečah večjega obsega
in
-      
v vojni.
Osnovna preskrba po tem zakonu je preskrba
z osnovnimi živili in neživilskimi proizvodi, ki so nujno potrebni za življenje
ljudi, ter strateškimi surovinami in reprodukcijskimi materiali, ki so potrebni
za zagotavljanje proizvodnje ali ki so posebnega pomena za obrambo države.
II. OBVEZNOSTI IN PRAVICE DRŽAVNIH ORGANOV
3. člen
Državni organi Republike Slovenije,
določeni s tem zakonom, z določanjem in organiziranjem oblikovanja in uporabe
blagovnih rezerv sodelujejo pri zagotavljanju trajne in nemotene osnovne
preskrbe in z njo povezane stabilnosti cen.
4. člen
Vlada Republike Slovenije:
-      
predpiše način opravljanja dejavnosti
oblikovanja in uporabe blagovnih rezerv,
-      
določa blago osnovne preskrbe iz drugega
odstavka 2. člena tega zakona,
-      
sprejema petletne programe blagovnih rezerv,
-      
sprejme akt o ustanovitvi Zavoda za blagovne
rezerve (v nadaljnjem besedilu: zavod) ter izvaja pravice in obveznosti
ustanovitelja zavoda v skladu z zakonom,
-      
predpisuje koncesije za uvoz blaga osnovne
preskrbe zaradi oblikovanja blagovnih rezerv,
-      
določi organe ter zavode in druge organizacije,
ki se financirajo iz javnih sredstev in ki so dolžni prednostno kupovati blago
iz blagovnih rezerv,
-      
sprejema letno poročilo zavoda,
-      
odloča o uporabi blagovnih rezerv in njihovi
nadomestitvi,
-      
pooblasti ministra, pristojnega za preskrbo, da
v določenih primerih v soglasju z ministrom, pristojnim za posamezno področje,
odloča o uporabi blagovnih rezerv.
5. člen
Ministrstvo, pristojno za preskrbo:
-      
spremlja sprotno preskrbljenost trga z blagom
osnovne preskrbe in ugotavlja predvideno preskrbljenost ter o tem poroča Vladi
Republike Slovenije,
-      
zbira podatke o količinah uvoženega blaga
osnovne preskrbe po vrstah blaga v posameznem mesecu in ugotavlja količine
letnega uvoza tega blaga po posameznih uvoznikih,
-      
analizira gospodarska gibanja z vidika
njihovega vpliva na preskrbljenost trga in na blagovne rezerve v prihodnjem
trimesečnem in polletnem obdobju in o tem poroča Vladi Republike Slovenije,
-      
daje soglasja zavodu k izbiri sopogodbenikov in
k pogodbam, če to ni v pristojnosti Vlade Republike Slovenije, in kadar je to
določeno s tem zakonom,
-      
opravlja dela, ki so potrebna za izvajanje
pravic in obveznosti Vlade Republike Slovenije kot ustanovitelja zavoda,
-      
predpiše standarde in normative s področja
skladiščenja in občasnega obnavljanja blaga, stroškov, amortizacije in
organizacije,
-      
odloča o izbiri koncesionarja v skladu s
predpisom iz pete alinee 4. člena tega zakona,
-      
izvaja stalne priprave za delovanje sistema
blagovnih rezerv v posameznih primerih iz prvega odstavka 2. člena tega zakona,
-      
neposredno izvaja nadzorstvo nad zakonitostjo
dela zavoda in strokovni nadzor nad dejavnostjo zavoda v skladu s področjem svojega
dela,
-      
določi zaupnost podatkov in način varovanja
zaupnosti,
-      
predlaga Vladi Republike Slovenije akte in
sklepe za izvajanje nalog iz prejšnjega člena,
-      
sodeluje s Komisijo Evropske unije in drugimi
mednarodnimi organizacijami na področju obveznih rezerv nafte in naftnih
derivatov, 
-      
posreduje Komisiji Evropske unije podatke iz
prvega odstavka 21.g člena tega zakona,
-      
opravlja druge naloge, določene z zakonom.
6. člen
S programom blagovnih rezerv Vlada
Republike Slovenije določa:
-      
sredstva blagovnih rezerv, tako v celoti kot po
posameznih oblikah sredstev,
-      
vire financiranja in obseg posameznih virov,
-      
način skladiščenja blaga in deponiranja
denarnih sredstev,
-      
vrste in količine blaga,
-      
teritorialno razmestitev blaga na podlagi
obrambnih načel in glede na potrebe preskrbe,
-      
načine in roke obnavljanja blaga ter
-      
najmanjše količine posameznih vrst blaga, ki
morajo biti vedno na razpolago za potrebe preskrbe ob naravnih in drugih
nesrečah večjega obsega in v vojni, in število dni preskrbe s temi količinami.
Preden ministrstvo, pristojno za preskrbo,
pošlje predlog programa blagovnih rezerv Vladi Republike Slovenije, dajo o njem
svoje mnenje ministrstva, pristojna za obrambo, za finance, za kmetijstvo, za
industrijo, za energetiko, za zdravstvo ter za promet in zveze.
7. člen
Za uvoz blaga osnovne preskrbe lahko Vlada
Republike Slovenije predpiše koncesijo, ki je omejena na kapitalske gospodarske
družbe.
Koncesija iz prejšnjega odstavka se izda na
podlagi zahteve kapitalske družbe, ki sta ji priložena dokumentacija o izpolnjevanju
pogojev za poslovanje in trgovanje s posameznimi vrstami blaga ter izjava, da
bo družba kot blagovne rezerve hranila uvoženo blago osnovne preskrbe v
količinah, ki ustrezajo deležem njenega letnega uvoza posamezne vrste blaga,
določenih s predpisom iz prejšnjega odstavka, in da bo o tem sklenila pogodbo z
zavodom.
8. člen
(črtan)
9. člen
O uporabi blagovnih rezerv odloči Vlada
Republike Slovenije, kadar je to nujno za ureditev preskrbe pri večjih motnjah
in nestabilnostih na trgih, ob naravnih nesrečah in v vojni.
Sklep o uporabi blagovnih rezerv določa
vrsto blaga, namen in način uporabe, rok in način nadomestitve uporabljenih
rezerv, če jih je treba nadomestiti ter ob prodaji blaga tudi cene, po katerih
se proda blago in delež cene blaga, ki je namenjen za financiranje blagovnih
rezerv na podlagi poslovanja z blagom.
10. člen
Inšpekcijski nadzor nad izvajanjem določb
šeste alineje 4. člena, tretjega odstavka 17. člena in 21.c člena tega zakona
opravlja Tržni inšpektorat Republike Slovenije. 
Nadzor nad izvajanjem drugih določb tega
zakona izvaja ministrstvo, pristojno za preskrbo.
III. OBVEZNOSTI IN PRAVICE ZAVODA
11. člen
Zavod je nosilec pravic, obveznosti in
odgovornosti glede razpolaganja s sredstvi blagovnih rezerv, to je z denarnimi
sredstvi, vrednostnimi papirji, blagom, nepremičninami in opremo za blagovne
rezerve.
Zavod je tudi osrednji organ za
oblikovanje, vzdrževanje in prodajo rezerv nafte in naftnih derivatov za namene
tega zakona ter za izpolnjevanje mednarodnih obveznosti o vzdrževanju rezerv
nafte in naftnih derivatov.
12. člen
Zavod neposredno opravlja dejavnost
oblikovanja in uporabe blagovnih rezerv. Pri tem v skladu s predpisanimi
standardi in normativi iz šeste alinee 5. člena tega zakona ter s sprejetim
programom blagovnih rezerv določi letni program dela zavoda, s katerim opredeli
aktivnosti, potrebne za delovanje in ohranjanje blagovnih rezerv, ter v tem
okviru zlasti vzdrževanje objektov in opreme ter obnavljanje blaga.
13. člen
Blagovne rezerve se financirajo s sredstvi,
določenimi v državnem proračunu, s sredstvi amortizacije blagovnih rezerv in s
sredstvi, pridobljenimi s poslovanjem z blagom in nepremičninami blagovnih
rezerv. Ne glede na določbo prejšnjega stavka se obvezne rezerve nafte in
njenih derivatov financirajo iz sredstev posebnega nadomestila za izvajanje
gospodarske javne službe oblikovanja obveznih rezerv nafte in njenih derivatov.
Zavod sme za financiranje blagovnih rezerv
najemati posojila do višine, za katero lahko zagotavlja kritje s premoženjem in
sredstvi blagovnih rezerv. Pred sklenitvijo pogodbe o najemu posojila mora
zavod pridobiti soglasje ministra, pristojnega za preskrbo, in ministra,
pristojnega za finance.
Vsa sredstva zavoda so last zavoda, država
pa jih izkazuje kot kapitalsko naložbo v osnovni kapital zavoda.
14. člen
Zavod ločeno vodi računovodsko evidenco
poslovanja zavoda in računovodsko evidenco poslovanja blagovnih rezerv. Pri
računovodski evidenci poslovanja blagovnih rezerv zavod ločeno vodi
računovodsko evidenco poslovanja obveznih rezerv nafte in njenih derivatov in
računovodsko evidenco poslovanja ostalih blagovnih rezerv. Vse računovodske
evidence iz tega odstavka se vodijo kot ločena poslovnoizidna mesta.
Zavod sredstev blagovnih rezerv in sredstev
obveznih rezerv nafte in njenih derivatov medsebojno ne sme prenašati ali
uporabiti za nenamensko financiranje drugih dejavnosti.
O razpolaganju presežka prihodkov nad
odhodki, ki nastanejo pri opravljanju nalog, in o pokrivanju presežka odhodkov
nad prihodki zavoda odloča ustanovitelj ločeno za izvajanje gospodarske javne
službe oblikovanja in uporabe blagovnih rezerv in za izvajanje gospodarske
javne službe oblikovanja obveznih rezerv nafte in njenih derivatov.
15. člen
Denarna sredstva za vzdrževanje,
oblikovanje, obnavljanje in dopolnjevanje blagovnih rezerv se v skladu s
programom blagovnih rezerv zagotavljajo v državnem proračunu na posebni
postavki v okviru postavk za opravljanje nalog ministrstva, pristojnega za
preskrbo.
Sredstva iz prejšnjega odstavka so
namenjena kritju stroškov nakupa blaga in plačila storitev, investicijskih
izdatkov, amortizacije in negativnih razlik pri poslovanju z blagovnimi
rezervami ter obnavljanju blaga.
16. člen
Plačila storitev zavoda za kritje plač in
prispevkov delodajalca se na podlagi sistemizacije zavoda in zasedbe delovnih
mest ter v skladu z zakonom in kolektivno pogodbo in na način in po merilih, ki
veljajo za plače delavcev in funkcionarjev v državnih organih, zagotavljajo v
državnem proračunu na posebni postavki za plačilo storitev zavoda v okviru
postavk za opravljanje nalog ministrstva, pristojnega za preskrbo. Na tej
postavki se zagotavljajo tudi sredstva za kritje zavodovih stroškov materiala
in storitev.
17. člen
Zavod praviloma skladišči blago, ki ni
zajeto s koncesijami, kot povečano komercialno zalogo pri predelovalcih oziroma
proizvajalcih tega blaga v Republiki Sloveniji ali pri večjih trgovcih na
debelo po posameznih območjih države na podlagi pogodb o nakupu, skladiščenju
in sprotnem obnavljanju blaga. Če ni mogoče skladiščenja blaga organizirati na
tak način, zavod sam skladišči blago v lastnih oziroma najetih skladiščih.
K izbiri proizvajalcev oziroma
predelovalcev in trgovcev in k pogodbam z njimi mora zavod pridobiti soglasje
ministra, pristojnega za preskrbo.
Pravna oseba, ki ji je blago iz blagovnih
rezerv zaupano po pogodbi o skladiščenju ali s koncesijo, ne sme brez
dovoljenja zavoda tega blaga odtujiti ali uporabljati in ne spremeniti
njegovega namena ali pogodbeno določenega skladišča, ga nadomestiti z blagom
druge vrste ali druge kakovosti ali v nasprotju s pogodbo, koncesijo in
predpisi kako drugače z njim razpolagati.
18. člen
Nakup in prodajo blaga ter oddajo gradnje
objektov in investicijskega vzdrževanja izvede zavod z izbiro najugodnejšega
ponudnika na podlagi javnega razpisa ali zbiranja ponudb. Pri tem se
uporabljajo določbe predpisov, ki urejajo oddajo javnih naročil iz sredstev
državnega proračuna.
Zavod izloči iz razpisnega postopka ponudbe
tistih oseb, ki so bile pravnomočno kaznovane za prekršek iz 22. člena tega zakona
ali ki imajo neizpolnjene obveznosti do zavoda dalj kot trideset dni. Oba
izločitvena razloga morata biti navedena v javnem razpisu.
Zavod mora pridobiti predhodno soglasje
ministra, pristojnega za preskrbo k spremembam in dopolnitvam pogodb in k tarifnim
postavkam za skladiščenje blaga in oddajanje prostorov.
19. člen
Nepremičnine in oprema, ki so neprimerne za
potrebe blagovnih rezerv oziroma so zanje nepotrebne, sme zavod uporabljati za
skladiščenje tujega blaga, jih dati v zakup ali prodati. Izbira najugodnejšega
ponudnika se izvede na podlagi javnega razpisa ali z zbiranjem ponudb. Pri tem
se uporabljajo določbe predpisov, ki urejajo stvarno premoženje države in
samoupravnih lokalnih skupnosti.
Pred oddajo v dolgoročni zakup in prodajo
nepremičnin mora zavod pridobiti soglasje Vlade Republike Slovenije. V drugih
primerih zakupa in prodaje in v primeru skladiščenja tujega blaga pridobi zavod
poprejšnje soglasje ministra, pristojnega za preskrbo.
20. člen
Poslovanje in delo zavoda vodi direktor, ki
ga imenuje in razrešuje Vlada Republike Slovenije.
21. člen
Zavod upravlja upravni odbor, sestavljen iz
devetih članov, imenovanih za štiriletni mandat. Odbor imenuje Vlada Republike
Slovenije, s tem da neposredno imenuje osem članov za zastopanje interesov države
pri upravljanju zavoda, medtem ko enega člana imenuje na predlog delavcev
zavoda.
Vlada Republike Slovenije imenuje za člane
upravnega odbora, ki zastopajo interese države, predstavnike ministrstev, iz
drugega odstavka 6. člena tega zakona in dva predstavnika ministrstva,
pristojnega za preskrbo. Za predsednika upravnega odbora imenuje Vlada
Republike Slovenije enega izmed predstavnikov ministrstva, pristojnega za
preskrbo.
Upravni odbor:
-      
sprejme statut zavoda in odloča o zavodovih
statusnih spremembah,
-      
na predlog direktorja določi v skladu s
programom blagovnih rezerv letni program dela in finančni načrt zavoda,
-      
sprejme akta o organizaciji zavoda in o
sistemizaciji delovnih mest,
-      
obravnava letno poročilo zavoda in revizijska
poročila,
-      
potrjuje bilance,
-      
imenuje in razrešuje vodilne delavce zavoda,
-      
daje smernice za delo direktorja ter spremlja
in nadzoruje njegovo delo,
-      
odloča o reviziji, ki se opravlja na zahtevo
zavoda, in o izbiri revizijske družbe,
-      
nalaga direktorju pripravo poročil o posameznih
vprašanjih,
-      
odloča o vlaganju kapitala in ugotavlja obseg
sredstev blagovnih rezerv,
-      
opravlja druge naloge, določene v skladu z
zakonom v aktu o ustanovitvi zavoda in statutu zavoda.
III.a ZAGOTAVLJANJE OBVEZNIH REZERV NAFTE IN NAFTNIH
DERIVATOV
21.a člen
Obvezne rezerve nafte in naftnih derivatov
se oblikujejo za zagotavljanje visoke stopnje varnosti oskrbe z nafto in
naftnimi derivati v primeru motenj in nestabilnosti na trgu Republike Slovenije
ali zaradi izpolnjevanja mednarodnih obveznosti Republike Slovenije o
sproščanju obveznih rezerv nafte in naftnih derivatov. 
Republika Slovenija zagotavlja minimalne
količine obveznih rezerv nafte in naftnih derivatov, ki ustrezajo dnevnemu
povprečnemu neto uvozu za devetdeset dni ali dnevni povprečni domači porabi za
enainšestdeset dni, glede na to, katera količina je večja. 
Vlada Republike Slovenije z uredbo določi
postopke, merila in organizacijske ukrepe, ki se sprejmejo v primeru motenj in
nestabilnosti pri preskrbi z nafto in naftnimi derivati na trgu Republike
Slovenije ali zaradi izpolnitve mednarodnih obveznosti Republike Slovenije o
sproščanju obveznih rezerv nafte in naftnih derivatov.
21.b člen
Oblikovanje obveznih rezerv nafte in njenih
derivatov se financira iz posebnega nadomestila za izvrševanje gospodarske
javne službe, ki ga kot obvezno članarino plačujejo uporabniki (v nadaljnjem
besedilu: članarina). 
Uporabniki gospodarske javne službe (v
nadaljnjem besedilu: uporabniki) so fizične in pravne osebe, ki so v posameznem
letu vnesle na ozemlje Republike Slovenije več kot 25 ton nafte in njenih
derivatov. Uporabniki so upravičeni, da se, v primeru izdaje sklepa iz 9. člena
tega zakona, oskrbujejo iz obveznih rezerv za namene nadaljnje prodaje oziroma
za lastno oskrbo.
Uporabniki so dolžni poročati ministrstvu,
pristojnemu za preskrbo in zavodu o vnesenih količinah nafte in njenih
derivatov najkasneje do 15. v mesecu za pretekli mesec. 
Ministrstvo, pristojno za preskrbo, in zavod
lahko, z namenom kontrole podatkov iz prejšnjega odstavka, s strani organa,
pristojnega za trošarinski in carinski nadzor, pridobita trošarinske in
carinske podatke o nafti in naftnih derivatih. 
Članarino plačujejo uporabniki gospodarske
javne službe zavodu. Ta sredstva so namenjena zagotavljanju rezervoarskih
zmogljivosti in količin obveznih rezerv nafte in njenih derivatov ter drugim
obveznostim v zvezi z izvajanjem gospodarske javne službe oblikovanja obveznih
rezerv nafte in njenih derivatov. 
Za razpolaganje s sredstvi iz prejšnjega
odstavka se smiselno uporabljajo določbe 11., 12. in 13. člena, drugega
odstavka 17. člena ter 18. in 19. člena tega zakona. 
Osnova za obračun in plačilo članarine so
prodane količine nafte in njenih derivatov. 
Višino članarine in način obračunavanja za
vsako naslednje koledarsko leto po posameznih proizvodih določi Vlada Republike
Slovenije na predlog ministra, pristojnega za preskrbo.
21.c člen
Osebe iz drugega odstavka 21.b člena morajo
na obrazcu, ki ga predpiše minister, pristojen za preskrbo, posredovati
podatke, ki so potrebni za določanje vrste in količine obveznih rezerv.
21.č člen
(črtan)
21.d člen
Kot del obveznih rezerv nafte in naftnih
derivatov se lahko oblikujejo posebne rezerve nafte in naftnih derivatov, ki so
last zavoda in se vzdržujejo na ozemlju Republike Slovenije ali na ozemlju
Evropske unije. 
Količina posebnih rezerv nafte in naftnih
derivatov, določena na podlagi prvega odstavka 21.e člena tega zakona, se lahko
v primeru posameznih obnavljanj nafte in naftnih derivatov, vključno z
obnavljanjem zaradi izboljšanja ali ohranitve kakovosti ali s prilagoditvijo
strukturi porabe, zniža za čas dokončanja postopkov obnove zahtevane količine
nafte in naftnih derivatov. 
Posebnih rezerv, ki so last zavoda ali
države članice Evropske unije oziroma njenega osrednjega organa za vzdrževanje,
in ki so pomešane z drugimi rezervami nafte in naftnih derivatov, se ne sme
premestiti brez predhodnega pisnega dovoljenja lastnika rezerv in ministrstva,
pristojnega za preskrbo. 
Posebne rezerve nafte in naftnih derivatov,
ki se vzdržujejo ali transportirajo na območju Republike Slovenije, ne smejo
biti predmet izterjave ali drugih ukrepov izvršbe.
21.e člen
Obvezne ter posebne rezerve nafte in
naftnih derivatov se oblikujejo in zagotavljajo po proizvodih in količinah, ki
jih za vsako koledarsko leto določi Vlada Republike Slovenije na predlog
ministra, pristojnega za preskrbo. 
Minister, pristojen za preskrbo, predpiše
metode in postopke izračunavanja količin obveznih in posebnih rezerv nafte in
naftnih derivatov, ki jih je treba vzdrževati, izračun dnevnega povprečnega
neto uvoza in izračun dnevne povprečne neto porabe.
21.f člen
Zavod lahko s soglasjem Vlade Republike
Slovenije prenese naloge v zvezi z upravljanjem obveznih ter posebnih rezerv
nafte in naftnih derivatov na državo članico Evropske unije, na ozemlju katere
se rezerve nafte in naftnih derivatov nahajajo, na osrednji organ za
vzdrževanje rezerv, ki ga je ta država vzpostavila, ali na gospodarske
subjekte, ki imajo registrirano ali priglašeno dejavnost skladiščenja nafte in
naftnih derivatov. 
Zavod lahko na ozemlju Republike Slovenje s
soglasjem Vlade Republike Slovenije opravlja naloge v zvezi z upravljanjem
obveznih in posebnih rezerv nafte in naftnih derivatov za drugo državo članico
Evropske unije. 
Ne glede na določbo prvega odstavka tega
člena prenos nalog v zvezi z upravljanjem rezerv nafte in naftnih derivatov ni
mogoč za prodajo in pridobivanje posebnih rezerv nafte in naftnih derivatov. 
Preden zavod posreduje predlog za prenos,
spremembo ali podaljšanje izvajanja nalog iz prvega in drugega odstavka tega
člena v soglasje Vladi Republike Slovenije, mora pridobiti soglasje države
članice Evropske unije, na ozemlju katere se nahajajo rezerve nafte in naftnih
derivatov. 
Prenesenih nalog v zvezi z upravljanjem
obveznih in posebnih rezerv se ne sme prenesti naprej.
21.g člen
Zavod vodi ločene sezname in statistična
poročila o količini, vrsti in lokaciji obveznih in posebnih rezerv nafte in
naftnih derivatov tako, da je mogoče stalno preverjanje njihovega stanja. 
Podatki iz prejšnjega odstavka ne
vključujejo količin, ki so predmet zasega, izvršbe ali so v posesti, hrambi ali
uporabi podjetij v stečaju ali prisilni poravnavi. Pri obdelavi podatkov je
potrebno zagotoviti varstvo osebnih podatkov, poročil in dokumentov. 
Minister, pristojen za preskrbo, predpiše
načine vodenja seznamov in statističnih poročil o obveznih in posebnih rezervah
nafte in naftnih derivatov ter roke in način posredovanja podatkov Komisiji
Evropske unije.
21.h člen
Zavod mora zagotoviti fizično dostopnost in
razpoložljivost obveznih in posebnih rezerv nafte in naftnih derivatov ter
vzpostaviti sistem za identifikacijo, evidentiranje ter nadzor nad rezervami
nafte in naftnih derivatov. 
Zavod mora pooblaščenim predstavnikom
Komisije Evropske unije omogočiti pregled pripravljenosti države na izredne
razmere, količine obveznih in posebnih rezerv nafte in naftnih derivatov,
vpogled v dokumentacijo ter dostop do skladišč obveznih in posebnih rezerv
nafte in naftnih derivatov. 
Zavod mora najmanj pet let hraniti
dokumente in statistične podatke, ki se nanašajo na vrsto, količino, kakovost
in dogovore v zvezi z obveznimi in posebnimi rezervami nafte in naftnih
derivatov.
IV. KAZENSKE DOLOČBE
22. člen
Z globo od 8.000 do 15.000 eurov se
kaznujejo za prekršek pravna oseba, samostojni podjetnik posameznik in
posameznik, ki samostojno opravlja dejavnost, če ne pošlje podatkov, zahtevanih
v skladu z 21.c členom tega zakona.
Z globo v višini od 2.000 do 6.000 eurov se
kaznuje za prekršek odgovorna oseba pravne osebe, samostojnega podjetnika
posameznika in posameznika, ki samostojno opravlja dejavnost, ki stori prekršek
iz prejšnjega odstavka.
Z globo od 5.000 do 10.000 eurov se kaznuje
za prekršek pravna oseba, ki brez dovoljenja zavoda odtuji blago, ga uporablja,
spremeni njegov namen ali njegovo skladišče, ga nadomesti z blagom druge vrste
ali druge kakovosti ali v nasprotju s pogodbo, koncesijo in predpisi kako
drugače z njim razpolaga (tretji odstavek 17. člena).
Z globo od 5.000 do 10.000 eurov se kaznuje
za prekršek pravna oseba, ki ne izpolnjuje posebej določene obveznosti
prednostnega nakupa blaga iz blagovnih rezerv (šesta alinea 4. člena).
Z globo v višini od 2.000 do 4.000 eurov se
kaznuje za prekršek odgovorna oseba pravne osebe, ki stori prekršek iz tretjega
in četrtega odstavka tega člena.
23. člen
Z globo v višini od 2.000 do 4.000 eurov se
kaznuje za prekršek odgovorna oseba zavoda, če zavod:
-      
ne ravna v skladu s sklepom o uporabi blagovnih
rezerv ali sklepom o cenah za prodajo blaga (9. člen),
-      
najame posojilo v nasprotju z drugim odstavkom
13. člena tega zakona,
-      
pri skladiščenju blaga ravna v nasprotju s
prvim odstavkom 17. člena,
-      
ne izvede nakupa in prodaje blaga ter oddaje
objektov in investicijskega vzdrževanja v skladu z 18. členom,
-      
ne pridobi poprejšnjih soglasij iz drugega
odstavka 13. člena, tretjega odstavka 18. člena in iz 19. člena,
-      
ne zagotavlja blaga v skladu z 21.e členom tega
zakona.

Zakon o blagovnih rezervah (Uradni list RS,
št. 60/95)
vsebuje naslednje prehodne in končne določbe:
»V. PREHODNE IN KONČNE DOLOČBE
24. člen
Celotno premoženje Direkcije Republike
Slovenije za blagovne rezerve, to so nepremičnine, oprema in blago v republiških
stalnih in tržnih blagovnih rezervah in druga sredstva, se z dnem ustanovitve
zavoda prenese v sredstva zavoda.
V sredstva zavoda se prenesejo tudi vse
blagovne rezerve v občinah, katerih hramba, vzdrževanje in obnavljanje so bili
financirani iz državnega proračuna od 1. januarja 1991 dalje in ki so bile
popisane s stanjem na dan 31. decembra 1993.
Sredstva iz prvega in drugega odstavka tega
člena so državna lastnina Republike Slovenije.
Zavod vodi premoženje iz prejšnjega
odstavka v svojih poslovnih knjigah na način iz 14. člena, država pa izkazuje
ta sredstva kot kapitalsko vlogo.
25. člen
Zavod prevzame od Direkcije Republike
Slovenije za blagovne rezerve vse njene delavce.
26. člen
Zavod se ustanovi najpozneje trideset dni
po uveljavitvi tega zakona. Z dnem ustanovitve zavoda se odpravi in preneha z
delom Direkcija Republike Slovenije za blagovne rezerve.
Zavod je ustanovljen, ko Vlada Republike
Slovenije sprejme akt o ustanovitvi zavoda in imenuje vršilca dolžnosti
direktorja zavoda in upravni odbor zavoda.
Vlada Republike Slovenije v šestdesetih
dneh po ustanovitvi zavoda izvede postopek imenovanja direktorja zavoda.
Upravni odbor zavoda imenuje vodilne delavce v petinštiridesetih dneh od
ustanovitve zavoda.
27. člen
Direkcija Republike Slovenije za blagovne
rezerve pred prenehanjem izdela zaključne bilance, zavod pa izdela po
ustanovitvi otvoritvene bilance.
28. člen
Z dnem, ko začne veljati ta zakon, preneha
veljati zakon o republiških blagovnih rezervah (Uradni list SRS, št. 19/76,
15/83 in Uradni list RS, št. 14/90).
29. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah zakona o blagovnih
rezervah – ZBR-A (Uradni list RS, št. 38/99)
vsebuje naslednje prehodne in končne določbe:
»3. člen
Zavod za obvezne rezerve nafte in njenih
derivatov se ustanovi najpozneje v tridesetih dneh po uveljavitvi tega zakona. 
Sredstva za začetek dela Zavoda za obvezne
rezerve nafte in njenih derivatov se zagotovijo iz premoženja Zavoda Republike
Slovenije za blagovne rezerve. 
Vlada Republike Slovenije v roku desetih
dni po sprejemu ustanovitvenega akta imenuje upravni odbor Zavoda za obvezne
rezerve nafte in njenih derivatov, ki sprejme statut zavoda v roku šestdesetih
dni.
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
blagovnih rezervah – ZBR-B (Uradni list RS, št. 50/04)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
blagovnih rezervah  – ZBR-C (Uradni list RS, št. 86/09)
vsebuje naslednje prehodne in končne določbe:
»V. PREHODNE IN KONČNE DOLOČBE
14. člen
Celotno premoženje Zavoda Republike
Slovenije za obvezne rezerve nafte in njenih derivatov (v nadaljnjem besedilu:
ZORD), ki je bil ustanovljen s Sklepom o ustanovitvi javnega gospodarskega
zavoda za obvezne rezerve nafte in njenih derivatov (Uradni list RS, št.
98/99), to so nepremičnine, oprema in blago v državnih blagovnih rezervah in
druga sredstva, se z dnem začetka uporabe tega zakona prenese v sredstva
zavoda, pri čemer se upošteva njegova knjigovodska vrednost na dan
31. decembra 2009. Zavod z dnem začetka uporabe tega zakona prevzame tudi
vse obveznosti ZORD. Knjigovodska vrednost sredstev in obveznosti ZORD na dan
31. decembra 2009 se po tem zakonu šteje kot poštena vrednost v skladu s
predpisi, ki urejajo odmero davkov.
S prenosom sredstev in obveznosti preidejo
na zavod vse pravice in obveznosti v zvezi s poslovanjem ZORD. Zavod kot
univerzalni pravni naslednik ZORD vstopi v vsa pravna razmerja v zvezi z
izvajanjem gospodarske javne službe oblikovanja obveznih rezerv nafte in njenih
derivatov.
Premoženje iz prvega odstavka tega člena
postane last zavoda. Premoženje iz prejšnjega stavka, razen premoženja iz
naslova obveznih rezerv nafte in njenih derivatov, država izkazuje kot
kapitalsko naložbo v osnovni kapital zavoda.
15. člen
Z dnem začetka uporabe tega zakona zavod
prevzame vse zaposlene ZORD, direktorju in članom upravnega odbora ZORD preneha
mandat, direktor in člani upravnega odbora zavoda pa nadaljujejo z opravljanjem
svoje funkcije do izteka mandata, za katerega so imenovani.
Vlada Republike Slovenije mora najpozneje
do začetka uporabe tega zakona uskladiti ustanovitveni akt zavoda z določbami
tega zakona.
Najpozneje do začetka uporabe tega zakona
morajo biti splošni akti zavoda usklajeni z določbami tega zakona.
Pristojni organ zavoda mora najkasneje do
začetka uporabe tega zakona izvesti vse postopke, ki so potrebni za prenehanje
delovanja ZORD in za njegov izbris iz registra.
16. člen
Zavod mora pripraviti zaključno poročilo
zase in za ZORD na dan 31. december 2009, ter izdelati otvoritveno bilanco
na dan 1. januar 2010.
17. člen
Z dnem uveljavitve tega zakona prenehajo
veljati:
-      
Odredba o določitvi cen pšenice iz državnih
blagovnih rezerv (Uradni list RS, št. 86/98),
-      
Odredba o določitvi cene rumene koruze iz
državnih blagovnih rezerv (Uradni list RS, št. 4/99),
-      
Uredba o določitvi tržnega reda za žita letine
2000 (Uradni list RS, št. 94/99 in 72/00),
-      
Odlok o uvedbi finančnih intervencij za
zagotavljanje primerne in uravnotežene ponudbe kmetijskih pridelkov in živil na
trgu v letu 2000 (Uradni list RS, št. 31/00),
-      
Odredba o pogojih za intervencijski odkup pšenice
in rži letine 2000 (Uradni list RS, št. 48/00) in
-      
Uredba o postopku delitve koruze imetnikom
rejnih živali iz blagovnih rezerv Republike Slovenije zaradi omilitve posledic
škode po suši v letu 2003 (Uradni list RS, št. 82/03).
18. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2010.«.

Zakon o spremembah in dopolnitvah Zakona o
blagovnih rezervah  – ZBR-D (Uradni list RS, št. 83/12)
vsebuje naslednjo prehodno in končno določbo:
»PREHODNA IN KONČNA DOLOČBA
10. člen
Minister, pristojen za preskrbo, v enem
mesecu od uveljavitve tega zakona izda pravilnik iz drugega odstavka 21.e člena
in tretjega odstavka 21.g člena zakona. 
Vlada Republike Slovenije v treh mesecih od
uveljavitve tega zakona izda uredbo iz tretjega odstavka 21.a člena zakona.
11. člen
Ta zakon začne veljati petnajsti dan po
objavi v Uradnem listu Republike Slovenije.«.