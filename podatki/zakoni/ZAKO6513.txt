I. DEL 
TEMELJNE DOLOČBE
Vsebina zakona
1. člen
(1) Ta zakon ureja sodelovanje v
kazenskih zadevah med pristojnimi organi Republike Slovenije in drugih držav
članic Evropske unije.
(2) Sodelovanje v kazenskih zadevah iz
prejšnjega odstavka obsega:
1.     
medsebojno priznavanje in izvrševanje:
a)   
odločb pravosodnih organov zaradi prijetja in predaje oseb, zasega in
odvzema predmetov, začasnega zavarovanja zahtevkov za odvzem premoženjske
koristi in odvzema premoženjske koristi,
b)   
odločb sodišč ali drugih pristojnih organov, s katerimi se izda oziroma
potrdi evropski preiskovalni nalog,
c)   
odločb sodišč, s katerimi so izrečene kazni zapora, varnostni ukrepi in
drugi ukrepi, povezani z odvzemom prostosti,
č)   odločb
sodišč, s katerimi so izrečeni ukrepi za zagotovitev obdolženčeve navzočnosti
in za uspešno izvedbo kazenskega postopka,
d)   
odločb sodišč oziroma pristojnih organov, s katerimi so izrečene pogojne
obsodbe z varstvenim nadzorstvom, pogojne odložitve izreka kazni, alternativne
sankcije ter odločbe o pogojnem odpustu z varstvenim nadzorstvom,
e)   
odločb sodišč ali pristojnih organov, s katerimi se izda evropska
odredba o zaščiti);
f)    
odločb pristojnih organov, s katerimi so izrečene denarne sankcije;
2.     
odstop in prevzem kazenskega pregona;
3.     
pravno pomoč v kazenskih zadevah, vključno z ustanovitvijo skupnih
preiskovalnih skupin in skupnim izvajanjem preiskovalnih ukrepov;
4.     
druge oblike sodelovanja v skladu s pravno ureditvijo v Evropski uniji
in v njenih državah članicah.
Uporaba tega zakona, drugih predpisov
in prenos pravnih aktov Evropske unije
2. člen
(1) Določbe tega zakona se ne
uporabljajo za vprašanja sodelovanja v kazenskih zadevah, ki so drugače urejena
s pravnim aktom Evropske unije, ki se neposredno uporablja, ali z mednarodno
pogodbo.
(2) Določbe II. dela tega zakona se
smiselno uporabljajo tudi za postopek predaje med Republiko Slovenijo ter Republiko
Islandijo in Kraljevino Norveško na podlagi Sporazuma med Evropsko unijo ter
Republiko Islandijo in Kraljevino Norveško o postopku predaje med državami
članicami Evropske unije ter Republiko Islandijo in Kraljevino Norveško ter za postopek predaje med Republiko
Slovenijo ter Združenim kraljestvom Velika Britanija in Severna Irska na
podlagi Sporazuma o trgovini in sodelovanju med Evropsko unijo in Evropsko
skupnostjo za atomsko energijo na eni strani ter Združenim kraljestvom Velika
Britanija in Severna Irska na drugi strani.
(3) Glede vprašanj sodelovanja v
kazenskih zadevah, ki v tem zakonu niso posebej urejena, se v skladu z njihovo
naravo po pravu Republike Slovenije smiselno uporabljajo določbe Kazenskega
zakonika ter zakonov, ki urejajo odgovornost pravnih oseb za kazniva dejanja,
kazenski postopek, izvrševanje kazenskih sankcij in prekrške.
(4) Ta zakon določa medsebojno
priznavanje in izvrševanje odločb pravosodnih organov zaradi prijetja in
predaje oseb, zasega in odvzema predmetov, začasnega zavarovanja zahtevkov za
odvzem premoženjske koristi in odvzema premoženjske koristi, odločb sodišč ali drugih pristojnih organov, s katerimi se izda
evropski preiskovalni nalog, odločb sodišč, s katerimi
so izrečene kazni zapora, varnostni ukrepi in drugi ukrepi, povezani z odvzemom
prostosti, odločb sodišč, s katerimi so izrečeni ukrepi za zagotovitev
obdolženčeve navzočnosti in za uspešno izvedbo kazenskega postopka, odločb
sodišč oziroma pristojnih organov, s katerimi so izrečene pogojne obsodbe z
varstvenim nadzorstvom, pogojne odložitve izreka kazni, alternativne sankcije
ter odločbe o pogojnem odpustu z varstvenim nadzorstvom odločb sodišč
ali pristojnih organov, s katerimi se izda evropska odredba o zaščiti, odločb pristojnih organov, s katerimi so izrečene denarne
sankcije, ustanovitev skupnih preiskovalnih skupin in skupno izvajanje
preiskovalnih ukrepov, izmenjavo podatkov iz kazenske evidence ter sodelovanje
z Eurojustom in Evropsko pravosodno mrežo v skladu z:
1.     
Okvirnim sklepom Sveta 2002/584/PNZ z dne 13. junija 2002 o
evropskem nalogu za prijetje in postopkih predaje med državami članicami (UL L
190, 18. 7. 2002, str. 1), zadnjič spremenjenim z Okvirnim sklepom Sveta
2009/299/PNZ z dne 26. februarja 2009 o spremembi okvirnih sklepov Sveta
2002/584/PNZ, 2005/214/PNZ, 2006/783/PNZ, 2008/909/PNZ in 2008/947/PNZ zaradi
krepitve procesnih pravic oseb ter spodbujanja uporabe načela vzajemnega
priznavanja odločb, izdanih na sojenju v odsotnosti zadevne osebe (UL L 81,
27. 3. 2009, str. 24), (v nadaljnjem besedilu: Okvirni sklep Sveta
2002/584/PNZ);
2.     
Okvirnim sklepom Sveta 2002/465/PNZ z dne 13. junija 2002 o skupnih
preiskovalnih skupinah (UL L 162, 20. 6. 2002, str. 15), (v nadaljnjem
besedilu: Okvirni sklep Sveta 2002/465/PNZ);
3.     
Okvirnim sklepom Sveta 2003/577/PNZ z dne 22. julija 2003 o
izvrševanju sklepov o zasegu premoženja ali dokazov v Evropski uniji (UL L 196,
2. 8. 2003, str. 45), (v nadaljnjem besedilu: Okvirni sklep Sveta
2003/577/PNZ);
4.     
Okvirnim sklepom Sveta 2005/212/PNZ z dne 24. februarja 2005 o
zaplembi premoženjske koristi, pripomočkov in premoženja, ki so povezani s
kaznivimi dejanji (UL L 68, 15. 3. 2005, str. 49), (v nadaljnjem besedilu:
Okvirni sklep Sveta 2005/212/PNZ);
5.     
Okvirnim sklepom Sveta 2005/214/PNZ z dne 24. februarja 2005 o
uporabi načela vzajemnega priznavanja denarnih kazni (UL L 76, 22. 3.
2005, str. 16), zadnjič spremenjenim z Okvirnim sklepom Sveta 2009/299/PNZ z
dne 26. februarja 2009 o spremembi okvirnih sklepov Sveta 2002/584/PNZ,
2005/214/PNZ, 2006/783/PNZ, 2008/909/PNZ in 2008/947/PNZ zaradi krepitve
procesnih pravic oseb ter spodbujanja uporabe načela vzajemnega priznavanja
odločb, izdanih na sojenju v odsotnosti zadevne osebe (UL L 81, 27. 3.
2009, str. 24), (v nadaljnjem besedilu: Okvirni sklep Sveta 2005/214/PNZ);
6.     
Okvirnim sklepom Sveta 2006/783/PNZ z dne 6. oktobra 2006 o uporabi
načela vzajemnega priznavanja odredb o zaplembi (UL L 196, 2. 8. 2003,
str. 45), zadnjič spremenjenim z Okvirnim sklepom Sveta 2009/299/PNZ z dne
26. 2. 2009 o spremembi okvirnih sklepov Sveta 2002/584/PNZ, 2005/214/PNZ,
2006/783/PNZ, 2008/909/PNZ in 2008/947/PNZ zaradi krepitve procesnih pravic
oseb ter spodbujanja uporabe načela vzajemnega priznavanja odločb, izdanih na
sojenju v odsotnosti zadevne osebe (UL L 81, 27. 3. 2009, str. 24), (v
nadaljnjem besedilu: Okvirni sklep Sveta 2006/783/PNZ);
7.     
Okvirnim sklepom Sveta 2008/909/PNZ z dne 27. novembra 2008 o
uporabi načela vzajemnega priznavanja sodb v kazenskih zadevah, s katerimi so
izrečene zaporne kazni ali ukrepi, ki vključujejo odvzem prostosti, za namen
njihovega izvrševanja v Evropski uniji (UL L 327, 5. 12. 2008, str. 27),
zadnjič spremenjenim z Okvirnim sklepom Sveta 2009/299/PNZ z dne 26. februarja
2009 o spremembi okvirnih sklepov Sveta 2002/584/PNZ, 2005/214/PNZ,
2006/783/PNZ, 2008/909/PNZ in 2008/947/PNZ zaradi krepitve procesnih pravic
oseb ter spodbujanja uporabe načela vzajemnega priznavanja odločb, izdanih na
sojenju v odsotnosti zadevne osebe (UL L 81, 27. 3. 2009, str. 24), (v
nadaljnjem besedilu: Okvirni sklep Sveta 2008/909/PNZ);
8.     
Okvirnim sklepom Sveta 2008/947/PNZ z dne 27. novembra 2008 o
uporabi načela vzajemnega priznavanja sodb in pogojnih odločb zaradi
zagotavljanja nadzorstva nad spremljevalnimi ukrepi in alternativnimi
sankcijami (UL L 337, 16. 12. 2008, str. 102), zadnjič spremenjenim z
Okvirnim sklepom Sveta 2009/299/PNZ z dne 26. februarja 2009 o spremembi
okvirnih sklepov Sveta 2002/584/PNZ, 2005/214/PNZ, 2006/783/PNZ, 2008/909/PNZ
in 2008/947/PNZ zaradi krepitve procesnih pravic oseb ter spodbujanja uporabe
načela vzajemnega priznavanja odločb, izdanih na sojenju v odsotnosti zadevne
osebe (UL L 81, 27. 3. 2009, str. 24), (v nadaljnjem besedilu: Okvirni
sklep Sveta 2008/947/PNZ);
9.     
Sklepom Sveta 2008/976/PNZ z dne 16. decembra 2008 o Evropski
pravosodni mreži (UL L 348, 24. 12. 2008, str. 130), (v nadaljnjem
besedilu: Sklep Sveta 2008/976/PNZ);
10.  
Direktivo Evropskega Parlamenta in Sveta 2014/41/EU z dne 3. aprila
2014 o evropskem preiskovalnem nalogu v kazenskih zadevah (UL L 130, 1. 5.
2014, str. 1), (v nadaljnjem besedilu: Direktiva 2014/41/EU);
11.  
Okvirnim sklepom Sveta 2009/315/PNZ z dne 26. februarja 2009 o
organizaciji in vsebini izmenjave informacij iz kazenske evidence med državami
članicami (UL L 93, 7. 4. 2009, str. 23), (v nadaljnjem besedilu: Okvirni
sklep Sveta 2009/315/PNZ);
12.  
Sklepom Sveta 2008/316/PNZ z dne 6. aprila 2009 o vzpostavitvi
Evropskega informacijskega sistema kazenskih evidenc (ECRIS) na podlagi člena 11
Okvirnega sklepa Sveta 2009/315/PNZ (UL L 93, 7. 4. 2009, str. 33), (v
nadaljnjem besedilu: Sklep Sveta 2008/316/PNZ);
13.  
Okvirnim sklepom Sveta 2009/829/PNZ z dne 23. oktobra 2009 o
uporabi načela vzajemnega priznavanja odločb o nadzornih ukrepih med državami
članicami Evropske unije kot alternativi začasnemu priporu (UL L 294,
11. 11. 2009, str. 20), (v nadaljnjem besedilu: Okvirni sklep Sveta
2009/829/PNZ);
14.  
Okvirnim sklepom Sveta 2009/948/PNZ z dne 30. novembra 2009 o
preprečevanju in reševanju sporov o izvajanju pristojnosti v kazenskih
postopkih (UL L 328, 15. 12. 2009, str. 42), (v nadaljnjem besedilu:
Okvirni sklep Sveta 2009/948/PNZ);
15.  
Direktivo 2011/99/EU Evropskega parlamenta in Sveta z dne
13. decembra 2011 o evropski odredbi o zaščiti (UL L 338/2, 21. 12.
2011, str. 2), (v nadaljnjem besedilu: Direktiva 2011/99/EU);
16.  
Direktivo 2013/48/EU Evropskega parlamenta in Sveta z dne
22. oktobra 2013 o pravici do dostopa do odvetnika v kazenskem postopku in
v postopkih na podlagi evropskega naloga za prijetje ter pravici do obvestitve
tretje osebe ob odvzemu prostosti in do komunikacije s tretjimi osebami in
konzularnimi organi med odvzemom prostosti (UL L 294, 6. 11. 2013, str.
1), (v nadaljnjem besedilu: Direktiva 2013/48/EU);
17.  
Direktivo (EU) 2016/1919 Evropskega parlamenta in Sveta z dne
26. oktobra 2016 o brezplačni pravni pomoči za osumljene in obdolžene
osebe v kazenskem postopku ter za zahtevane osebe v postopku na podlagi
evropskega naloga za prijetje (UL L 297, 4. 11. 2016, str. 1), (v
nadaljnjem besedilu: Direktiva 2016/1919/EU).
(5) V razmerju do držav, ki niso
prenesle aktov iz prejšnjega odstavka v notranjo zakonodajo, se namesto določb
tega zakona uporabljajo ustrezne določbe zakona, ki ureja kazenski postopek, in
mednarodnih pogodb.
(6) S tem zakonom se:
1.     
za izvajanje Uredbe (EU) 2018/1727 Evropskega parlamenta in Sveta z dne
14. novembra 2018 o Agenciji Evropske unije za pravosodno sodelovanje v
kazenskih zadevah (Eurojust) ter nadomestitvi in razveljavitvi Sklepa Sveta
2002/187/PNZ (UL L 295, 21. 11. 2018, str. 138) določajo dostop do osebnih
podatkov, ki jih obdeluje Eurojust, vlaganje zaprosil Eurojustu, postopek
dogovora o napotitvi sodnika za zvezo iz Republike Slovenije v imenu Eurojusta
v tretjo državo in sodelovanje med Evropsko pravosodno mrežo in Eurojustom in
2.     
za izvajanje Uredbe (EU) 2018/1805 Evropskega parlamenta in Sveta z dne
14. novembra 2018 o vzajemnem priznavanju sklepov o začasnem zavarovanju
in sklepov o odvzemu (UL L 303, 28. 11. 2018, str. 1), (v nadaljnjem
besedilu: Uredba 2018/1805/EU) določajo razlogi za zavrnitev priznanja in
izvršitve sklepov o začasnem zavarovanju in sklepov o odvzemu premoženja,
pristojnost organov za priznanje in izvršitev navedenih sklepov, oblika
potrdila o začasnem zavarovanju in potrdila o odvzemu, postopek odločanja in
sklep o priznanju in izvršitvi začasnega zavarovanja ali odvzema.
Načelo vzajemnega priznavanja
3. člen
V postopkih po II. delu ter po 8., 9.,
9.a, 12., 14., 16.,17.a, 18., 20. in
22. poglavju tega zakona pristojni organi v Republiki Sloveniji izvršujejo
odločbe pristojnih organov drugih držav članic na podlagi vzajemnega
priznavanja odločb in pri odločanju ob upoštevanju človekovih pravic in
temeljnih svoboščin presojajo le, ali so predložene ustrezne
listine ter izpolnjeni drugi pogoji, ki jih določa ta zakon.
Načelo učinkovite pomoči
4. člen
V postopkih po tem zakonu so pristojni
organi v Republiki Sloveniji v okviru svojih pristojnosti in v skladu s
temeljnimi načeli pravnega reda Republike Slovenije dolžni ravnati tako, da se
v največji možni meri doseže namen sodelovanja v korist izvedbe kazenskega
postopka v drugi državi članici ali v Republiki Sloveniji oziroma drugih
postopkov, ki jih ureja ta zakon.
Načelo hitrosti postopka
5. člen
Če je za zadeve enake vrste tako določeno v
pravnem redu Republike Slovenije, mora sodelovanje v kazenskih zadevah po tem
zakonu potekati prednostno in hitro.
Občevanje pristojnih organov
6. člen
(1) Pristojni domači in tuji organi
občujejo neposredno.
(2) Če je država določila centralni
organ, poteka občevanje preko tega organa.
(3) Za ugotavljanje pristojnega organa
se lahko opravljajo poizvedbe s pomočjo Eurojusta, kontaktnih točk Evropske
pravosodne mreže ali ministrstva, pristojnega za pravosodje (v nadaljnjem
besedilu: ministrstvo).
(4) Nalog in druga pisanja v zvezi z
izvajanjem tega zakona se posredujejo v izvirniku, overjeni kopiji ali drugi
pisni obliki po pošti, po telefaksu, v elektronski obliki ali z drugim varnim
tehničnim sredstvom, ki med prenosom dokumenta zagotavlja tveganju za njegovo
razkritje primerno stopnjo zavarovanja osebnih podatkov, pri čemer mora biti
med prenosom zagotovljena njihova nečitljivost oziroma neprepoznavnost, ter
izvršitvenemu pravosodnemu organu omogoča preveriti verodostojnost pošiljatelja
in podatkov.
(5) Če obstajajo težave pri pošiljanju
ali preverjanju verodostojnosti dokumentacije, ki se ne morejo odpraviti
neposredno, se nalog in druga pisanja lahko pošiljajo tudi s posredovanjem
ministrstva.
(6) Pristojni domači organi sprejemajo
zaprosila tujih pristojnih organov v slovenskem ali angleškem jeziku ter občujejo
z njimi v jezikih, ki jih druga država sprejema, če s tem zakonom ni za
posamezne zadeve drugače določeno.
Stroški
7. člen
Če ni s tem zakonom določeno drugače,
stroške, ki nastanejo pri izvajanju določb tega zakona na ozemlju Republike
Slovenije, krijejo državni organi in drugi nosilci javnih pooblastil, ki so
pristojni za vodenje postopkov in izvrševanje ukrepov po notranjem pravu
Republike Slovenije.
Pomen izrazov
8. člen
Posamezni izrazi, uporabljeni v tem zakonu,
imajo naslednji pomen:
1.     
»država članica« je država članica Evropske unije;
2.     
»tretja država« je država, ki ni članica Evropske unije;
3.     
»država izdaje« ali »država odreditve« je država članica, katere
pristojni organ je izdal odločbo ali ukrep, ki se izvršuje v drugi državi
članici;
4.     
»država izvršitve« je država članica, katere pristojni organ izvrši
odločbo ali ukrep za drugo državo članico;
5.     
»centralni organ« je organ države članice, ki je po zakonodaji te države
pristojen za administrativno pošiljanje in prejemanje nalogov, zaprosil za
mednarodno pravno pomoč, drugih listin zaradi sodelovanja v kazenskih zadevah
in s tem povezanim uradnim poslovanjem;
6.     
»ministrstvo« je ministrstvo, pristojno za pravosodje, ki je v Republiki
Sloveniji centralni organ za zadeve, za katere ta zakon tako določa;
7.     
»odreditveni pravosodni organ« oziroma »pristojni organ države izdaje«
je pravosodni organ države odreditve oziroma pristojni organ države izdaje, ki
je po njenem pravu pristojen za izdajo odločbe ali ukrepa, ki se izvršuje po
tem zakonu;
8.     
»izvršitveni pravosodni organ« je pravosodni organ države izvršitve, ki
je po njenem pravu pristojen za odločanje o izvršitvi oziroma za izvršitev
odločbe ali ukrepa, ki se izvršuje po tem zakonu;
9.     
»domače sodišče« je pristojno sodišče Republike Slovenije v skladu z
zakonom, ki ureja kazenski postopek, če ni s tem zakonom drugače določeno;
10.  
»evropski nalog za prijetje in predajo« (v nadaljnjem besedilu: nalog)
je odločba, ki jo izda pravosodni organ države članice z namenom, da bi druga
država članica prijela in ji predala osebo zaradi izvedbe kazenskega postopka
ali izvršitve kazni zapora oziroma varnostnega ali drugega ukrepa kazenskega
sodišča, ki se izvršuje z odvzemom prostosti;
11.  
»predaja« je izvršitev naloga v državi članici s prepustitvijo zahtevane
osebe pristojnemu organu druge države članice, ki je odredila nalog;
12.  
»prijetje« je odvzem prostosti osebi, zoper katero je odrejen nalog;
13.  
»odločba o zavarovanju« je vsaka odločba oziroma ukrep, ki ga sprejme
pristojni organ države izdaje v kazenskem postopku ali zaradi njega, s katerim
se prepreči kakršnokoli uporabo, prikritje, uničenje, spremembo, prenos,
obremenitev ali odtujitev premoženja z namenom začasnega zavarovanja zahtevka
za odvzem premoženjske koristi, ali da se zaradi zavarovanja dokazov tako
ravnanje prepreči glede predmetov, ki utegnejo biti dokaz ali se morajo odvzeti
v kazenskem postopku;
14.  
»premoženje« je vsaka materialna ali nematerialna, premična ali
nepremična dobrina, dohodki ter pravna ali druga listina, ki daje pravni naslov
ali pravni interes na premoženju, in ima denarno vrednost;
15.  
»Eurojust« je pravna oseba Evropske unije, ki je bila s Sklepom Sveta z
dne 28. februarja 2002 o ustanovitvi Eurojusta za okrepitev boja proti
težjim oblikam kriminala (2002/187/PNZ) (UL L 63, 6. 3. 2002, str. 1)
ustanovljena za pospešeno preprečevanje hudih kaznivih dejanj;
16.  
»Evropska pravosodna mreža v kazenskih zadevah« ali »EPN« je povezava
nacionalnih kontaktnih točk držav članic, namenjena olajšanju pravosodnega
sodelovanja v kazenskih zadevah, ki je bila ustanovljena s skupnim ukrepom
Sveta o vzpostavitvi Evropske pravosodne mreže z dne 29. junija 1998.
Zajem podatkov in statistično
poročanje
8.a člen
Vrhovno državno tožilstvo Republike
Slovenije in Vrhovno sodišče Republike Slovenije o postopkih sodelovanja po tem
zakonu ministrstvu do konca januarja za preteklo leto pošljeta naslednje
podatke v strojno berljivi obliki in v obliki analize:
1.     
enolični identifikator zadeve;
2.     
pravna podlaga in oblika mednarodnega sodelovanja;
3.     
prejeta ali poslana zahteva ter država odreditve oziroma država
izvršitve;
4.     
domači pristojni organ;
5.     
za fizično osebo, zoper katero se vodi postopek: oznaka, da gre za
fizično osebo, državljanstvo, starost oziroma za pravno osebo, zoper katero se
vodi postopek: oznaka, da gre za pravno osebo, in država sedeža;
6.     
zakonska označba kaznivega dejanja ali prekrška;
7.     
faza postopka (prejeta, priznana, zavrnjena, umaknjena, delno izvršena,
izvršena ali drugače zaključena zahteva);
8.     
datum prejema, priznanja ali zavrnitve zahteve, datum izvršitve in
zaključka zadeve;
9.     
vrednost ali ocenjena vrednost začasno zavarovanega oziroma odvzetega
premoženja oziroma premoženjske koristi;
10.  
vrednost oziroma ocenjena vrednost predmetov, premoženja ali
premoženjske koristi, kot jo navaja država odreditve;
11.  
podatek o tem, ali je bila oškodovancu odobrena povrnitev premoženja,
odvzetega z izvršitvijo sklepa o odvzemu, in ali je oškodovanec prejel
odškodnino ter njena višina.
II. DEL 
POSTOPEK ZA PRIJETJE IN PREDAJO MED DRŽAVAMI ČLANICAMI
1. poglavje 
Splošne določbe 
Dopustnost izvršitve naloga v Republiki
Sloveniji
9. člen
(1) Predaja osebe na podlagi naloga je
dopustna, če je nalog odrejen zaradi kaznivega dejanja, za katero je v državi
odreditve kot zgornja meja predpisana kazen odvzema prostosti najmanj eno leto
ali zaradi izvršitve kazni zapora oziroma varnostnega ali drugega ukrepa
kazenskega sodišča, ki se izvršuje z odvzemom prostosti, najmanj štirih mesecev
in če je dejanje, za katerega se zahteva predaja, kaznivo tudi po domačem
kazenskem zakonu (dvojna kaznivost).
(2) Dvojne kaznivosti se ne ugotavlja,
če je nalog odrejen zaradi kaznivega dejanja, za katero je po pravu države
odreditve kot zgornja meja predpisana kazen odvzema prostosti najmanj treh let
in gre po pravu te države za eno izmed naslednjih kaznivih dejanj:
-       
pripadnost kriminalni združbi,
-       
terorizem,
-       
trgovina z ljudmi,
-       
spolno izkoriščanje otrok in otroška pornografija,
-       
nedovoljena trgovina s prepovedanimi drogami,
-       
nedovoljena trgovina z orožjem, strelivom in razstrelivi,
-       
korupcija,
-       
goljufije, vključno s tistimi, ki škodijo finančnim interesom Evropskih
skupnosti kot jih določa Konvencija o zaščiti finančnih interesov Evropskih
skupnosti z dne 26. julija 1995 (UL C 316, 27. 11. 1995),
-       
pranje denarja,
-       
ponarejanje denarja,
-       
kazniva dejanja, storjena z uporabo računalnika,
-       
kazniva dejanja zoper okolje, prostor in naravne dobrine, vključno z
nedovoljenim prometom z ogroženimi živalskimi ter rastlinskimi vrstami in
podvrstami,
-       
omogočanje prepovedanega prehoda čez državno mejo in bivanja v državi,
-       
umor in huda telesna poškodba,
-       
nedovoljena trgovina s človeškimi organi in tkivi,
-       
ugrabitev, protipraven odvzem prostosti in jemanje talcev,
-       
rasizem in ksenofobija,
-       
rop v skupini ali oborožen rop,
-       
nedovoljen promet s kulturnimi dobrinami, vključno s starinami in
umetniškimi deli,
-       
preslepitev,
-       
izsiljevanje in oderuštvo,
-       
ponarejanje industrijskih izdelkov in prodaja takih izdelkov,
-       
ponarejanje uradnih listin in promet z njimi,
-       
ponarejanje plačilnih sredstev,
-       
nedovoljena trgovina s hormonskimi snovmi in drugimi spodbujevalci
rasti,
-       
nedovoljena trgovina z jedrskimi in radioaktivnimi snovmi,
-       
trgovina z ukradenimi vozili,
-       
posilstvo,
-       
požig,
-       
kazniva dejanja iz pristojnosti Mednarodnega kazenskega sodišča,
ustanovljenega z Rimskim statutom,
-       
ugrabitev letala ali ladje,
-       
sabotaža.
(3) Pravna opredelitev kaznivega dejanja
in predpisana kazen za vrste kaznivih dejanj, naštete v prejšnjem odstavku, je
v izključni pristojnosti odreditvenega pravosodnega organa.
(4) Če je dovoljena predaja osebe
zaradi kaznivega dejanja iz prvega odstavka tega člena, se predaja lahko dovoli
tudi za dejanja, ki se tako po zakonu države odreditve kot tudi po zakonu
države izvršitve kaznujejo s kaznijo odvzema prostosti oziroma varnostnim
ukrepom ali drugim ukrepom kazenskega sodišča, pa ne izpolnjujejo pogoja glede
predpisane kazni iz prvega odstavka tega člena (akcesorna predaja).
Razlogi za zavrnitev predaje
zahtevane osebe
10. člen
Predaja zahtevane osebe se zavrne v
naslednjih primerih:
1.     
če je odrejen nalog za kaznivo dejanje, ki bi bilo v Republiki Sloveniji
obseženo z amnestijo, če bi bili organi Republike Slovenije pristojni za pregon
in sojenje storilki ali storilcu (v nadaljnjem besedilu: storilec) tega
dejanja;
2.     
če je odrejen nalog za kaznivo dejanje, zaradi katerega je bila
zahtevana oseba že pravnomočno oproščena ali obsojena v Republiki Sloveniji ali
drugi državi članici ali tretji državi, pod pogojem, da je v primeru izrečene
kazni kazen že prestala ali jo prestaja ali se po zakonodaji države, ki je
kazen izrekla, kazen ne more več izvršiti;
3.     
če je odrejen nalog za kaznivo dejanje, zaradi katerega je bil v
Republiki Sloveniji zoper zahtevano osebo pravnomočno ustavljen kazenski
postopek ali je bila obtožba pravnomočno zavrnjena ali kadar je pristojna
državna tožilka ali pristojni državni tožilec (v nadaljnjem besedilu: državni
tožilec) zavrgel kazensko ovadbo, ker je osumljenka ali osumljenec (v
nadaljnjem besedilu: osumljenec) izpolnil sporazum v postopku poravnavanja ali,
ker je osumljenec po navodilih državnega tožilca izpolnil naloge za zmanjšanje
ali odpravo škodljivih posledic kaznivega dejanja v skladu z določili zakona,
ki ureja kazenski postopek;
4.     
če je odrejen nalog za kaznivo dejanje, ki ga je storila zahtevana
oseba, ko še ni bila stara 14 let;
5.     
če je odrejen nalog za kaznivo dejanje, za katerega bi v Republiki
Sloveniji kazenski pregon ali izvršitev kazni zastarala, če bi bilo domače
sodišče pristojno za pregon ali za izvršitev kazni;
6.     
če je odrejen nalog za kaznivo dejanje, ki ni kaznivo po domačem
kazenskem zakonu, pa ni moč uporabiti izjeme iz drugega odstavka prejšnjega člena.
Če je odrejen nalog zaradi kaznivih dejanj, povezanih z davki in dajatvami,
carino in deviznim poslovanjem, se predaje ne sme zavrniti iz razloga, da
domača zakonodaja ne odmerja enakih davkov, dajatev ter carinskih in deviznih
predpisov, kot zakonodaja države odreditve;
7.     
če teče zoper zahtevano osebo kazenski postopek v Republiki Sloveniji
zaradi istega kaznivega dejanja, zaradi katerega je odrejen nalog, če gre za
kaznivo dejanje, storjeno proti Republiki Sloveniji, če gre za kaznivo dejanje,
storjeno proti državljanki ali državljanu (v nadaljnjem besedilu: državljan)
Republike Slovenije pa, če ni dano zavarovanje za uveljavitev
premoženjskopravnega zahtevka oškodovanke ali oškodovanca (v nadaljnjem
besedilu: oškodovanec);
8.     
če obstajajo utemeljeni razlogi za sklepanje, da je bil nalog odrejen z
namenom kazenskega pregona in kaznovanja zahtevane osebe zaradi njenega spola,
rase, vere, etničnega porekla, državljanstva, jezika, političnega prepričanja
ali spolne usmerjenosti ali bi bil lahko iz teh razlogov njen položaj bistveno
slabši;
9.     
če odreditveni pravosodni organ ni podal zagotovil, določenih v 14.
členu tega zakona;
10.  
če je odrejen nalog zaradi izvršitve kazni zapora ali drugega ukrepa
kazenskega sodišča, ki se izvršuje z odvzemom prostosti in zahtevana oseba ni
bila osebno navzoča na sojenju, na podlagi katerega je bila izdana odločba,
razen če so izpolnjeni pogoji za izvršitev naloga, izdanega na podlagi sojenja
v nenavzočnosti.
Fakultativni razlogi za zavrnitev
predaje zahtevane osebe
11. člen
Predaja zahtevane osebe se lahko zavrne v
naslednjih primerih:
1.     
če teče zoper zahtevano osebo kazenski postopek v Republiki Sloveniji
zaradi istega kaznivega dejanja, zaradi katerega je odrejen nalog, če bi se
kazenski postopek očitno lažje izvedel v Republiki Sloveniji;
2.     
če je bila v Republiki Sloveniji s pravnomočnim sklepom zahteva za
preiskavo zavrnjena, ker ni bil podan utemeljen sum, da je zahtevana oseba
storila kaznivo dejanje, zaradi katerega je odrejen nalog in državni tožilec
izjavi, da bo znova predlagal uvedbo kazenskega postopka;
3.     
če je odrejen nalog zaradi izvršitve kazni zapora in je zahtevana oseba
državljan Republike Slovenije, ali državljan članice, ki prebiva na ozemlju
Republike Slovenije, ali tujec z dovoljenjem za stalno prebivanje v Republiki
Sloveniji, če zahtevana oseba izjavi, da želi prestajati kazen v Republiki
Sloveniji, in če se domače sodišče zaveže, da bo izvršilo sodbo sodišča države
odreditve v skladu z domačim zakonom, pod pogojem, da so podane okoliščine za
izvršitev kazni v Republiki Sloveniji na podlagi tega zakona;
4.     
če je odrejen nalog zaradi kaznivih dejanj, ki se po domačem kazenskem
zakonu obravnavajo, kakor da so bila v celoti ali delno storjena na ozemlju
Republike Slovenije in državni tožilec izjavi, da bo predlagal uvedbo kazenskega
postopka;
5.     
če je odrejen nalog zaradi kaznivih dejanj, ki so bila storjena zunaj
ozemlja države odreditve, domač kazenski zakon pa ne dovoljuje pregona za ista
dejanja, kadar so storjena zunaj ozemlja Republike Slovenije.
Omejitev predaje osebe z načelom
specialnosti
12. člen
Zahtevano osebo, ki je predana drugi državi
članici, se sme preganjati, zoper njo izvršiti kazen ali jo predati drugi
državi članici samo zaradi tistega kaznivega dejanja, ki ga je storila pred
predajo in zaradi katerega je bila predana, razen če ta zakon določa drugače.
Pogoji za izvršitev naloga, izdanega
na podlagi sojenja v nenavzočnosti
13. člen
(1) Nalog zaradi izvršitve kazni
zapora ali drugega ukrepa kazenskega sodišča, ki se izvršuje z odvzemom
prostosti se izvrši tudi, če zahtevana oseba ni bila osebno navzoča na sojenju,
na podlagi katerega je bila izdana odločba, če je v njem navedeno, da je bila
oseba v skladu s procesnimi zahtevami, kot so določene v nacionalnem pravu
države odreditve:
-       
pravočasno osebno vabljena in s tem obveščena o predvidenem dnevu in
kraju sojenja, na podlagi katerega je bila izdana odločba, ali če je bila ta
oseba dejansko kako drugače uradno obveščena o predvidenem datumu in kraju
sojenja, in sicer tako, da je mogoče nedvoumno sklepati, da je bila seznanjena
z načrtovanim sojenjem in pod nadaljnjim pogojem, da je opozorjena, da bo
sodišče izreklo odločbo tudi v njeni nenavzočnosti, ali
-       
da je bila oseba seznanjena o dnevu in kraju sojenja, na katerem je bil
navzoč in jo je zagovarjala njena zagovornica ali zagovornik (v nadaljnjem
besedilu: zagovornik), ki si ga je svobodno izbrala ali ji ga je postavilo
sodišče, ali
-       
potem ko ji je bila vročena odločba in je bila izrecno obveščena o
pravici do ponovnega sojenja ali pritožbe, v kateri ima pravico sodelovati, ki
omogoča, da se vsebina zadeve skupaj z novimi dokazi ponovno preuči in ki lahko
privede do spremembe prvotne odločbe, izrecno izjavila, da ne izpodbija
odločbe, ali ni zahtevala ponovnega sojenja ali vložila pritožbe v ustreznem
roku.
(2) Nalog iz prejšnjega odstavka se
izvrši tudi, če je v njem navedeno, da osebi v skladu s procesnimi zahtevami,
kot so določene v nacionalnem pravu države odreditve, odločba ni bila osebno
vročena, ampak ji bo osebno vročena nemudoma po predaji in bo izrecno obveščena
o pravici do ponovnega sojenja ali pritožbe, v kateri ima pravico sodelovati,
in omogoča, da se vsebina zadeve skupaj z novimi dokazi ponovno preuči, in ki
lahko privede do spremembe prvotne odločbe, in bo obveščena o roku, v katerem
mora zahtevati ponovno sojenje ali vložiti pritožbo, kakor je navedeno v
zadevnem evropskem nalogu za prijetje.
(3) Če je bil nalog izdan pod pogoji
iz prejšnjega odstavka, oseba pa predhodno ni prejela uradnega obvestila o
kazenskem postopku, lahko potem, ko je obveščena o vsebini naloga za prijetje,
in pred predajo zahteva izvod sodbe. Takoj, ko je odreditveni organ obveščen o
zahtevi, prek domačega sodišča zahtevani osebi zagotovi izvod sodbe. Postopek
predaje ali izdaja sklepa o izvršitvi evropskega naloga za prijetje se zaradi
takšne zahteve s strani iskane osebe ne odloži. Sodba se osebi zagotovi zgolj v
informativne namene, kar ne šteje za uradno vročitev sodbe niti ne vpliva na
roke v zvezi z zahtevo za ponovno sojenje ali vložitvijo pritožbe.
Zagotovila
14. člen
(1) Domače sodišče pred odločitvijo o
predaji od odreditvenega pravosodnega organa lahko zahteva naslednja
zagotovila:
1.     
da zakonodaja države odreditve daje možnost pomilostitve obsojenca ali
spremembe izrečene kazni, bodisi na zahtevo obsojenca ali po uradni dolžnosti,
najpozneje v dvajsetih letih od pravnomočnosti sodbe, če je bil odrejen nalog
zaradi kaznivega dejanja, za katerega je v državi odreditve predpisana kazen
dosmrtnega zapora;
2.     
da bo zahtevana oseba po končanem postopku vrnjena v Republiko Slovenijo,
če je bil nalog odrejen zaradi izvedbe kazenskega postopka in je zahtevana
oseba državljan Republike Slovenije, državljan države članice, ki prebiva na
ozemlju Republike Slovenije, ali tujec z dovoljenjem za stalno bivanje v
Republiki Sloveniji in če se domače sodišče zaveže s pisno izjavo, da bo
izvršilo sodbo sodišča države odreditve v skladu z domačim zakonom.
(2) Zagotovila morajo biti dana v
roku, ki ga določi domače sodišče.
2. poglavje 
Postopek odločanja o izvršitvi naloga
Pristojnost
15. člen
(1) Za izvedbo postopka za predajo
osebe drugi državi članici je pristojna preiskovalna sodnica ali preiskovalni
sodnik (v nadaljnjem besedilu: preiskovalni sodnik) sodišča, na katerega
območju ima zahtevana oseba stalno ali začasno prebivališče ali na katerega
območju se najde.
(2) Če preiskovalni sodnik, ki prejme
nalog, ni krajevno pristojen, ga takoj pošlje pristojnemu sodniku in o tem
obvesti odreditveni pravosodni organ.
Jezik
16. člen
Če nalog ni sestavljen v slovenskem jeziku
ali mu ni priložen prevod v slovenski ali angleški jezik, preiskovalni sodnik o
tem obvesti odreditveni pravosodni organ ter mu določi primeren rok, ki ne sme
biti daljši od desetih dni, da predloži prevod v slovenski ali angleški jezik.
Če je zahtevani osebi vzeta prostost, lahko preiskovalni sodnik odredi prevod
naloga v slovenski ali angleški jezik.
Pravice zahtevane osebe
17. člen
(1) Zahtevana oseba mora imeti
zagovornika ves čas postopka za predajo od privedbe k preiskovalnemu sodniku
oziroma od prvega naroka o odločanju o predaji do izvršitve predaje. Če si
zahtevana oseba ne vzame zagovornika, ji ga preiskovalni
sodnik postavi po uradni dolžnosti.
(2) Zahtevana oseba ima pravico do
prevajanja v skladu z določili zakona, ki ureja kazenski postopek. Zahtevani
osebi mora biti, če tako zahteva, nalog pisno preveden v njen jezik ali v drug
jezik, ki ga razume.
(3) Če zahtevana oseba ob privedbi k
preiskovalnemu sodniku izjavi, da želi uveljaviti pravico do izbire odvetnika v
državi odreditve, preiskovalni sodnik o tem nemudoma obvesti pristojni organ
države odreditve. Preiskovalni sodnik zahtevani osebi posreduje informacije,
prejete od pristojnega organa države odreditve, ki ji olajšajo izbiro
odvetnika, vključno z informacijami glede upravičenosti do brezplačne pravne
pomoči.
Začetek postopka
18. člen
(1) Ko preiskovalni sodnik prejme
nalog na predpisanem obrazcu iz Priloge 1 tega zakona in njegov prevod v
slovenski ali angleški jezik, preveri, če obsega potrebne podatke za odločanje
o njegovi izvršitvi in če izpolnjuje pogoje iz 9. člena tega zakona. Če je
nalog v bistvenih delih nepopoln, preiskovalni sodnik organu države odreditve
določi primeren rok, v katerem naj mu ta pošlje dodatne podatke, potrebne za
začetek postopka odločanja.
(2) Če so izpolnjeni vsi pogoji iz
prejšnjega odstavka, preiskovalni sodnik izda odredbo za privedbo zahtevane
osebe.
(3) Če je izdan nalog ali izpolnjen
predpisan obrazec iz Schengenskega informacijskega sistema, smejo policisti ali
policistke (v nadaljnjem besedilu: policisti) zahtevano osebo prijeti tudi brez
predhodne odredbe za privedbo iz prejšnjega odstavka, če obstaja nevarnost, da
bi pobegnila ali se skrila.
Pravni pouk zahtevani osebi in
privedba
19. člen
(1) Ob prijetju mora policija
zahtevano osebo poučiti, da ji je vzeta prostost na podlagi naloga ter o tem,
katera država in zakaj zahteva njeno prijetje in predajo. Takoj mora biti
poučena, da ni dolžna ničesar izjaviti, da ima pravico do takojšnje pravne
pomoči zagovornika, ki si ga svobodno izbere, da je
pristojni organ na njeno željo dolžan o odvzemu prostosti obvestiti njene
najbližje ter da ima v državi odreditve pravico izbrati si odvetnika, ki lahko
z zagotavljanjem informacij in nasvetov pomaga zagovorniku pri učinkovitem
uveljavljanju njenih pravic. Če zahtevana oseba ni
državljan Republike Slovenije, mora biti poučena tudi o tem, da je pristojni
organ na njeno zahtevo dolžan o odvzemu prostosti obvestiti tudi konzulat njene
države.
(2) Prijeto osebo morajo policisti
takoj, oziroma v primeru iz tretjega odstavka prejšnjega člena najpozneje v
štiriindvajsetih urah, privesti k pristojnemu preiskovalnemu sodniku. Ob
privedbi policisti sporočijo preiskovalnemu sodniku, zakaj in kdaj je bila
privedenemu odvzeta prostost. V primeru iz tretjega odstavka prejšnjega člena
policisti preiskovalnemu sodniku predložijo nalog ali kopijo naloga.
Zaslišanje zahtevane osebe
20. člen
(1) Preiskovalni sodnik preveri
istovetnost privedene osebe, nato pa jo pouči o njenih pravicah iz prvega
odstavka prejšnjega člena. Preiskovalni sodnik preveri istovetnost privedene
osebe, jo pouči o njenih pravicah iz prvega odstavka prejšnjega člena ter
seznani z vsebino naloga.
(2) Preiskovalni sodnik mora privedeno
osebo brez odlašanja, najkasneje pa v oseminštiridesetih urah, odkar mu je bila
pripeljana, zaslišati v zvezi s pogoji za dopustnost izvršitve naloga iz 13.
člena in razlogi za zavrnitev predaje iz 10. člena tega zakona ter ji ob tem
naznaniti vsebino naloga in jo poučiti o možnosti soglašanja s predajo. Na
zaslišanju mora biti prisoten pristojni državni tožilec.
(3) Preiskovalni sodnik lahko v
primerih, ko je to potrebno zaradi izvedbe zaslišanja iz prejšnjega odstavka in
zaradi zagotovitve oziroma postavitve zagovornika privedeni osebi, s sklepom
odredi pridržanje za potreben čas, vendar najdalj za oseminštirideset ur od
ure, ko mu je bila oseba privedena. Za pritožbo zoper ta sklep se smiselno
uporabljajo določbe zakona, ki ureja kazenski postopek.
Narok za odločitev o predaji
21. člen
(1) Po zaslišanju iz prejšnjega člena
se opravi narok za odločitev o predaji zahtevane osebe. Na predlog zahtevane
osebe, njenega zagovornika, pristojnega državnega tožilca ali po odločitvi
preiskovalnega sodnika se narok za odločitev o predaji lahko preloži zaradi
priprave obrambe, pregleda spisa ali pridobitve prevodov in drugih potrebnih
pisanj.
(2) Preiskovalni sodnik mora zahtevano
osebo poučiti, da je soglasje k predaji prostovoljno, da ga ne more preklicati
ter opozoriti, da bo v tem primeru o predaji odločeno po skrajšanem postopku v
desetih dneh.
(3) Preiskovalni sodnik zahtevano
osebo pouči o pomenu načela specialnosti, da se uporabi tega načela lahko
odpove, posledicah odpovedi ter o tem, da je odpoved prostovoljna in je ne more
preklicati.
(4) Če zahtevana oseba izjavi, da
soglaša s predajo, poda svoje soglasje in morebitno odpoved načelu specialnosti
pred preiskovalnim sodnikom. Pouk iz prejšnjih odstavkov, soglasje in odpoved
načelu specialnosti ter izjava osebe, da je bilo soglasje oziroma odpoved dana
prostovoljno in v navzočnosti zagovornika, se zapišejo v zapisnik.
(5) Če preiskovalni sodnik osebi ni
dal pouka iz prvega odstavka prejšnjega člena, drugega in tretjega odstavka
tega člena, ali ta pouk ni zapisan, ali če je oseba podala izjavo brez
navzočnosti zagovornika, domače sodišče ne sme opreti odločbe o predaji na
izjavo zahtevane osebe.
Odločitev o predaji s soglasjem
22. člen
(1) Če zahtevana oseba soglaša s svojo
predajo, mora preiskovalni sodnik brez odlašanja, najkasneje pa v oseminštiridesetih
urah, odločiti o predaji.
(2) Predaja se dovoli s sklepom, ki obsega
naslednje podatke:
a)     ime, priimek, datum in kraj rojstva ter državljanstvo zahtevane
osebe,
b)     državo članico, kateri se zahtevana oseba predaja,
c)     opis kaznivega dejanja, zaradi katerega se predaja,
č)    navedbo, da je
zahtevana oseba soglašala s predajo,
d)     navedbo, da se je zahtevana oseba odpovedala načelu specialnosti,
e)     navedbo, da se zahtevane osebe ne sme izročiti tretji državi zaradi
kaznivega dejanja, storjenega pred njeno predajo,
f)      navedbo, kdaj je bila zahtevani osebi odvzeta prostost na podlagi
naloga in koliko časa je odvzem prostosti trajal.
(3) Če se zahtevana oseba ni
odpovedala načelu specialnosti, mora sklep vsebovati tudi navedbo, da se
zahtevane osebe ne sme preganjati ali zoper njo izvršiti kazen ali predati
drugi državi članici zaradi drugega kaznivega dejanja, ki ga je storila pred
predajo.
(4) Sklep se vroči zahtevani osebi,
zagovorniku in državnemu tožilcu.
(5) Zoper sklep preiskovalnega sodnika
se smeta zahtevana oseba in zagovornik pritožiti na izvenobravnavni senat
okrožnega sodišča v štiriindvajsetih urah od ure, ko jima je bil sklep vročen.
Senat mora o pritožbi odločiti v oseminštiridesetih urah.
Odločitev o predaji brez soglasja
23. člen
(1) Če zahtevana oseba ne soglaša s
predajo, jo preiskovalni sodnik takoj zasliši o možnih razlogih za zavrnitev
predaje. Pri zaslišanju morata biti navzoča zagovornik in pristojni državni
tožilec, ki lahko podajata svoje predloge in stališča.
(2) Zaslišanje se opravi ob smiselni
uporabi zakona, ki ureja kazenski postopek glede zaslišanja obdolženke ali obdolženca
(v nadaljnjem besedilu: obdolženec).
(3) Preiskovalni sodnik lahko zahteva
od odreditvenega pravosodnega organa dodatne podatke ali zagotovila skladno z
določbami tega zakona ter določi primeren rok za njihov prejem, lahko pa opravi
tudi druga poizvedovalna dejanja, da se ugotovi, ali so podani pogoji za
predajo zahtevane osebe. Če teče zoper zahtevano osebo kazenski postopek v Republiki
Sloveniji zaradi istega ali kakšnega drugega kaznivega dejanja, navede
preiskovalni sodnik to v spisih.
(4) Sklep o dovolitvi ali zavrnitvi
predaje izda izvenobravnavni senat okrožnega sodišča na obrazložen predlog preiskovalnega
sodnika.
(5) Pisni sklep o dovolitvi predaje
obsega naslednje podatke:
a)     ime, priimek, datum in kraj rojstva, prebivališče ter državljanstvo
zahtevane osebe,
b)     državo članico, kateri se predaja,
c)     opis kaznivega dejanja, zaradi katerega se predaja,
č)    navedbo, da se zahtevane osebe ne sme
preganjati, zoper njo izvršiti kazen, predati drugi državi članici ali izročiti
tretji državi zaradi drugega kaznivega dejanja, storjenega pred njegovo
predajo,
d)     navedbo, kdaj je bila zahtevani osebi odvzeta prostost na podlagi
naloga in koliko časa je odvzem prostosti trajal.
(6) Sklep se vroči zahtevani osebi,
zagovorniku in državnemu tožilcu.
(7) Zoper sklep senata se smejo
zahtevana oseba, zagovornik in državni tožilec pritožiti v oseminštiridesetih
urah od ure, ko jim je bil sklep vročen. Senat višjega sodišča mora o pritožbi
odločiti v treh dneh.
(8) Vsaka zavrnitev predaje mora biti
obrazložena in sporočena odreditvenemu pravosodnemu organu.
Pripor
24. člen
(1) Evropski nalog za prijetje in
predajo ali razpis ukrepa v Schengenskem informacijskem sistemu v obliki
predpisanega obrazca, skladno z določbami 95. člena Konvencije o postopni
odpravi preverjanj na skupnih mejah z dne 19. junija 1985, se štejeta za
prošnjo za odreditev pripora in izvedbo postopka predaje.
(2) Za uspešno izvedbo postopka
predaje zahtevane osebe in če so podane okoliščine, ki kažejo na nevarnost, da
bo zahtevana oseba pobegnila, preiskovalni sodnik na podlagi odločbe
odreditvenega pravosodnega organa ali na predlog pristojnega državnega tožilca
odloči, ali bo zoper zahtevano osebo odredil pripor ali katerega od drugih
ukrepov za zagotovitev navzočnosti ob smiselni uporabi določb zakona, ki ureja
kazenski postopek.
(3) Sklep iz prejšnjega odstavka se
vroči zahtevani osebi, zagovorniku in državnemu tožilcu.
(4) Zoper sklep iz drugega odstavka
tega člena se smejo zahtevana oseba, zagovornik ali državni tožilec pritožiti
na izvenobravnavni senat okrožnega sodišča v štiriindvajsetih urah od ure, ko
je bil sklep vročen zahtevani osebi. Senat mora o pritožbi odločiti v
oseminštiridesetih urah. Pritožba ne zadrži izvršitve sklepa.
(5) Preiskovalni sodnik o sprejetem
ukrepu nemudoma obvesti odreditveni pravosodni organ.
(6) Po sklepu preiskovanega sodnika
sme biti zahtevana oseba v priporu največ mesec dni od dneva, ko ji je bila
vzeta prostost. Po tem času sme biti pridržana v priporu samo na podlagi sklepa
o podaljšanju pripora.
(7) Pripor se sme po sklepu
izvenobravnavnega senata okrožnega sodišča podaljšati, vendar skupaj ne sme
trajati več kot devet mesecev. Sklep o podaljšanju pripora izda senat na
obrazložen predlog preiskovalnega sodnika ali pristojnega državnega tožilca. S
predlogom morata biti najmanj tri dni pred iztekom roka iz prejšnjega in tega
odstavka seznanjena zahtevana oseba in njen zagovornik, ki se lahko pred
odločitvijo izjavita o navedbah. Senat lahko pripor podaljša vsakič za dva
meseca.
(8) Zoper sklep o podaljšanju pripora
se smeta zahtevana oseba in zagovornik pritožiti v treh dneh od dneva, ko jima
je bil sklep vročen. Višje sodišče mora o pritožbi odločiti v treh dneh.
Zaseg predmetov in začasno
zavarovanje zahtevka za odvzem premoženjske koristi
25. člen
(1) Če odreditveni pravosodni organ
tako odredi v nalogu ali kadar je tako določeno v domačem kazenskem zakonu,
preiskovalni sodnik zaseže in odreditvenemu pravosodnemu organu izroči
predmete, ki utegnejo biti dokaz v kazenskem postopku.
(2) Če odreditveni pravosodni organ v
nalogu odredi začasno zavarovanje zahtevka za odvzem premoženjske koristi,
preiskovalni sodnik odredi začasno zavarovanje na premoženju v Republiki
Sloveniji.
(3) O zasegu iz prejšnjih odstavkov
sodišče odloči v sklepu, s katerim odloči o predaji.
(4) Sodišče pri odločanju po prvem ali
drugem odstavku tega člena ne ugotavlja dvojne kaznivosti, če je odreditveni
pravosodni organ v nalogu navedel, da gre za eno izmed vrst kaznivih dejanj iz
drugega odstavka 9. člena tega zakona.
(5) Predmeti, premoženjska korist
oziroma premoženje iz prejšnjih odstavkov se zasežejo in izročijo tudi v
primeru, ko se predaje ne more izvršiti zaradi smrti ali pobega zahtevane
osebe.
(6) Če je domače sodišče predmete,
premoženjsko korist oziroma premoženje iz prvega in drugega odstavka tega člena
zaseglo v kazenskem postopku, ki je v teku, predmete zadrži ali jih začasno
izroči državi odreditve pod pogojem, da jih ta vrne.
(7) Država odreditve vrne predmete iz
prvega in drugega odstavka tega člena, če je do njih upravičena država
izvršitve ali tretja oseba. Stroške prevzema, hrambe in vrnitve predmetov nosi
država odreditve.
Roki za odločitev o predaji zahtevane
osebe
26. člen
(1) Postopek za predajo mora biti
hiter.
(2) Če zahtevana oseba soglaša s
predajo, je treba pravnomočno odločiti o predaji v desetih dneh po danem soglasju.
(3) Če zahtevana oseba ne soglaša s
predajo, je treba pravnomočno odločiti o predaji v šestdesetih dneh po prijetju
ali prvem zaslišanju zahtevane osebe.
(4) Če se o predaji ne more odločiti v
rokih iz drugega in tretjega odstavka tega člena, domače sodišče o tem takoj
obvesti odreditveni pravosodni organ ter pojasni razloge za zamudo. V takem
primeru se rok lahko podaljša za dodatnih trideset dni.
(5) Če se zaradi izjemnih okoliščin o
predaji ne more odločiti v rokih iz tega člena, domače sodišče o tem takoj
obvesti Eurojust ter pojasni razloge za zamudo. Če druga država članica večkrat
zamuja roke pri izvrševanju naloga za prijetje, domače sodišče o tem obvesti
Svet Evropske Unije. Obveščanje poteka s posredovanjem ministrstva.
(6) Dokler ni izvedena predaja, mora
sodišče z uporabo ustreznih ukrepov za zagotovitev navzočnosti zahtevane osebe
storiti vse potrebno, da se bo zahtevana oseba lahko predala.
Zaslišanje ali začasna premestitev
zahtevane osebe med postopkom za predajo
27. člen
(1) Na predlog odreditvenega
pravosodnega organa in pod pogojem, da je nalog odrejen zaradi izvedbe
kazenskega postopka, preiskovalni sodnik v času do predaje:
a)     zasliši zahtevano osebo o kaznivem dejanju, zaradi katerega je odrejen
nalog ali
b)     dovoli začasno premestitev zahtevane osebe v državo odreditve.
(2) Podrobnosti v zvezi z zaslišanjem
ter pogoje in trajanje začasne premestitve zahtevane osebe določita preiskovalni
sodnik in odreditveni pravosodni organ v medsebojnem pisnem sporazumu, ki mora
biti obvezujoč za vse organe v državi odreditve.
(3) Preiskovalni sodnik zasliši
zahtevano osebo v skladu z določbami zakona, ki ureja kazenski postopek in v
skladu s sporazumom iz prejšnjega odstavka. Pri zaslišanju morata biti navzoča
zagovornik in državni tožilec, lahko pa je navzoča tudi druga oseba, ki je bila
določena v skladu z zakonodajo države odreditve.
(4) Če preiskovalni sodnik oceni, da
se bo zaslišanje zahtevane osebe očitno lažje in učinkoviteje izvedlo v državi
odreditve, ali če za to obstajajo drugi tehtni razlogi s pisno odredbo dovoli
začasno premestitev zahtevane osebe. Na predlog zahtevane osebe mora država
odreditve omogočiti njeno vrnitev v Republiko Slovenijo, da bi se lahko
udeležila dejanj v postopku za predajo.
Imuniteta
28. člen
(1) Če zahtevana oseba uživa
imuniteto, preiskovalni sodnik zahteva od pristojnih organov, da začnejo
postopek odvzema imunitete.
(2) Če je zahtevana oseba, ki uživa
imuniteto, državljan druge države ali pripadnik ali pripadnica mednarodne
organizacije, mora postopek odvzema imunitete zahtevati odreditveni pravosodni
organ.
(3) Roki iz 26. člena tega zakona
začnejo teči z dnem, ko preiskovalni sodnik dobi pisno obvestilo o odvzemu imunitete.
(4) Če je zahtevani osebi odvzeta
imuniteta, mora domače sodišče z uporabo ustreznih ukrepov za zagotovitev
navzočnosti zahtevane osebe storiti vse potrebno, da se zahtevana oseba lahko
preda.
Predaja izročene osebe
29. člen
(1) Če je zahtevana predaja osebe, ki
jo je Republiki Sloveniji izročila tretja država pod pogojem, da se ne sme
preganjati ali zoper njo ne sme izvršiti kazen ali izročiti drugi državi v
pregon, mora domače sodišče, ne glede na določbe tega zakona, ta pogoj
spoštovati. Preiskovalni sodnik mora pristojni organ tretje države, ki je izročila
osebo, brez odlašanja zaprositi za soglasje za predajo te osebe državi odreditve,
v skladu z mednarodnimi pogodbami, ki zavezujejo Republiko Slovenijo.
(2) Roki iz 26. člena tega zakona
začnejo teči z dnem, ko preiskovalni sodnik prejme soglasje iz prejšnjega odstavka.
(3) Dokler država, ki je zahtevano
osebo izročila, ne sprejme odločitve, mora domače sodišče z uporabo ustreznih
ukrepov za zagotovitev navzočnosti zahtevane osebe storiti vse potrebno, da se
bo zahtevana oseba lahko predala.
3. poglavje 
Odločitev v primeru več nalogov in v primeru sočasnega naloga ter prošnje za
izročitev
Pristojnost za odločanje v primeru
več nalogov
30. člen
Če so nalog zoper zahtevano osebo odredili
pravosodni organi več držav članic, odloči o tem, kateri državi članici bo
zahtevana oseba predana, izvenobravnavni senat okrožnega sodišča po postopku,
določenem v tem zakonu.
Postopek odločanja v primeru več
nalogov
31. člen
(1) Če je preiskovalni sodnik, pred
katerim teče postopek za predajo, obveščen, da je zoper zahtevano osebo
odrejenih več nalogov in če še ni bil izdan sklep o dovolitvi predaje, prekine
postopek za predajo, če pa je spis že v odločanju pri senatu, zahteva vrnitev
spisa in po prejemu drugega naloga ali nalogov izvede enoten postopek za
predajo ter ga predloži v odločitev senatu iz prejšnjega člena. Preden predloži
zadevo v odločanje senatu, lahko preiskovalni sodnik pridobi mnenje Eurojusta.
(2) Pri odločitvi, kateri državi
članici se bo zahtevana oseba predala, senat ustrezno upošteva vse okoliščine
primera, še posebno težo kaznivega dejanja, kraj storitve kaznivega dejanja,
datume posameznih nalogov in dejstvo, ali so odrejeni zaradi izvedbe kazenskega
postopka ali zaradi izvršitve kazni zapora.
(3) Sklep se vroči zahtevani osebi,
zagovorniku in državnemu tožilcu.
(4) Zoper sklep se smejo pritožiti
zahtevana oseba, zagovornik in državni tožilec v treh dneh, odkar jim je bil
sklep vročen. O pritožbi odloča višje sodišče.
(5) Preiskovalni sodnik o končni
odločitvi neposredno obvesti vse odreditvene pravosodne organe.
Postopek odločanja v primeru naloga
in prošnje za izročitev
32. člen
(1) Če je zoper isto osebo pravnomočno
odločeno, da se preda državi članici in izroči tretji državi, odloči o tem, ali
se osebo preda državi članici ali izroči tretji državi, senat treh sodnic ali
sodnikov (v nadaljnjem besedilu: sodnik) Vrhovnega sodišča Republike Slovenije.
(2) Če je preiskovalni sodnik, pred
katerim teče postopek za predajo, obveščen, da je zoper zahtevano osebo izdana
tudi mednarodna tiralica oziroma vložena prošnja za izročitev, izvede ločen
postopek za predajo po določbah tega poglavja ter postopek za izročitev po
določbah zakona o kazenskem postopku. Po pravnomočno končanem postopku predaje
ter postopku izročitve predloži zadevo Vrhovnemu sodišču.
(3) Vrhovno sodišče Republike
Slovenije pri odločanju ustrezno upošteva vse okoliščine primera, zlasti tiste
iz drugega odstavka 31. člena tega zakona in tiste, ki so določene z ustreznimi
mednarodnimi pogodbami, ki obvezujejo Republiko Slovenijo.
(4) V primeru istočasnega naloga za
predajo ter prošnje za izročitev se roki, določeni v 26. členu tega zakona, uporabljajo
zgolj za odločitev o nalogu. V primeru, da ni mogoče pravnomočno odločiti glede
istočasnih zahtev v rokih, ki so določeni v 26. členu tega zakona, preiskovalni
sodnik o razlogih za zamudo nemudoma obvesti odreditveni organ.
Pritožba in obveščanje
33. člen
(1) Zoper sklep se smejo pritožiti
oseba, ki se mora predati ali izročiti, zagovornik in državni tožilec v treh
dneh od dneva, ko jim je bil sklep vročen. O pritožbi odloča senat petih
sodnikov Vrhovnega sodišča Republike Slovenije.
(2) Preiskovalni sodnik o odločitvi
Vrhovnega sodišča Republike Slovenije obvesti pravosodne organe, ki so odredili
nalog, ter ministrstvo, ki o odločitvi obvesti državo, ki je zaprosila za
izročitev osebe.
(3) Roki iz 26. člena tega zakona
začnejo teči z pravnomočnostjo odločitve Vrhovnega sodišča.
(4) Določbe 30., 31. in 32. člena tega
zakona in določbe prejšnjih odstavkov tega člena ne vplivajo na obveznosti, ki
jih ima Republika Slovenija do Mednarodnega kazenskega sodišča, ustanovljenega
z Rimskim statutom in drugih mednarodnih kazenskih sodišč, v skladu z
mednarodnimi pogodbami, ki obvezujejo Republiko Slovenijo.
4. poglavje 
Izvršitev predaje zahtevane osebe
Obveščanje
34. člen
(1) Preiskovalni sodnik takoj obvesti
odreditveni pravosodni organ o pravnomočni odločitvi o predaji zahtevane osebe
ter posreduje kopijo odločbe.
(2) Ob predaji zahtevane osebe je
potrebno predložiti odreditvenemu pravosodnemu organu vse podatke v zvezi s
trajanjem in vrsto ukrepov za zagotovitev navzočnosti iz 24. člena tega zakona
kot tudi ostale podatke, ki so potrebni za izvedbo postopka v državi odreditve
naloga. Za obveščanje odreditvenega organa se lahko uporablja obrazec iz Priloge
2 tega zakona.
Predaja zahtevane osebe
35. člen
(1) Po pravnomočnosti sklepa o predaji
preiskovalni sodnik brez odlašanja odredi predajo zahtevane osebe. Pisna
odredba se nemudoma pošlje policiji v izvršitev. Policija se s pristojnimi
organi države odreditve dogovori o načinu, času in kraju predaje zahtevane
osebe, ki mora biti izvršena brez odlašanja, najkasneje pa v desetih dneh po
pravnomočnosti sklepa o predaji.
(2) Če predajo zahtevane osebe v roku
iz prejšnjega odstavka preprečijo okoliščine, na katere državi članici ne
moreta vplivati, preiskovalni sodnik ali policija o tem takoj obvesti
odreditveni pravosodni organ, s katerim se dogovori za nov način, čas ali kraj
predaje, ki mora biti izvršena v naslednjih desetih dneh.
(3) Predaja zahtevane osebe se lahko
izjemoma začasno preloži zaradi resnih humanitarnih razlogov, zlasti če obstaja
verjetnost, da bi predaja očitno huje ogrozila življenje ali zdravje zahtevane
osebe. Predaja se izvrši takoj, ko ti razlogi prenehajo. O tem preiskovalni
sodnik obvesti odreditveni pravosodni organ, s katerim se dogovori o novem načinu,
času ali kraju predaje, ki mora biti izvršena v naslednjih desetih dneh.
(4) Predajo zahtevane osebe izvršijo
policisti tako, da zahtevano osebo odpeljejo do meje in predajo pristojnim
organom države odreditve.
(5) Če je zahtevana oseba po preteku
rokov iz drugega in tretjega odstavka tega člena še vedno v priporu,
preiskovalni sodnik pripor odpravi in zahtevano osebo izpusti. Izpustitev
zahtevane osebe ne preprečuje njene poznejše predaje.
Odložena ali začasna predaja
zahtevane osebe
36. člen
(1) Predajo zahtevane osebe se lahko
odloži, če teče zoper njo kazenski postopek pred domačim sodiščem ali zaradi
prestajanja kazni, izrečene za drugo kaznivo dejanje, kot je tisto v nalogu. O
odložitvi predaje odloči sodišče, ki odloča o predaji, v sklepu o predaji
zahtevane osebe.
(2) V primeru iz prejšnjega odstavka
se zahtevano osebo lahko začasno preda državi odreditve pod pogoji, ki jih v
medsebojnem pisnem sporazumu določita sodišče, pred katerim teče kazenski
postopek, ali sodišče, pristojno za izvršitev kazni, in odreditveni pravosodni
organ. V sporazumu določeni pogoji so zavezujoči za vse organe v državi odreditve.
(3) V primeru odložene predaje je
treba pred dejansko predajo osebe preveriti, ali je nalog še veljaven, ter v
primeru preklica slednjega izdati ustrezno odločbo.
Prevoz čez ozemlje Republike
Slovenije
37. člen
(1) O prošnji za prevoz zahtevane
osebe, ki jo država članica preda drugi državi članici, čez ozemlje Republike
Slovenije, odloča ministrstvo.
(2) Prošnja za prevoz mora vsebovati
naslednje podatke:
a)     ime, priimek, datum in kraj rojstva, prebivališče ter državljanstvo
zahtevane osebe,
b)     kopijo naloga,
c)     zakonsko označbo kaznivega dejanja,
č)    opis kaznivega dejanja, vključno z datumom in
krajem storitve.
(3) Ministrstvo o svoji odločitvi
obvesti organ, ki prosi za prevoz, in policijo, ki izvede spremstvo osebe čez
ozemlje Republike Slovenije.
(4) Določbe tega člena se ne
uporabljajo v primeru zračnega prevoza brez načrtovanega vmesnega pristanka. V
primeru nenačrtovanega pristanka ministrstvo od države odreditve zahteva, da mu
posreduje podatke iz drugega odstavka tega člena.
(5) Določbe tega člena se smiselno
uporabljajo tudi, če je zaradi izvršitve izročitve osebe iz tretje države drugi
državi članici potreben prevoz preko ozemlja Republike Slovenije.
Prevoz čez ozemlje druge države
članice
38. člen
(1) Če je zaradi izvršitve evropskega
naloga za prijetje in predajo, ki ga je izdalo domače sodišče, potrebno
dovoljenje za prevoz preko ozemlja druge države članice, in slednjega v okviru
svojih pristojnosti ne more zagotoviti organ, pristojen za izvedbo predaje
osebe, pošlje domače sodišče pristojnemu organu te države dokumentacijo iz
drugega odstavka prejšnjega člena in prosi za dovoljenje za prevoz.
(2) Če je zaradi izvršitve izročitve
osebe iz tretje države potreben prevoz preko ozemlja druge države članice,
pošlje sodišče ministrstvu dokumentacijo iz drugega odstavka prejšnjega člena,
da lahko ministrstvo prosi za dovoljenje za prevoz.
5. poglavje 
Soglasje za pregon ali izročitev za druga kazniva dejanja
Pristojnost za odločanje o soglasju
39. člen
O prošnji pravosodnega organa države
članice za soglasje, da osebo, ki jo je predala Republika Slovenija, lahko
preganja ali zoper njo izvrši kazen ali preda drugi državi članici zaradi
drugega kaznivega dejanja, ki ga je storila pred predajo, odloča preiskovalni
sodnik sodišča, ki je dovolilo predajo. Prošnja mora vsebovati podatke iz 37.
člena tega zakona.
Postopek
40. člen
(1) Preiskovalni sodnik odloči o
soglasju s pisno odredbo brez zaslišanja predane osebe. Soglasje se ne izda, če
niso izpolnjeni pogoji za izvršitev naloga po določbah tega zakona. Odločitev
mora biti sprejeta najpozneje v tridesetih dneh po prejemu prošnje.
(2) O prošnji pravosodnega organa
države članice za soglasje, da se osebo, ki jo je predala Republika Slovenija,
lahko izroči tretji državi, se odloči v skladu z mednarodnimi pogodbami, ki
obvezujejo Republiko Slovenijo.
6. poglavje 
Postopek in pogoji za odreditev naloga
Dopustnost odreditve naloga v
Republiki Sloveniji
41. člen
Nalog se sme odrediti na predlog državnega
tožilca ali po uradni dolžnosti, če je v Republiki Sloveniji zoper obdolženca
odrejen pripor zaradi kaznivega dejanja, za katerega se storilec ali storilka
(v nadaljnjem besedilu: storilec) preganja po uradni dolžnosti in je zanj v
domačem kazenskem zakonu kot zgornja meja predpisana kazen odvzema prostosti
najmanj eno leto ali zaradi izvršitve kazni zapora oziroma varnostnega ali
drugega ukrepa, ki se izvršuje z odvzemom prostosti, najmanj štirih mesecev.
Vsebina in oblika naloga
42. člen
(1) Domače sodišče, pred katerim teče
kazenski postopek, ali domače sodišče, ki je pristojno za izvršitev kazni, izda
nalog na obrazcu iz Priloge 1 tega zakona.
(2) Izvirnik naloga mora biti preveden
v uradni jezik ali enega od uradnih jezikov države izvršitve ali v jezik, ki ga
je določila država članica.
Posredovanje naloga
43. člen
(1) Če ni znano, kje se zahtevana
oseba nahaja, pošlje domače sodišče nalog policiji, ki postopa v skladu z
določili zakona, ki ureja kazenski postopek glede izvršitve tiralice.
(2) Zoper zahtevano osebo se lahko
razpiše ukrep v Schengenskem informacijskem sistemu, skladno z določbami 95.
člena Konvencije o postopni odpravi preverjanj na skupnih mejah z dne
19. junija 1985, oziroma zakona, ki ureja policijo. Ukrep v Schengenskem
informacijskem sistemu, opremljen s podatki iz obrazca, ki je določen v Prilogi
1 tega zakona, je enakovreden nalogu.
Pravice zahtevane osebe
43.a člen
(1) Prijeta zahtevana oseba ima pravico do
pravne pomoči odvetnika, ki lahko z zagotavljanjem informacij in nasvetov
pomaga zagovorniku, ki jo zastopa v državi izvršitve. Zahtevana oseba je do
navedene pomoči odvetnika upravičena brezplačno pod pogoji in po postopku, ki
jih določa zakon, ki ureja brezplačno pravno pomoč.
(2) Domače sodišče, ki je odredilo nalog,
je dolžno po obvestilu pristojnega organa, da želi prijeta zahtevana oseba
uveljavljati pravico iz prejšnjega odstavka, posredovati informacije, ki ji
olajšajo izbiro odvetnika, vključno z informacijami glede brezplačne pravne
pomoči.
Zaslišanje ali začasna premestitev
44. člen
(1) Če je nalog odrejen zaradi izvedbe
kazenskega postopka, lahko domače sodišče, ki je odredilo nalog, od izvršitvenega
pravosodnega organa zahteva, da zasliši zahtevano osebo ali da jo zaradi
zaslišanja oziroma navzočnosti na glavni obravnavi začasno premesti v Republiko
Slovenijo.
(2) Zaslišanja zahtevane osebe v
državi izvršitve se udeleži preiskovalni sodnik. Pri zaslišanju sta lahko
navzoča državni tožilec in zagovornik, razen če njuna navzočnost ni dovoljena v
skladu z zakonodajo države izvršitve. Preiskovalni sodnik mora na primeren
način in pravočasno obvestiti državnega tožilca in zagovornika, kdaj in kje bo
zaslišanje zahtevane osebe.
(3) Podrobnosti v zvezi z zaslišanjem
ter pogoje in trajanje začasne premestitve določita domače sodišče in izvršitveni
pravosodni organ v medsebojnem pisnem sporazumu, ki je obvezujoč za vse organe
v Republiki Sloveniji.
Vezanost domačih organov z načelom
specialnosti
45. člen
Zahtevano osebo, ki je predana Republiki
Sloveniji ali drugi državi članici, se ne sme preganjati, zoper njo izvršiti
kazen ali pripreti, da bi izvršili obsodbo ali priporni nalog za katero koli
drugo kaznivo dejanje, storjeno pred njeno predajo, in ne tisto, zaradi
katerega je bila izročena, in se tudi iz kakega drugega razloga ne sme
omejevati v njeni osebni svobodi ali jo predati drugi državi članici ali
izročiti tretji državi, razen če ta zakon določa drugače.
Izjeme od načela specialnosti
46. člen
Načelo specialnosti iz 45. člena tega
zakona se ne uporablja v naslednjih primerih:
1.     
če oseba, ki je imela možnost oditi z ozemlja Republike Slovenije, tega
ne stori v 45 dneh po svoji dokončni izpustitvi ali se v Republiko Slovenijo po
odhodu znova vrne;
2.     
če je za drugo dejanje, ki ga je oseba storila pred predajo, predpisana
le denarna kazen;
3.     
če se je oseba pred ali po predaji izrecno odpovedala načelu
specialnosti;
4.     
v okviru kazenskega postopka ne bodo uporabljeni ukrepi, ki pomenijo
odvzem prostosti;
5.     
kadar bi bila oseba kaznovana s kaznijo ali ukrepom, ki ni vezan z
odvzemom prostosti, zlasti z denarno kaznijo ali kakim nadomestnim ukrepom,
četudi bi lahko ta kazen ali ukrep povzročila omejevanje osebne prostosti;
6.     
če država članica, ki je osebo predala, soglaša s pregonom, izvršitvijo
kazni ali predajo drugi državi članici, zaradi drugega kaznivega dejanja, ki ga
je oseba storila pred predajo.
Odpoved načelu specialnosti
47. člen
(1) Oseba, ki je bila predana
Republiki Sloveniji, se za kazniva dejanja, storjena pred predajo, lahko odpove
načelu specialnosti pred domačim sodiščem, pred katerim teče kazenski postopek
zaradi kaznivega dejanja, storjenega pred predajo, ali pred preiskovalnim
sodnikom sodišča, pristojnega za izvršitev kazni ali za postopek predaje.
(2) Osebo iz prejšnjega odstavka se
pouči o pomenu načela specialnosti, posledicah odpovedi načelu specialnosti ter
o tem, da je odpoved prostovoljna in da je ne more preklicati. Predano osebo,
ki nima zagovornika, se pouči, da ima pravico vzeti si zagovornika po lastni
izbiri.
(3) Pouk iz prejšnjega odstavka,
odpoved načelu specialnosti ter izjava, da je bila odpoved dana prostovoljno,
se zapišejo v zapisnik. Če oseba ni bila poučena ali pouk ni zapisan, sodišče
ne sme svoje odločbe opreti na izjavo predane osebe.
(4) Če se oseba, ki je bila predana
Republiki Sloveniji, ne odpove načelu specialnosti, mora sodišče iz prvega
odstavka tega člena zaprositi za soglasje, da se predano osebo lahko preganja,
zoper njo izvrši kazen ali preda drugi državi članici zaradi drugega kaznivega
dejanja, storjenega pred njeno predajo.
Izročitev predane osebe tretji državi
48. člen
(1) Osebo, ki je bila predana
Republiki Sloveniji, se ne sme izročiti tretji državi brez soglasja države
članice, ki je osebo predala. Prošnjo za izdajo soglasja poda domače sodišče v
skladu z mednarodnimi pogodbami, ki obvezujejo Republiko Slovenijo.
(2) Prejšnji odstavek se ne uporablja
v razmerju do držav članic, za katere se na podlagi obvestila generalnemu
sekretarju Sveta Evropske unije šteje, da je njihovo soglasje za nadaljnjo
izročitev tretji državi izdano.
III. DEL 
PRAVNA POMOČ
7. poglavje 
Obseg pravne pomoči
49. člen
(1) Pravna pomoč po tem zakonu je
sodelovanje pristojnih organov Republike Slovenije s pristojnimi organi držav
članic, ki se izvaja:
1.     
v kazenskih postopkih, ki tečejo za kazniva dejanja, za katera je
kaznovanje v trenutku zaprosila za pravno pomoč v pristojnosti pravosodnih
organov države prosilke;
2.     
v postopkih prekrškov in drugih kaznivih ravnanj, če je zoper odločbo
pristojnega organa dovoljeno sodno varstvo pred sodiščem, ki je pristojno tudi
za kazenske zadeve;
3.     
v postopkih za povrnitev škode, rehabilitacijo in uveljavitev drugih
pravic oseb, ki so bile neupravičeno obsojene ali jim je bila neutemeljeno
vzeta prostost.
(2) Pravna pomoč se izvaja zlasti z
vročanjem pisanj in izvedbo preiskovalnih dejanj ter drugih ukrepov za uspešno
izvedbo predkazenskega ali kazenskega postopka.
Pristojni organi
50. člen
(1) Za pristojne organe iz prvega
odstavka prejšnjega člena se štejejo sodišča, državna tožilstva ali upravni
organi, zoper katerih odločbe je dovoljeno sodno varstvo pred sodiščem, ki je
pristojno tudi za kazenske zadeve, ter organi, pristojni za izvrševanje
kazenskih sankcij.
(2) Če je po pravu Republike Slovenije
za odreditev oziroma izvedbo dejanja oziroma ukrepa v zvezi s postopki iz 1. in
3. točke prvega odstavka prejšnjega člena pristojno domače sodišče, je za
pravno pomoč stvarno pristojno okrožno sodišče, na območju katerega se mora
opraviti dejanje oziroma ukrep. Če je pristojnih več sodišč, je krajevno
pristojno sodišče, ki je pristojno za opravo prvega dejanja oziroma ukrepa,
navedenega v prošnji. Če ni mogoče ugotoviti, katero sodišče je krajevno
pristojno, je pristojno Okrožno sodišče v Ljubljani.
(3) Če je po pravu Republike Slovenije
za odreditev dejanja oziroma ukrepa iz prejšnjega odstavka pristojen državni
tožilec, se za določitev stvarne in krajevne pristojnosti smiselno uporablja
prejšnji odstavek.
(4) Če se prošnja za pravno pomoč
nanaša na dejanja iz 2. točke prvega odstavka prejšnjega člena, ki so po pravu
države prosilke prekrški ali druga kazniva ravnanja, je za pravno pomoč
pristojno okrajno sodišče, na območju katerega se mora opraviti dejanje oziroma
ukrep, tudi če gre za prošnjo upravnega organa države prosilke.
(5) Če se prošnja za pravno pomoč
nanaša na odreditev ukrepov oziroma izvedbo dejanj, za katera so po pravu
Republike Slovenije pristojni različni organi, se pošlje krajevno pristojnemu
državnemu tožilstvu, ki odredi ukrep oziroma izvede dejanja, za katera je
pristojno po pravu Republike Slovenije, ter predlaga odreditev ukrepa oziroma
izvedbo dejanja pristojnemu sodišču.
Navzočnost predstavnikov pristojnih
organov in tistih, ki so udeleženi pri postopku
51. člen
(1) Pristojni organi drugih držav
članic na ozemlju Republike Slovenije ne smejo samostojno izvajati dejanj in
ukrepov v okviru pravne pomoči.
(2) Če mednarodna pogodba določa, da
uradne osebe držav članic lahko opravljajo posamična dejanja oziroma ukrepe na
ozemlju druge države članice, se ta dejanja oziroma ukrepi na ozemlju Republike
Slovenije na prošnjo druge države članice opravijo pod vodstvom uradnih oseb
pristojnih organov Republike Slovenije.
(3) Pristojni organ v Republiki
Sloveniji ne sme zavrniti obrazložene prošnje pristojnega organa druge države
članice, da so pri izvedbi pravne pomoči navzoči predstavniki pristojnih
organov držav članic in drugi udeleženci v postopku ter njihovi pravni
zastopniki, če je verjetno, da sta njihova navzočnost oziroma sodelovanje
koristna za ustrezno izvedbo pravne pomoči. Pristojni organ v Republiki
Sloveniji na prošnjo pristojnega organa države prosilke le-tega obvesti o času
in kraju izvedbe prošnje.
(4) Določbe drugega in tretjega
odstavka tega člena se smiselno uporabljajo tudi, če je potrebna navzočnost predstavnikov
pristojnih organov Republike Slovenije in drugih oseb iz prejšnjega odstavka
pri izvedbi pravne pomoči v drugi državi članici.
Izmenjava podatkov brez prošnje
52. člen
(1) Domači pravosodni organ lahko brez
predhodne prošnje pristojnim organom druge države članice pošlje ali od njih
prejme podatke v zvezi s kaznivimi dejanji, ki jih je pridobil pri izvrševanju
svojih pristojnosti, če na podlagi utemeljenih razlogov oceni, da bi bili ti
podatki lahko potrebni za izvedbo predkazenskega ali kazenskega postopka ali ki
bi lahko bili potrebni kot podlaga za prošnjo za pravno pomoč.
(2) Izmenjava podatkov iz prejšnjega
odstavka ne vpliva na uvedbo ali vodenje kazenskih postopkov oziroma ne vpliva
na izvrševanje drugih pristojnosti organa, ki posreduje podatke.
(3) Če je organ pri pošiljanju
podatkov postavil za njihovo uporabo kakšne pogoje, ti pogoji zavezujejo organ,
ki je podatke prejel.
Ustanovitev skupne preiskovalne
skupine
53. člen
(1) V zadevi, ki je predmet
predkazenskega postopka, preiskave ali sodnega postopka v eni ali več državah
članicah, lahko policija pri izvajanju nalog in ukrepov v predkazenskem
postopku in postopku preiskave, za katerih izvedbo je pristojna v skladu z
določbami zakona, ki ureja kazenski postopek, sodeluje s policijskimi delavci
druge države članice na ozemlju ali izven ozemlja Republike Slovenije.
(2) Pri izvajanju nalog in ukrepov iz
prejšnjega odstavka usmerja policijo državni tožilec v skladu z določbami
zakona, ki ureja kazenski postopek, in lahko pri tem ter pri izvrševanju drugih
pooblastil v skladu z določbami tega zakona sodeluje z državnimi tožilci druge
države članice na ozemlju ali izven ozemlja Republike Slovenije (skupna
preiskovalna skupina).
(3) Naloge, ukrepi, usmerjanje in
druga pooblastila iz prejšnjih odstavkov tega člena morajo biti izvedeni v
skladu s sporazumom o ustanovitvi in delovanju skupne preiskovalne skupine na
ozemlju Republike Slovenije ali druge države članice, ki ga po pridobitvi
mnenja generalnega direktorja policije za vsak primer posebej sklene generalni
državni tožilec ali po njegovem pooblastilu njegov namestnik z državnim
tožilstvom, sodiščem, policijo ali drugim pristojnim organom druge države.
Sporazum se sklene na pobudo generalnega državnega tožilca, vodje okrožnega
državnega tožilstva ali vodje specializiranega državnega tožilstva Republike
Slovenije ali na pobudo pristojnega organa druge države članice.
(4) V sporazumu iz prejšnjega odstavka
se določi, kateri organi sklepajo sporazum, v kateri zadevi bo delovala skupna
preiskovalna skupina, namen delovanja skupine, državni tožilec iz Republike
Slovenije, ki je njen vodja na ozemlju Republike Slovenije, ostali člani
skupine ter trajanje delovanja skupine. O sklenjenem sporazumu mora generalni
državni tožilec pisno obvestiti ministrstvo.
Način dela skupne preiskovalne
skupine
54. člen
(1) Policijski delavci, državni
tožilci ali drugi pristojni organi druge države članice izvršujejo naloge,
ukrepe, usmerjanje oziroma druga pooblastila iz prvega in drugega odstavka
prejšnjega člena na ozemlju Republike Slovenije samo v okviru skupne
preiskovalne skupine v skladu z določbami sporazuma o ustanovitvi in delovanju
skupne preiskovalne skupine iz tretjega odstavka prejšnjega člena.
(2) Če tako določa sporazum o
ustanovitvi in delovanju skupne preiskovalne skupine iz tretjega odstavka
prejšnjega člena, v skupni preiskovalni skupini lahko sodelujejo tudi
predstavniki pristojnih organov Evropske unije, kot na primer EUROPOL, Eurojust
in OLAF. Predstavniki pristojnih organov Evropske unije izvršujejo svoja
pooblastila na ozemlju Republike Slovenije samo v okviru skupne preiskovalne
skupine v skladu z določbami sporazuma iz tretjega odstavka prejšnjega člena.
(3) Organizacijske enote policije in
državna tožilstva v Republiki Sloveniji so dolžni nuditi skupni preiskovalni
skupini vso potrebno pomoč.
(4) Ob zaključku dela skupne
preiskovalne skupine njen vodja pisno poroča vsem njenim članom in generalnemu
državnemu tožilcu.
Nadzorovana pošiljka
55. člen
(1) Nadzorovana pošiljka je
dogovorjeno tajno opazovanje prevoza ali prenosa oseb oziroma predmetov ali
blaga, katerih promet je omejen ali prepovedan, iz, na ali preko ozemlja
Republike Slovenije, pri čemer pristojni organi zaradi razkritja obsežne
kriminalne dejavnosti začasno odložijo odvzem prostosti in izvedbo drugih
ukrepov iz zakona, ki ureja kazenski postopek.
(2) Za odločitev o nadzorovani
pošiljki je pristojen okrožni državni tožilec, na območju katerega bo
nadzorovana pošiljka predvidoma prestopila državno mejo ali območju, iz
katerega bo odposlana, oziroma Specializirano državno tožilstvo Republike
Slovenije.
(3) Nadzorovana pošiljka se dovoli na
prošnjo pristojnega organa države članice ali v soglasju z drugo državo članico,
če gre za kazniva dejanja, ki izpolnjujejo pogoje za izdajo evropskega naloga
za prijetje in predajo.
(4) Izvajanje nadzorovane pošiljke na
ozemlju Republike Slovenije prevzamejo pristojni slovenski organi tako, da je
zagotovljen stalen nadzor in ustrezno ukrepanje.
(5) Nadzorovana pošiljka se ne dovoli
oziroma se njeno nadaljnje izvajanje ustavi, če:
1.     
oziroma dokler je podana nevarnost za življenje in zdravje oseb; ali
2.     
je verjetno, da nadaljnji nadzor ali ukrepanje v drugi državi članici
nista zagotovljena oziroma ne bosta učinkovita.
(6) Po izvedbi nadzorovane pošiljke
mora pristojni državni tožilec ugotoviti, ali obstajajo pogoji za odstop
kazenskega pregona državi članici, v kateri je bila osumljencem vzeta prostost.
Tajno delovanje
56. člen
(črtan)
Izvajanje tajnega delovanja
57. člen
(črtan)
8. poglavje 
Priznanje in izvrševanje evropskega preiskovalnega naloga
Predmet urejanja
58. člen
To poglavje določa pravila, po katerih
organ, ki je pristojen za odreditev preiskovalnega ukrepa oziroma dejanja v
skladu z zakonom, ki ureja kazenski postopek ali postopek za prekrške, prizna
evropski preiskovalni nalog, ki ga je izdal ali potrdil pristojni odreditveni
pravosodni organ države članice zaradi izvedbe enega ali več preiskovalnih
ukrepov oziroma dejanj v Republiki Sloveniji za namene kazenskih postopkov in
postopkov za prekrške.
Pomen izrazov
59. člen
Izrazi, uporabljeni v tem poglavju, imajo
naslednji pomen:
-       
»evropski preiskovalni nalog« je odločba, ki jo izda ali potrdi
pristojni odreditveni pravosodni organ države članice zaradi izvedbe enega ali
več preiskovalnih ukrepov oziroma dejanj v drugi državi članici za uporabo v
kazenskih postopkih ter postopkih za prekrške;
-       
»preiskovalni ukrepi oziroma dejanja« so vsi ukrepi in dejanja, določeni
v zakonu, ki ureja kazenski postopek ali postopek za prekrške, za pridobitev
dokazov za namene kazenskih postopkov ali postopkov za prekrške,vključno s
prikritimi preiskovalnimi ukrepi in formalnimi preiskovalnimi dejanji.
Pogoji za izvrševanje
60. člen
Po tem poglavju se prizna in izvrši
evropski preiskovalni nalog,
izdan:
a)     za potrebe kazenskega postopka;
b)     v postopkih pred upravnimi organi v zvezi z dejanji, ki so po pravu
države izdaje prekrški ali druga kršitev predpisa, če je po pravu te države
oseba imela možnost zoper odločbo vložiti pravno sredstvo na sodišča, ki je
pristojno zlasti za kazenske zadeve;
c)     v postopkih sodnih organov za dejanja, ki so po pravu države izdaje
prekrški ali druga kršitev predpisa, če je po pravu te države oseba imela
možnost zoper odločbo vložiti pravno sredstvo na sodišča, ki je pristojno
zlasti za kazenske zadeve; in
d)     v zvezi s postopki iz točk a), b) in c), ki se nanašajo na kazniva
dejanja, prekrške ali druge kršitve predpisa, za katere lahko pravna oseba
odgovarja, ali je lahko kaznovana v državi izdajateljici.
Področje uporabe
61. člen
(1) Po določbah tega poglavja pristojni
organ iz 64. člena tega zakona prizna oziroma izvrši evropski preiskovalni
nalog, če je ta izdan zaradi izvedbe enega ali več preiskovalnih ukrepov
oziroma dejanj, ki so v državi izdajateljici potrebni za namene kazenskih postopkov
ter postopkov za prekrške.
(2) Določbe tega poglavja se ne uporabljajo
za ukrepe iz 53. in 54. člena tega zakona.
(3) Ne glede na določbe prvega in drugega
odstavka tega člena pristojni organ iz 64. člena tega zakona prizna oziroma
izvrši evropski preiskovalni nalog, če se nanaša na dokaze, ki so bili
pridobljeni že pred izdajo evropskega preiskovalnega naloga.
Razlogi za zavrnitev priznanja in
izvršitve
62. člen
(1) Priznanje in izvršitev evropskega preiskovalnega
naloga se zavrne, če:
-       
bi bila izvršitev v nasprotju s predpisi o imuniteti, ki veljajo v
Republiki Sloveniji, oziroma obstajajo pravila o omejitvi kazenske odgovornosti
v zvezi s svobodo tiska in svobodo izražanja v medijih, ki onemogočajo
izvršitev evropskega preiskovalnega naloga;
-       
bi izvršitev škodila temeljnim interesom nacionalne varnosti, ogrožala
vir informacij ali bi bilo treba zaradi nje uporabiti tajne podatke v zvezi z
določenimi obveščevalnimi dejavnostmi;
-       
je odrejen v postopkih iz b) ali c) točke 60. člena tega zakona in
preiskovalni ukrep oziroma dejanje ne bi bila odobrena v podobnem notranjem
primeru v skladu s pravom Republike Slovenije;
-       
je odrejen za kaznivo dejanje, zaradi katerega je bila oseba že
pravnomočno oproščena ali obsojena ali je bil zoper osebo pravnomočno ustavljen
kazenski postopek ali je bila obtožba pravnomočno zavrnjena ali kadar je
pristojni državni tožilec zavrgel kazensko ovadbo, ker je osumljenec izpolnil
sporazum v postopku poravnavanja ali, ker je osumljenec po navodilih državnega
tožilca izpolnil naloge za zmanjšanje ali odpravo škodljivih posledic kaznivega
dejanja v skladu z zakonom, ki ureja kazenski postopek; ali če je nalog odrejen
v zvezi s prekrškom, za katerega je bila oseba s pravnomočno odločbo spoznana
za odgovorno;
-       
je odrejen za kaznivo dejanje, ki naj bi bilo storjeno zunaj ozemlja
države odreditve in v celoti ali delno na ozemlju Republike Slovenije, in
ravnanje, zaradi katerega je bil izdan, ni kaznivo dejanje po domačem kazenskem
zakonu;
-       
je mogoče utemeljeno domnevati, da bi bila izvršitev preiskovalnega
ukrepa oziroma dejanja, predvidenega v evropskem preiskovalnem nalogu,
nezdružljiva z obveznostmi Republike Slovenije v skladu s členom 6 Pogodbe o
Evropski uniji (UL C 202 z dne 7. 6. 2016, str. 13) in z Listino EU o
temeljnih pravicah (UL C 202 z dne 7. 6. 2016, str. 389) ali s temeljnimi
načeli pravnega reda Republike Slovenije;
-       
je odrejen za ravnanje, ki ni kaznivo dejanje po domačem kazenskem
zakonu, razen če po navedbi odreditvenega pravosodnega organa zadeva kaznivo
dejanje iz drugega odstavka 9. člena tega zakona, ali
-       
je uporaba preiskovalnega ukrepa oziroma dejanja, predvidenega v
evropskem preiskovalnem nalogu, v skladu s pravom Republike Slovenije omejena
na seznam ali vrsto kaznivih dejanj ali na kazniva dejanja, za katera je
določena najmilejša kazenska sankcija, ki ne vključujejo kaznivega dejanja,
zajetega v evropskem preiskovalnem nalogu.
(2) Ne glede na prvo alinejo prejšnjega
odstavka je pred odločitvijo o zavrnitvi evropskega preiskovalnega naloga iz
razloga imunitete treba pridobiti odločitev o odvzemu imunitete. V primerih, ko
je za odvzem imunitete pristojen organ v Republiki Sloveniji, pristojni organ
iz 64. člena tega zakona od njega zahteva, da začne postopek odvzema. Če je za
odvzem pristojen organ druge države članice ali mednarodna organizacija, odvzem
zahteva odreditveni pravosodni organ.
(3) Ne glede na prvi odstavek tega člena se
priznanje ne more zavrniti iz razlogov po njegovi sedmi ali osmi alineji, kadar
gre za preiskovalne ukrepe oziroma dejanja iz drugega odstavka 63.a člena tega
zakona.
(4) Če je odrejen evropski preiskovalni
nalog zaradi kaznivih dejanj, povezanih z davki in dajatvami, carino in
deviznim poslovanjem, se izvršitve ne sme zavrniti iz razloga, da domača
zakonodaja ne odmerja enakih davkov, dajatev ter carinskih in deviznih
predpisov kot zakonodaja države odreditve.
Posvetovanje
63. člen
(1) Pristojni organ iz 64. člena tega
zakona se zaradi učinkovite izvedbe postopka ter pridobitve dokazov lahko
kadarkoli med postopkom posvetuje z odreditvenim pravosodnim organom, zlasti
glede izbire preiskovalnih ukrepov oziroma dejanj v primerih iz prvega ali
tretjega odstavka 63.a člena tega zakona, posebnosti v zvezi izvršitvijo
posameznih preiskovalnih ukrepov oziroma dejanj in podobno.
(2) Preden se pristojni organ iz 64.
člena tega zakona v primerih iz prve, druge, četrte, pete in šeste alineje
prvega odstavka prejšnjega člena odloči, da bo v celoti ali delno zavrnil
priznanje in izvršitev evropskega preiskovalnega naloga, se na primeren način
posvetuje z odreditvenim pravosodnim organom in ga po potrebi zaprosi za
dodatne informacije.
(3) Kadar pristojni organ iz 64. člena tega
zakona upravičeno domneva, da preiskovalni ukrep oziroma dejanje, predvideno v
evropskem preiskovalnem nalogu, ob upoštevanju pravic osumljenca oziroma
obdolženca ni nujen in sorazmeren za namene postopkov iz 60. člena tega zakona,
ali da ne bi bil pod istimi pogoji odrejen v podobnem notranjem primeru države
izdaje, se lahko posvetuje z odreditvenim pravosodnim organom o pomembnosti
izvršitve evropskega preiskovalnega naloga oziroma o njegovem umiku.
Uporaba drugega preiskovalnega ukrepa
oziroma dejanja
63.a člen
(1) Če preiskovalni ukrep oziroma dejanje,
predvideno v evropskem preiskovalnem nalogu, v pravu Republike Slovenije ne
obstaja, ali če ne bi bilo dovoljeno v podobnem notranjem primeru, pristojni
organ iz 64. člena tega zakona lahko odredi preiskovalni ukrep oziroma dejanje,
ki ni predvideno v evropskem preiskovalnem nalogu.
(2) Ne glede na prejšnji odstavek uporaba
drugega preiskovalnega ukrepa oziroma dejanja ni dovoljena, kadar se evropski
preiskovalni nalog nanaša na:
-       
pridobitev informacij ali dokazov, ki jih pristojni organ iz 64. člena
tega zakona že ima in bi jih v skladu z zakonom, ki ureja kazenski postopek,
lahko uporabil za potrebe drugih kazenskih postopkov;
-       
pridobitev podatkov iz zbirk osebnih podatkov policije, državnega
tožilstva ali sodišča, do katerih pristojni organ iz 64. člena tega zakona
dostopa v okviru kazenskih postopkov;
-       
zaslišanje priče, izvedenca, oškodovanca, osumljenca oziroma obdolženca
ali tretje osebe na ozemlju Republike Slovenije;
-       
neprisilni preiskovalni ukrep oziroma dejanje, ki je določen v zakonu,
ki ureja kazenski postopek;
-       
identifikacijo oseb, ki so naročniki in imajo telefonsko številko ali IP
naslov.
(3) Pristojni organ iz 64. člena tega
zakona lahko po posvetovanju (prvi odstavek 63. člena tega zakona) uporabi
preiskovalni ukrep oziroma dejanje, ki ni predvideno v evropskem preiskovalnem
nalogu, če bo s tem dosežen enak rezultat na način, ki manj posega v pravice
posameznika, kot pa predvideni preiskovalni ukrep oziroma dejanje.
(4) Če v primerih iz prvega odstavka tega
člena ni mogoče uporabiti drugega preiskovalnega ukrepa oziroma dejanja, s
katerim bi bil dosežen enak rezultat kot s tistim, ki je predviden z evropskim
preiskovalnim nalogom, pristojni organ iz 64. člena tega zakona obvesti
odreditveni pravosodni organ, da evropskega preiskovalnega naloga ne more
izvršiti.
Pristojnost
64. člen
(1) Za odločanje o evropskem
preiskovalnem nalogu, ki je bil izdan za namene kazenskega postopka, sta v
skladu s svojimi pristojnostmi po zakonu, ki ureja kazenski postopek, pristojna
okrožno sodišče ali državno tožilstvo, za odločanje o evropskem preiskovalnem
nalogu, ki je bil izdan v postopku za prekrške, pa je pristojno okrajno
sodišče.
(2) Če je po zakonu, ki ureja kazenski
postopek, za odreditev oziroma izvedbo preiskovalnega ukrepa oziroma dejanja,
predvidenega v evropskem preiskovalnem nalogu, pristojno domače sodišče, je za
odločanje o evropskem preiskovalnem nalogu stvarno pristojen preiskovalni
sodnik okrožnega sodišča, na območju katerega se mora opraviti dejanje oziroma
ukrep. Če je pristojnih več sodišč, je krajevno pristojen preiskovalni sodnik
okrožnega sodišča, ki je pristojno za opravo prvega dejanja oziroma ukrepa,
predvidenega v evropskem preiskovalnem nalogu. Če ni mogoče ugotoviti, katero
sodišče je krajevno pristojno, je pristojen preiskovalni sodnik Okrožnega
sodišča v Ljubljani.
(3) Če je po zakonu, ki ureja kazenski
postopek, za odreditev oziroma izvedbo preiskovalnega ukrepa oziroma dejanja,
predvidenega v evropskem preiskovalnem nalogu, pristojen državni tožilec, se za
določitev stvarne in krajevne pristojnosti smiselno uporablja prejšnji
odstavek.
(4) Če se evropski preiskovalni nalog
nanaša na dejanja, ki so po pravu države odreditve prekrški ali druga kazniva
ravnanja, je za odločanje o evropskem preiskovalnem nalogu pristojno okrajno
sodišče, na območju katerega se mora opraviti preiskovalni ukrep oziroma
dejanje.
(5) Če so v evropskem preiskovalnem
nalogu predvideni preiskovalni ukrepi oziroma dejanja, za katera so po pravu
Republike Slovenije pristojni različni organi, se ta pošlje krajevno
pristojnemu državnemu tožilstvu, ki odredi oziroma izvede tista preiskovalna
dejanja oziroma ukrepe, za katera je pristojno po pravu Republike Slovenije,
ter posreduje v odreditev oziroma izvedbo drugih preiskovalnih ukrepov oziroma
dejanj pristojnemu sodišču.
Postopek odločanja
65. člen
(1) Postopek za priznanje in izvršitev
evropskega preiskovalnega naloga se začne, ko pristojni organ iz 64. člena tega
zakona prejme obrazec iz Priloge 3, ki je sestavni del tega zakona, ki ga je
izpolnil ali potrdil odreditveni pravosodni organ.
(2) Evropski preiskovalni nalog se prizna
in izvrši na enak način in pod enakimi pogoji, kot če bi preiskovalni ukrep
oziroma dejanje odredil pristojni organ Republike Slovenije, razen v primerih,
ko drugače določa ta zakon.
(3) Če pristojni organ iz 64. člena tega
zakona evropski preiskovalni nalog prizna, ravna po določbah 66. člena tega
zakona. Če evropski preiskovalni nalog zavrne, o tem izda sklep.
(4) V skladu s prejšnjim odstavkom se
odloči tudi, kadar odreditveni pravosodni organ, če je navzoč pri izvršitvi
preiskovalnega ukrepa oziroma dejanja, izda dopolnilni evropski preiskovalni
nalog, ki ga posreduje neposredno pristojnemu organu iz 64. člena tega zakona.
Izvršitev evropskega preiskovalnega
naloga
66. člen
(1) Če pristojni organ iz 64. člena
tega zakona prizna evropski preiskovalni nalog, hkrati ob upoštevanju 63.a
člena tega zakona odredi način izvršitve in ustrezne ukrepe za izvršitev v
skladu z zakonom, ki ureja kazenski postopek oziroma postopek za prekrške, na
način, ki omogoča pridobitev dokazov, zahtevanih v evropskem preiskovalnem
nalogu, po potrebi tudi z uporabo prisilnih ukrepov.
(2) Ne glede na prejšnji odstavek se
odredi izvršitev evropskega dokaznega naloga na način, kot je zaprosil
odreditveni pravosodni organ v evropskem preiskovalnem nalogu, če je takšen
način izvedbe skladen s temeljnimi načeli pravnega reda Republike Slovenije.
(3) Če odreditveni pravosodni organ v
evropskem preiskovalnem nalogu zahteva, da eden ali več organov države
izdajateljice sodeluje pri izvršitvi evropskega preiskovalnega naloga v Republiki
Sloveniji, pristojni organ iz 64. člena tega zakona odredi tak način izvršitve
v primeru, ko bi organi države izdajateljice lahko sodelovali pri izvrševanju
preiskovalnih ukrepov oziroma dejanj, predvidenih v evropskem preiskovalnem
nalogu, v podobnem domačem primeru in takšno sodelovanje ni v nasprotju s
temeljnimi pravnimi načeli Republike Slovenije oziroma ne škodi temeljnim
interesom nacionalne varnosti.
(4) Organi države izdajateljice, prisotni
na ozemlju Republike Slovenije, med izvrševanjem evropskega preiskovanega
naloga delujejo po pravu Republike Slovenije in na ozemlju Republike Slovenije
nimajo pooblastil za odkrivanje, preiskovanje oziroma pregon, razen, če je
izvrševanje takšnih pooblastil v skladu s pravom Republike Slovenije in poteka v
obsegu, dogovorjenem med odreditvenim pravosodnim organom in pristojnim organom
iz 64. člena tega zakona.
Dopolnitev evropskega preiskovalnega
naloga
67. člen
(1) Pristojni organ iz 64. člena tega
zakona odreditvenemu pravosodnemu organu določi primeren rok, v katerem naj mu
ta pošlje ali dopolni evropski preiskovalni nalog ali posreduje dodatne
podatke, potrebne za odločitev, in ga opozori, da bo sicer priznanje v celoti
ali delno zavrnil, če:
-       
je evropski preiskovalni nalog v bistvenih delih nepopoln ali očitno
nepravilen,
-       
evropski preiskovalni nalog ni sestavljen v slovenskem jeziku ali mu ni
priložen prevod v slovenski ali angleški jezik, ali
-       
evropskega preiskovalnega naloga ni izdalo ali potrdilo pristojno
sodišče ali državno tožilstvo države izdaje.
(2) Kadar odreditveni pravosodni organ izda
evropski preiskovalni nalog, ki dopolnjuje predhodni evropski preiskovalni
nalog in to navede v Rubriki D na obrazcu iz Priloge 3 tega zakona, se za
njegovo priznanje in izvršitev smiselno uporabljajo določbe tega poglavja.
Roki za priznanje in izvršitev
68. člen
(1) Pristojni organ iz 64. člena tega
zakona o priznanju in izvršitvi evropskega preiskovalnega naloga odloči v
rokih, ki so za preiskovalno dejanje oziroma ukrep določeni v zakonu, ki ureja
kazenski postopek ali postopek za prekrške, najpozneje pa v roku 30 dni od
prejetja.
(2) Ne glede na prejšnji odstavek mora
pristojni organ iz 64. člena tega zakona, če je to mogoče, upoštevati rok, ki
ga je zaradi zagotovitve postopkovnih rokov, teže kaznivega dejanja ali drugih
posebno nujnih okoliščin navedel odreditveni pravosodni organ. Če je
odreditveni pravosodni organ v evropskem preiskovalnem nalogu navedel, da je
treba preiskovalni ukrep oziroma dejanje izvršiti na določen datum, pristojni
organ iz 64. člena tega zakona to v največji možni meri upošteva. Če je z
evropskim preiskovalnim nalogom predlagan začasni ukrep, pristojni organ iz 64.
člena tega zakona odločitev glede začasnega ukrepa sprejme čim prej in jo, če
je to mogoče, sporoči v roku 24 ur po prejemu evropskega preiskovalnega naloga.
(3) Če ni razlogov za odložitev
priznanja in izvršitve naloga po 69. členu tega zakona ali v primeru, da
pristojni domači organi še ne razpolagajo z dokazi, zahtevanimi z evropskih
preiskovalnim nalogom, mora izvršitveni organ izvršiti zahtevani preiskovalni
ukrep oziroma dejanje brez odlašanja, najpozneje pa v roku 90 dni od priznanja
evropskega preiskovalnega naloga.
(4) Če o priznanju in izvršitvi ni
mogoče odločiti v roku iz prvega ali drugega odstavka tega člena, mora pristojni
organ iz 64. člena tega zakona o tem nemudoma obvestiti odreditveni pravosodni
organ ter navesti razloge za zamudo in predviden čas, v katerem bo lahko
izvršil evropski preiskovalni nalog. V takih primerih se rok iz prvega odstavka
tega člena lahko podaljša za največ 30 dni.
(5) Če zahtevanega preiskovalnega ukrepa
oziroma dejanja ni mogoče izvršiti v roku iz tretjega odstavka tega člena,
pristojni organ iz 64. člena tega zakona o tem nemudoma obvesti odreditveni
pravosodni organ, navede razloge za zamudo in s posvetovanjem določi drug
ustrezen rok.
Posredovanje dokazov
68.a člen
(1) Pristojni organ iz 64. člena tega
zakona državi izdaje brez nepotrebnega odlašanja posreduje na podlagi
evropskega preiskovalnega naloga pridobljene dokaze.
(2) Kadar je v evropskem preiskovalnem
nalogu zahtevano takojšnje posredovanje dokazov in pravo Republike Slovenije to
omogoča, se pridobljeni dokazi takoj posredujejo pristojnim organom države
izdaje, ki v skladu s tretjim odstavkom 66. člena ali s 77.h členom tega zakona
sodelujejo pri izvršitvi evropskega preiskovalnega naloga v Republiki
Sloveniji.
(3) Pristojni organ iz 64. člena tega
zakona ob posredovanju dokazov lahko navede, da zahteva njihovo vrnitev takoj,
ko državi odreditve niso več potrebni, oziroma se z odreditvenim pravosodnim
organom države odreditve dogovori, kdaj jih je treba vrniti.
Odložitev priznanja in izvršitve
69. člen
(1) Priznanje in izvršitev evropskega
preiskovalnega naloga se sme odložiti, če:
-       
bi njegova izvršitev lahko ogrozila potek kazenskega postopka oziroma
postopka za prekršek, ki teče v Republiki Sloveniji;
-       
če se zahtevani dokazi že uporabljajo v postopkih v Republiki Sloveniji.
(2) Po prenehanju razlogov za
odložitev izvršitve evropskega preiskovalnega naloga ga mora pristojni organ iz
64. člena tega zakona nemudoma izvršiti ter o tem na primeren način obvestiti
odreditveni pravosodni organ.
Obveščanje
70. člen
(1) Pristojni organ iz 64. člena tega
zakona, ki prejme evropski preiskovalni nalog, brez odlašanja, najpozneje pa v
sedmih dneh po prejemu potrdi njegov prejem, tako da izpolni in odreditvenemu
pravosodnemu organu pošlje obrazec iz Priloge 3a, ki je sestavni del tega
zakona.
(2) Pristojni organ iz 64. člena tega
zakona brez odlašanja obvesti odreditveni pravosodni organ:
-       
če se pri izvrševanju evropskega preiskovalnega naloga ugotovi, da bi
bilo primerno opraviti preiskovalne ukrepe oziroma dejanja, ki na začetku niso
bili predvideni ali jih ob izdaji evropskega preiskovalnega naloga ni bilo
mogoče podrobno opredeliti, da lahko odreditveni pravosodni organ odredi
nadaljnje ukrepe;
-       
če ugotovi, da v posameznem primeru ne more izpolniti posebnih zahtev in
postopkov, ki so navedeni v evropskem preiskovalnem nalogu (drugi odstavek 66.
člena tega zakona);
-       
o odločitvah v zvezi z uporabo drugega preiskovalnega ukrepa oziroma dejanja
(63.a člen tega zakona);
-       
o zavrnitvi priznanja in izvršitve evropskega preiskovalnega naloga (62.
člen tega zakona), z obrazložitvijo takšne odločitve;
-       
o odložitvi izvršitve ali priznanja evropskega preiskovalnega naloga
(69. člen tega zakona), razlogih za odložitev in, če je mogoče, o njenem
pričakovanem trajanju;
-       
da pri izvršitvi evropskega preiskovalnega naloga ne more izpolniti
zahteve o zaupnosti.
(3) Na zahtevo odreditvenega pravosodnega
organa se informacije iz prve ali druge alineje prejšnjega odstavka ali iz
prvega odstavka 67. člena tega zakona potrdijo brez odlašanja.
Kazenska in civilna odgovornost uradnih
oseb druge države članice
70.a člen
(1) Kadar so uradne osebe države izdaje na
podlagi tretjega odstavka 66. člena ali 77.h člena tega zakona prisotne na
ozemlju Republike Slovenije, se glede kaznivih dejanj, storjenih proti njim,
ali kaznivih dejanj, ki jih same storijo na ozemlju Republike Slovenije,
obravnavajo kot uradne osebe Republike Slovenije.
(2) Kadar so uradne osebe države izdaje na
podlagi tretjega odstavka 66. člena ali 77.h člena tega zakona prisotne na
ozemlju Republike Slovenije, je za vso škodo, ki jo povzročijo, odgovorna
država izdaje v skladu s pravom Republike Slovenije.
(3) Republika Slovenija škodo iz prejšnjega
odstavka poravna pod enakimi pogoji, kot če bi jo povzročile njene uradne
osebe.
(4) Država izdaje, katere uradne osebe so
na ozemlju Republike Slovenije povzročile škodo katerikoli osebi, Republiki
Sloveniji v celoti povrne odškodnine, ki jih je po prejšnjem odstavku izplačala
tem osebam ali osebam, ki so upravičene do odškodnine namesto njih.
(5) Razen v primerih iz prejšnjega odstavka
Republika Slovenija ne more zahtevati povračila škode, ki jo je utrpela, od
države izdaje.
Stroški
70.b člen
Če pristojni organ iz 64. člena tega zakona
oceni, da bodo stroški izvrševanja evropskega preiskovalnega naloga presegli
znesek, ki ga kazenski zakon določa za večjo premoženjsko korist, lahko seznani
odreditveni pravosodni organ s specifikacijo takšnih stroškov ter se z njim
posvetuje in dogovori o spremembi evropskega preiskovalnega naloga oziroma o
delitvi stroškov.
9. poglavje 
Posredovanje evropskega preiskovalnega naloga v priznanje in izvršitev drugi
državi članici
Predmet urejanja
71. člen
To poglavje določa pravila, po katerih se
drugi državi članici posreduje v priznanje evropski preiskovalni nalog, izdan s strani pristojnega organa Republike Slovenije z
namenom pridobitve dokazov od
druge države članice za namene kazenskih postopkov ter postopkov za prekrške.
Dopustnost izdaje in vsebina
evropskega preiskovalnega naloga
72. člen
(1) Evropski preiskovalni nalog se sme
izdati za izvršitev enega ali več preiskovalnih ukrepov oziroma dejanj za
pridobitev dokazov za namene kazenskih postopkov in postopkov za prekrške na
obrazcu, ki je določen v Prilogi 3 tega zakona.
(2) Ni dopustno izdati evropskega
preiskovalnega naloga zaradi izvedbe ukrepov iz 53. in 54. člena tega zakona.
(3) Ne glede na prvi in drugi odstavek
tega člena se evropski preiskovalni nalog lahko izda tudi, če pristojni organ
države izvršitve že pred izdajo evropskega preiskovalnega naloga razpolaga z
dokazi, pridobljenimi z ukrepi iz 53. in 54. člena tega zakona.
(4) V evropskem preiskovalnem nalogu
se lahko navede tudi:
-       
način izvršitve v skladu z zakonom, ki določa kazenski postopek ali
postopek za prekrške, če je to potrebno zaradi uporabe dokazov v kazenskem postopku
ali postopku za prekrške;
-       
zahteva, da en ali več uradnih oseb pristojnih organov Republike Slovenije
sodeluje pri izvršitvi evropskega preiskovalnega naloga v drugi državi članici;
-       
rok za priznanje in izvršitev evropskega preiskovalnega naloga ter
posredovanje pridobljenih dokazov, če je to potrebno zaradi zagotovitve
postopkovnih rokov, teže kaznivega dejanja ali drugih posebno nujnih okoliščin
v postopku v Republiki Sloveniji;
-       
razloge, zaradi katerih je bistvenega pomena za izvedbo preiskave ali za
zavarovanje pravic posameznika, da se dokazi posredujejo v Republiko Slovenijo
še pred odločitvijo pristojnega organa države izvršitve o pravnem sredstvu,
vloženem v postopku priznanja in izvršitve evropskega preiskovalnega naloga;
-       
datum, na katerega naj se izvede preiskovalni ukrep oziroma dejanje.
(5) Če so izpolnjeni pogoji za izdajo
evropskega preiskovalnega naloga po tem zakonu, lahko domači organ izda
evropski preiskovalni nalog tudi, ko je navzoč pri izvršitvi posameznih
preiskovalnih ukrepov oziroma dejanj na ozemlju države izvršitve.
Izdaja in posredovanje naloga
73. člen
(1) Organ, ki je pristojen za
odreditev določenega preiskovalnega ukrepa oziroma dejanja po zakonu, ki ureja
kazenski postopek ali postopek za prekrške, lahko posreduje v priznanje in
izvršitev pristojnemu organu druge države članice evropski preiskovalni nalog,
s katerim odredi pridobitev dokazov, za katere domneva, da so na njenem
ozemlju, če so izpolnjeni naslednji pogoji:
-       
pridobitev je ob upoštevanju pravic osumljenca oziroma obdolženca nujna
in sorazmerna za izvedbo kazenskega postopka ali postopka za prekrške in
-       
izvedba preiskovalnega ukrepa oziroma dejanja bi bila dopustna v
podobnem notranjem primeru po pravu Republike Slovenije.
(2) Evropski preiskovalni nalog, ki ga
predlaga organ, ki ni domače sodišče oziroma državno tožilstvo, mora biti pred
posredovanjem v priznanje in izvršitev drugi državi članici potrjen s strani:
-       
preiskovalnega sodnika, če je po zakonu, ki ureja kazenski postopek, on
pristojen za odreditev preiskovalnega ukrepa oziroma dejanja, ki je predvideno
v evropskem preiskovalnem nalogu,
-       
državnega tožilca, če je po zakonu, ki ureja kazenski postopek, on
pristojen za odreditev preiskovalnega ukrepa oziroma dejanja, ki je predvideno
v evropskem preiskovalnem nalogu,
-       
okrajnega sodnika v postopku za prekrške.
(3) V postopku potrditve se preveri le, ali
so izpolnjeni pogoji za odreditev ukrepa po pravu Republike Slovenije.
Posvetovanje
74. člen
(1) Pristojni domači organ se lahko
kadarkoli posvetuje z izvršitvenim pravosodnim organom, zlasti glede izbire
načina izvršitve preiskovalnih ukrepov oziroma dejanj, navzočnosti pri
izvrševanju ali morebitne izdaje dopolnilnega preiskovalnega naloga.
(2) Če pristojni domači organ prejme
obvestilo izvršitvenega pravosodnega organa s specifikacijo tistih stroškov, ki
jih v zvezi z izvršitvijo evropskega preiskovalnega naloga šteje za izjemno
visoke, se z njim posvetuje in dogovori o delitvi teh stroškov oziroma
spremembi izdanega evropskega preiskovalnega naloga.
(3) V primerih, ko dogovora po prejšnjem
odstavku ni mogoče doseči, pristojni domači organ lahko:
-       
popolnoma ali delno umakne evropski preiskovalni nalog ali
-       
obdrži evropski preiskovalni nalog v veljavi in državi izvršitve krije
tiste stroške, ki so izjemno visoki.
Obveščanje
75. člen
Pristojni domači organ lahko zahteva, da ga
pristojni organ države izvršitve obvesti o:
-       
posredovanju evropskega preiskovalnega naloga organu, ki je pristojen za
njegovo priznanje;
-       
zavrnitvi priznanja evropskega preiskovalnega naloga in razlogih za
takšno odločitev;
-       
odložitvi izvršitve ali priznanja evropskega preiskovalnega naloga,
razlogih za odložitev in, če je mogoče, o njenem pričakovanem trajanju;
-       
odločitvah v zvezi z uporabo drugega preiskovalnega ukrepa oziroma
dejanja (63.a člen tega zakona).
Uporaba osebnih podatkov
76. člen
(1) Osebni podatki, pridobljeni na
podlagi evropskega preiskovalnega naloga, se lahko uporabijo samo za:
-       
postopke, za katere se lahko izda evropski preiskovalni nalog;
-       
druge sodne postopke in postopke za prekrške, ki so neposredno povezani s
postopki iz prejšnje alineje;
-       
preprečevanje neposredne in resne grožnje javni varnosti.
(2) Za druge namene, določene z
zakoni, se osebni podatki iz prejšnjega odstavka lahko nadalje obdelujejo le na
podlagi predhodnega soglasja države izvršiteljice, in če njihova nadaljnja
obdelava za uradne postopke ni nezdružljiva s prvotnim namenom zbiranja teh
podatkov, razen če je država izdajateljica pridobila privolitev posameznika, na
katerega se podatki nanašajo.
(3) Določbi prejšnjih odstavkov se ne
uporabljata za osebne podatke, ki jih pristojni domači organ pridobi v skladu s
tem poglavjem in izvirajo iz Republike Slovenije.
Odškodninska odgovornost
77. člen
Republika Slovenija je dolžna državi
izvršitve povrniti vse izplačane odškodnine iz naslova odškodninske
odgovornosti, kadar je ta država po svoji zakonodaji izplačala odškodnino, ki
je nastala osebi zaradi delovanja pristojnih organov Republike Slovenije v
zvezi z izvršitvijo evropskega preiskovalnega naloga na ozemlju države
izvršitve.
9.a poglavje
 Posebne določbe za nekatere
preiskovalne ukrepe oziroma dejanja v okviru evropskega preiskovalnega naloga
Izdaja evropskega preiskovalnega
naloga zaradi začasne premestitve priprtih oseb v Republiko Slovenijo zaradi
izvršitve preiskovalnega ukrepa oziroma dejanja
77.a člen
(1) Domače sodišče lahko izda evropski
preiskovalni nalog zaradi premestitve osebe, priprte v drugi državi članici, v
Republiko Slovenijo, zaradi izvršitve preiskovalnega ukrepa oziroma dejanja na
ozemlju Republike Slovenije.
(2) O posameznih praktičnih vidikih začasne
premestitve osebe, vključno s podrobnostmi pripora v Republiki Sloveniji, in
datumih, do katerih mora biti premeščena z ozemlja države izvršitve oziroma se
mora vrniti nanj, se pristojni domači organ dogovori neposredno s pristojnim
organom države izvršitve. Pri tem se zagotovi, da sta upoštevana fizično in
duševno stanje osebe ter ustrezna raven varnosti.
(3) V skladu z dogovorjenimi pogoji po
prejšnjem odstavku predajo zahtevane osebe izvrši policija, ki se o načinu,
času in kraju predaje dogovori s pristojnimi organi države izvršitve.
(4) Premeščena oseba ostane v Republiki
Sloveniji priprta zaradi dejanj ali obsodb, zaradi katerih je bila v priporu v
državi izvršitve, razen, če ta država zaprosi za njeno izpustitev.
(5) Za tranzit priprte osebe preko ozemlja
tretje države članice je potreben zahtevek, ki so mu priloženi vsi potrebni dokumenti.
(6) Osebe, ki je v Republiko Slovenijo
premeščena po tem členu, se v Republiki Sloveniji ne sme preganjati ali ji
kakor koli omejevati osebne svobode zaradi dejanj, ki so bila storjena, ali
obsodb, ki so bile izrečene pred njenim odhodom z ozemlja države izvršitve in
niso navedena v evropskem preiskovalnem nalogu.
(7) Prepoved iz prejšnjega odstavka
preneha, če premeščena oseba, potem, ko je imela možnost odhoda petnajst
zaporednih dni od datuma, ko je pristojni domači organ odločil, da njena
navzočnost ni več potrebna, kljub temu ostane na ozemlju Republike Slovenije
ali pa ga zapusti in se nato vrne.
(8) Stroške, ki nastanejo zaradi postopkov
po tem členu, krije Republika Slovenija.
Začasna premestitev priprtih oseb iz
Republike Slovenije zaradi izvršitve preiskovalnega ukrepa oziroma dejanja
77.b člen
(1) Domače sodišče izvrši evropski
preiskovalni nalog, ki je izdan zaradi začasne premestitve osebe, priprte v
Republiki Sloveniji, zaradi izvršitve preiskovalnega ukrepa oziroma dejanja z
namenom zbiranja dokazov, pri katerem je potrebna njena navzočnost na ozemlju
države izdaje.
(2) Za odločanje o izvršitvi evropskega
preiskovalnega naloga, ki je izdan zaradi začasne premestitve osebe iz
Republike Slovenije, je pristojen preiskovalni sodnik sodišča, na območju
katerega ima zahtevana oseba stalno ali začasno prebivališče oziroma na območju
katerega je priprta.
(3) Ko preiskovalni sodnik prejme evropski
preiskovalni nalog, preveri, ali vsebuje potrebne podatke za odločanje o
njegovi izvršitvi. Če je nalog v bistvenih delih nepopoln, preiskovalni sodnik
odreditvenemu pravosodnemu organu določi primeren rok, v katerem naj mu ta
pošlje dodatne podatke za začetek postopka odločanja.
(4) Po izpolnitvi pogojev iz prejšnjega
odstavka, preiskovalni sodnik izda odredbo za privedbo zahtevane osebe.
(5) Preiskovalni sodnik preveri istovetnost
privedene osebe, nato pa jo pouči o njenih pravicah ter seznani z vsebino
naloga. Preiskovalni sodnik zasliši privedeno osebo v zvezi z okoliščinami s
podajo njenega soglasja.
(6) Preiskovalni sodnik o začasni
premestitvi osebe odloči s sklepom, ki vsebuje naslednje podatke:
-       
ime, priimek, datum in kraj rojstva ter državljanstvo zahtevne osebe,
-       
državo članico, kateri se zahtevana oseba začasno predaja,
-       
navedbo, da je zahtevana oseba z začasno predajo soglašala,
-       
navedbo, da se zahtevane osebe ne sme preganjati ali ji kakor koli
omejevati osebne svobode zaradi dejanj, ki so bila storjena, ali obsodb, ki so
bile izrečene, pred njenim odhodom z ozemlja države odreditve, ki niso navedena
v evropskem preiskovalnem nalogu,
-       
navedbo, kdaj je bila zahtevani osebi odvzeta prostost in koliko časa je
odvzem prostosti trajal.
(7) Sklep o predaji preiskovalni sodnik
nemudoma pošlje v izvršitev policiji. Policija se s pristojnimi organi države
odreditve dogovori o načinu, času in kraju predaje zahtevane osebe.
(8) Poleg razlogov za zavrnitev iz 62.
člena tega zakona, se začasna predaja zavrne tudi:
-       
če priprta oseba s predajo ne soglaša ali
-       
bi se priprti osebi zaradi predaje lahko podaljšal pripor.
(9) Obdobje pripora v državi odreditve se
odšteje od obdobja pripora, ki ga je oseba že ali ga še mora prestati na
ozemlju Republike Slovenije.
Izdaja evropskega preiskovalnega
naloga zaradi zaslišanja preko videokonference ali z drugim avdiovizualnim
prenosom
77.c člen
(1) Kadar se oseba nahaja na ozemlju druge
države članice in jo morajo domači pravosodni organi zaslišati kot pričo ali
izvedenca, lahko izdajo evropski preiskovalni nalog za zaslišanje priče ali
izvedenca preko videokonference ali z drugim avdiovizualnim prenosom.
(2) Evropski preiskovalni nalog se lahko
izda tudi za zaslišanje osumljenca ali obdolženca prek videokonference ali z drugim
avdiovizualnim prenosom.
(3) Evropski preiskovalni nalog za namen
zaslišanja preko videokonference ali z drugim avdiovizualnim prenosom se lahko
izda v primerih, ko zakon, ki ureja kazenski postopek, dopušča takšno
zaslišanje.
(4) Če pristojni organ države izvršitve
nima dostopa do tehničnih sredstev za zaslišanje preko videokonference, mu
takšna sredstva po skupnem dogovoru lahko zagotovi Republika Slovenija.
Izvršitev evropskega preiskovalnega
naloga zaradi zaslišanja preko videokonference ali z drugim avdiovizualnim
prenosom
77.č člen
(1) Preiskovalni sodnik pristojnega sodišča
odloči o izvršitvi evropskega preiskovalnega naloga, izdanega zaradi zaslišanja
priče, izvedenca, osumljenca ali obdolženca, ki se nahaja na ozemlju Republike
Slovenije preko videokonference, po postopku in pod pogoji, ki jih predpisuje
zakon, ki ureja kazenski postopek.
(2) Poleg razlogov za zavrnitev priznanja
in izvršitve iz 62. člena tega zakona, se evropski preiskovalni nalog iz
prejšnjega odstavka zavrne tudi, če osumljenec ali obdolženec ne privoli v
zaslišanje.
(3) Preiskovalni sodnik pristojnega sodišča
se o praktičnih vidikih izvedbe evropskega preiskovalnega naloga iz prvega
odstavka tega člena dogovori neposredno z odreditvenim organom. Za izvedbo
evropskega preiskovalnega naloga mora:
-       
pričo ali izvedenca povabiti na zaslišanje ter navesti čas in kraj
zaslišanja;
-       
osumljenca ali obdolženca povabiti na zaslišanje v skladu s pravnim
redom Republike Slovenije in ga poučiti o pravicah, ki jih ima v skladu s pravnim
redom Republike Slovenije in
-       
zagotovil identiteto zaslišane osebe.
(4) Zaslišanje prek videokonference ali z
drugim avdiovizualnim prenosom ter priprava zapisa oziroma prepisa se opravi v
skladu z določbami zakona, ki ureja kazenski postopek.
Zaslišanje priče ali izvedenca preko
telefonske konference
77.d člen
Ob smiselni uporabi določb 77.c in 77.č
člena tega zakona se lahko izda in prizna oziroma izvrši tudi evropski
preiskovalni nalog, izdan zaradi zaslišanja priče ali izvedenca preko
telefonske konference.
Izdaja evropskega preiskovalnega
naloga zaradi izvršitve preiskovalnih ukrepov, pri katerih se dokazi zbirajo v
realnem času, nepretrgano in v določenem obdobju
77.e člen
(1) Pristojni preiskovalni sodnik ali
državni tožilec lahko v skladu z zakonom, ki ureja kazenski postopek, izda
evropski preiskovalni nalog za izvršitev preiskovalnega ukrepa, pri katerem se
podatki zbirajo v realnem času, nepretrgano in v določenem obdobju, kot so:
-       
tekoče spremljanje bančnih ali drugih finančnih poslov oziroma
finančnega poslovanja, ki se vrši prek enega ali več določenih računov;
-       
nadzorovanje pošiljk na ozemlju države izvršiteljice in
-       
drugi primeri zbiranja dokazov v realnem času, nepretrgano in v
določenem obdobju.
(2) V evropskem preiskovalnem nalogu iz
prejšnjega odstavka se navede, zakaj so zahtevne informacije pomembne za
posamezni kazenski postopek.
(3) Kadar je to potrebno, se pristojni
organ iz prvega odstavka tega člena in pristojni organ države izvršitve
dogovorita o praktičnih vidikih v zvezi z izvršitvijo zaprošenega
preiskovalnega ukrepa.
Izvršitev evropskega preiskovalnega
naloga izdanega zaradi preiskovalnih ukrepov, pri katerih se dokazi zbirajo v
realnem času, nepretrgano in v določenem obdobju
77.f člen
(1) Pristojni preiskovalni sodnik ali
državni tožilec prizna in odredi izvršitev evropskega preiskovalnega naloga,
prejetega zaradi izvedbe preiskovalnih ukrepov iz prvega odstavka prejšnjega
člena po postopku in pod pogoji, ki jih določa zakon, ki ureja kazenski
postopek.
(2) Evropski preiskovalni nalog iz
prejšnjega odstavka se zavrne, če je podan razlog iz 62. člena tega zakona, ali
če izvršitev zahtevanega preiskovalnega ukrepa ne bi bila odrejena v podobnem
notranjem primeru.
Izdaja evropskega preiskovalnega
naloga zaradi izvedbe tajnega delovanja
77.g člen
(1) Pristojni preiskovalni sodnik ali
državni tožilec lahko v skladu z zakonom, ki ureja kazenski postopek, izda
evropski preiskovalni nalog za izvedbo preiskovalnega ukrepa tajnega delovanja
z uradnimi osebami, ki delujejo pod prirejeno identiteto.
(2) Pristojni organ iz prejšnjega odstavka
ob izdaji evropskega preiskovalnega naloga navede, zakaj meni, da bo tajno
delovanje pomembno za posamezen kazenski postopek.
Izvršitev evropskega preiskovalnega
naloga zaradi izvedbe tajnega delovanja
77.h člen
(1) Evropski preiskovalni nalog zaradi
izvedbe tajnega delovanja v Republiki Sloveniji prizna in odredi njegovo
izvršitev državni tožilec ali preiskovalni sodnik, pristojen za območje, na
katerem naj bi se tajno delovanje predvidoma začelo izvajati, pod pogoji in v
trajanju, kot je določeno z zakonom, ki ureja kazenski postopek.
(2) Poleg razlogov za zavrnitev priznanja
in izvršitve iz 62. člena tega zakona, se evropski preiskovalni nalog iz
prejšnjega odstavka zavrne tudi, če izvršitev zahtevanega preiskovalnega ukrepa
ne bi bila odobrena v podobnem notranjem primeru, ali če ni bilo mogoče doseči
dogovora o ureditvi tajnega delovanja po tretjem odstavku tega člena.
(3) Tajno delovanje se izvaja v skladu z
zakonom, ki ureja kazenski postopek. Domači organi, ki izvršujejo evropski
preiskovalni nalog iz prvega odstavka tega člena, imajo izključno pravico, da
usmerjajo in nadzorujejo operacije v zvezi s tajnim delovanjem. O trajanju
tajnega delovanja, pogojih in pravnem statusu uradnih oseb, vključenih v tajno
delovanje, se domači organi dogovorijo neposredno z državo izdaje.
(4) Tajni delavec druge države članice
deluje na ozemlju Republike Slovenije pod vodstvom in nadzorom policije, ki se
ji odredba o dovolitvi delovanja tajnega delavca pošlje z označbo »interno« v
skladu z zakonom, ki ureja tajne podatke.
Izdaja evropskega preiskovalnega naloga
za nadzor telekomunikacij s tehnično pomočjo druge države članice
77.i člen
(1) Pristojni preiskovalni sodnik lahko
izda evropski preiskovalni nalog za nadzor telekomunikacij v državi članici,
katere tehnična pomoč je potrebna. Ob izdaji se navede, zakaj je predvideni
preiskovalni ukrep pomemben za posamezen kazenski postopek.
(2) Kadar lahko vso potrebno tehnično pomoč
zagotovi več kot ena država članica, se evropski preiskovalni nalog pošlje samo
eni od njih. Prednost ima vedno država članica, v kateri se oseba, katere
telekomunikacije se nadzirajo, nahaja ali se bo nahajala.
(3) Evropski preiskovalni nalog mora
vsebovati naslednje podatke:
-       
informacije za namene identifikacije osebe, katere telekomunikacije se
nadzirajo;
-       
zaželeno trajanje nadzora telekomunikacij in
-       
dovolj tehničnih podatkov, zlasti številka ali druga oblika
identifikacije elektronskega komunikacijskega sredstva, da se zagotovi
izvršitev evropskega preiskovalnega naloga.
(4) Ob izdaji evropskega preiskovalnega
naloga ali med nadzorom lahko domače sodišče, kadar ima za to poseben razlog,
zaprosi tudi za prepis, dekodiranje ali dešifriranje posnetka, če se
izvršitveni organ s tem strinja.
Izvršitev evropskega preiskovalnega
naloga za nadzor telekomunikacij s tehnično pomočjo Republike Slovenije
77.j člen
(1) Evropski preiskovalni nalog za nadzor
telekomunikacij s tehnično pomočjo v Republiki Sloveniji prizna in odredi
izvršitev pristojni preiskovalni sodnik pod pogoji in v trajanju, kot je
določeno z zakonom, ki ureja kazenski postopek.
(2) Pristojno sodišče se z odreditvenim
pravosodnim organom posvetuje ali bo nalog izvršen:
-       
s prenosom telekomunikacij neposredno državi izdaje ali
-       
z nadzorom telekomunikacij in naknadnim prenosom državi izdaje.
(3) Poleg razlogov za nepriznanje ali
neizvršitev iz 62. člena tega zakona se izvršitev evropskega preiskovalnega
naloga za nadzor telekomunikacij zavrne tudi, če preiskovalni ukrep ne bi bil
odobren v podobnem notranjem primeru. Domače sodišče lahko svoje soglasje
pogojuje z izpolnitvijo katerega koli pogoja, ki bi ga bilo treba izpolniti v
podobnem notranjem primeru.
(4) Stroški, ki nastanejo ob uporabi tega
člena, se krijejo v skladu s smiselno uporabo drugega in tretjega odstavka 74.
člena tega zakona, razen stroškov prepisa, dekodiranja in dešifriranja
prestreženih komunikacij, ki jih krije država odreditve.
Uradno obvestilo države članice, v
kateri se nahaja oseba, katere telekomunikacije se nadzirajo, in katere
tehnična pomoč ni potrebna
77.k člen
(1) Kadar preiskovalni sodnik pristojnega
domačega sodišča odredi nadzor telekomunikacij in se številka ali druga oblika
identifikacije elektronskega komunikacijskega sredstva osebe, katere
telekomunikacije se nadzirajo po odredbi, uporablja na ozemlju druge države
članice, katere tehnična pomoč za izvedbo nadzora ni potrebna, organ, ki izvaja
nadzor, o tem nemudoma obvesti državnega tožilca, ta pa uradno obvesti
pristojni organ te države članice:
-       
pred nadzorom ali ob njegovi odreditvi, če ve, da oseba, katere
telekomunikacije se nadzirajo, je ali bo na ozemlju obveščene države članice;
-       
med nadzorom ali po njem in sicer takoj, ko izve, da se ali se je
izvajalo nadziranje telekomunikacije osebe, medtem ko je ali je bila na ozemlju
obveščene države članice.
(2) Za uradno obvestilo iz prejšnjega
odstavka se uporablja obrazec iz Priloge 3b, ki je sestavni del tega zakona.
(3) Kadar se oseba, katere telekomunikacije
se nadzirajo, nahaja na ozemlju Republike Slovenije, vendar Republika Slovenija
ne nudi tehnične pomoči pri izvedbi preiskovalnega ukrepa, je za prejem
obvestila iz prejšnjih odstavkov pristojno Okrožno sodišče v Ljubljani.
Pristojno sodišče po predhodnem mnenju pristojnega državnega tožilca brez
odlašanja in najpozneje v 96 urah po prejemu uradnega obvestila obvesti
pristojni organ države članice, ki nadzira telekomunikacije:
-       
če nadzora ne dovoli ali da naj bo končano, ker ne bi bilo dovoljeno v
podobnem notranjem primeru, in
-       
če se po potrebi gradivo, ki je že bilo pridobljeno z nadzorom, medtem
ko je bila oseba, katere telekomunikacije se nadzirajo, na ozemlju Republike
Slovenije, ne sme uporabiti oziroma se sme uporabiti samo pod pogoji, ki jih
določi sodišče.
10. poglavje 
Izvajanje pristojnosti v vzporednih kazenskih postopkih
Splošna določba
78. člen
(1) Pristojni organi Republike
Slovenije in pristojni organi drugih držav članic si medsebojno izmenjujejo
podatke o obstoju vzporednih predkazenskih ali kazenskih postopkov, ki se v teh
državah vodijo na podlagi istih dejstev zoper isto fizično ali pravno osebo (v
nadaljnjem besedilu: vzporedni postopek).
(2) Postopek izmenjave podatkov iz
prejšnjega odstavka in postopek neposrednega posvetovanja iz 81. člena tega
zakona se ne uporabljata za postopke, ki jih pristojni organi vodijo na podlagi
5. in 13. člena Uredbe Sveta (ES) št. 1/2003 z dne 16. decembra 2002 o
izvajanju pravil konkurence iz 81. in 82. člena Pogodbe o Evropski uniji (UL L
1, 4. 1. 2003, str. 1).
(3) Pristojni organ za izmenjavo
podatkov po prvem odstavku tega člena in za postopek neposrednega posvetovanja
po 81. členu tega zakona v Republiki Sloveniji je pred izdajo sklepa o
preiskavi pristojni državni tožilec, med preiskavo pristojni preiskovalni
sodnik, po vložitvi obtožnega akta pa pristojno sodišče.
Zaprosilo o obstoju vzporednega
postopka v drugi državi članici
79. člen
(1) Če pristojni organ utemeljeno
domneva, da se v drugi državi članici vodi vzporedni postopek, zaprosi
pristojni organ te države članice, da potrdi obstoj takega vzporednega
postopka.
(2) Zaprosilo iz prejšnjega odstavka
mora vsebovati naslednje podatke:
1.     
kontaktne podatke pristojnega organa (osebno ime, naziv, podatke o
organu in o komunikacijskem sredstvu);
2.     
opis dejstev in okoliščin, ki so podlaga za kazenski pregon;
3.     
vse pomembne podatke o istovetnosti osumljenca oziroma obdolženca
(osebno ime in morebitni vzdevek, osebno ime staršev, tudi prejšnje osebno ime,
če je bilo spremenjeno, kje stanuje, dan, mesec, leto in kraj rojstva, enotno
matično številko (EMŠO) ali drugi enoznačni podatek) ter enake podatke za
oškodovanca, če je to potrebno;
4.     
podatke o fazi vzporednega postopka,
5.     
podatke o morebitnem začasnem odvzemu prostosti osumljencu oziroma
obdolžencu in
6.     
druge potrebne podatke glede na okoliščine konkretne zadeve.
(3) Pristojni organ Republike
Slovenije pristojnemu organu zaprošene države določi primeren rok za odgovor na
zaprosilo.
(4) Če je pristojni organ na kakršen
koli način že obveščen o obstoju vzporednih postopkov, lahko začne postopek
neposrednega posvetovanja po 81. členu tega zakona.
Odgovor na zaprosilo o obstoju
vzporednega postopka v Republiki Sloveniji
80. člen
(1) Pristojni organ mora na zaprosilo
pristojnega organa države prosilke odgovoriti brez odlašanja, najkasneje pa v
roku, določenem v zaprosilu. Če je zoper osumljenca oziroma obdolženca odrejen
odvzem prostosti, se zaprosilo obravnava prednostno in hitro.
(2) Če organ, ki je prejel zaprosilo,
ni pristojen za odgovor, brez odlašanja odstopi zaprosilo pristojnemu organu v
Republiki Sloveniji in o tem ustrezno obvesti pristojni organ države prosilke.
(3) Če pristojni organ, ki je prejel
zaprosilo, glede na okoliščine konkretne zadeve ne more pripraviti odgovora v
roku iz zaprosila, obvesti pristojni organ države prosilke o razlogih za zamudo
in o roku, v katerem bo posredoval odgovor na zaprosilo.
(4) Odgovor na zaprosilo o obstoju
vzporednega postopka mora vsebovati podatke o tistih dejstvih, ki so podlaga
ali so bili podlaga za postopek v Republiki Sloveniji zoper osebo, ki je
navedena v zaprosilu, če so ta dejstva enaka dejstvom in okoliščinam iz
zaprosila.
(5) V primeru obstoja vzporednega
postopka v Republiki Sloveniji se v odgovoru navedejo tudi kontaktni podatki
pristojnega organa (osebno ime, naziv, podatki o pristojnem organu in o
komunikacijskem sredstvu) ter podatki o fazi vzporednega postopka oziroma o
naravi pravnomočne odločbe kazenskega sodišča, če je bila izdana, lahko pa tudi
druge nujno potrebne podatke glede na okoliščine konkretne zadeve.
Neposredno posvetovanje
81. člen
(1) Če pristojni organi v drugih
državah članicah in v Republiki Sloveniji v postopku po 78. ali 79. členu tega
zakona potrdijo obstoj vzporednih postopkov, pristojni organ Republike
Slovenije nadaljuje postopek z neposrednim posvetovanjem s pristojnimi organi
držav članic, ki vodijo vzporedne postopke.
(2) Neposredno posvetovanje je
sodelovanje pristojnega organa Republike Slovenije s pristojnimi organi držav
članic, ki vodijo vzporedne postopke z namenom, da bi se soglasno sprejeli
ukrepi za preprečitev škodljivih posledic vzporednih postopkov, po potrebi tudi
z vodenjem kazenskega postopka le v eni državi članici.
(3) Posvetovanje iz prejšnjih
odstavkov ne vpliva na uvedbo ali vodenje predkazenskih ali kazenskih postopkov
oziroma na izvrševanje drugih pristojnosti organa, ki sodeluje pri
posvetovanju. O vseh izvedenih ukrepih se organi, ki sodelujejo v posvetovanju,
medsebojno obveščajo.
(4) Pri posvetovanju iz drugega
odstavka tega člena se proučijo vsa dejstva in dokazi v zvezi z zadevo ter vse
okoliščine, ki so pomembne za dosego soglasja. Pri tem pristojni organ
Republike Slovenije upošteva zlasti interese kazenskega postopka, ekonomičnost
pregona, dostopnost dokazov, varovanje družinskega življenja, pa tudi do tedaj
nastale in bodoče stroške predkazenskega oziroma kazenskega postopka, ne pa
višine predpisane kazni.
(5) Pristojni organ lahko neposredno
posvetovanje iz prvega odstavka tega člena izvede tudi z vzpostavitvijo neposrednega
stika s članom Eurojusta iz Republike Slovenije in vložitvijo zaprosila za
pomoč po določbah tega zakona, ki urejajo sodelovanje z Eurojustom.
(6) Če z neposrednim posvetovanjem ni
bilo mogoče doseči soglasja, lahko pristojni organ zadevo predloži Eurojustu.
(7) Pristojni organi držav članic se
lahko dogovorijo o uporabi jezika, v katerem bo tekel postopek neposrednega
posvetovanja v konkretni zadevi.
Posredovanje podatkov v postopku neposrednega
posvetovanja
82. člen
(1) Dokler traja neposredno
posvetovanje, pristojni organ Republike Slovenije obvešča pristojne organe
drugih držav članic, v katerih se vodijo vzporedni postopki, o vseh pomembnih
ukrepih, ki so bili sprejeti v okviru predkazenskega ali kazenskega postopka v
Republiki Sloveniji.
(2) Pristojni organ Republike
Slovenije pristojnim organom drugih držav članic, v katerih se vodijo vzporedni
postopki, posreduje podatke v obsegu, v katerem je to glede na okoliščine
primera potrebno in dopustno, razen podatkov, ki bi lahko ogrozili temeljne
interese nacionalne varnosti Republike Slovenije ali varnosti posameznikov.
Obveščanje o soglasju
83. člen
O doseženem soglasju glede ukrepov za
preprečitev škodljivih posledic vzporednih postopkov ali za odstop kazenskega
pregona v Republiko Slovenijo ali v drugo državo članico mora pristojni organ
pisno obvestiti policijo in druge pristojne organe v Republiki Sloveniji ter
pristojne organe drugih držav članic, ki so sodelovali v postopku neposrednega
posvetovanja.
Odstop pregona
84. člen
(1) Če je na ozemlju Republike
Slovenije storil kaznivo dejanje državljan druge države članice, ki ima stalno
prebivališče v drugi državi članici, se smejo tej državi odstopiti vsi kazenski
spisi za kazenski pregon in sojenje, če druga država članica temu ne
nasprotuje.
(2) Preden je izdan sklep o preiskavi,
odloča o odstopu pristojni državni tožilec. Med preiskavo odloča o tem na predlog
državnega tožilca preiskovalni sodnik, do začetka glavne obravnave pa izvenobravnavni
senat okrožnega sodišča, tudi če gre za zadeve iz pristojnosti okrajnega
sodišča.
(3) Pri odločanju o odstopu kazenskih
spisov organi iz prejšnjega odstavka upoštevajo tudi do tedaj nastale in bodoče
stroške predkazenskega oziroma kazenskega postopka.
(4) Ni dovoljen odstop kazenskih
spisov, če je oškodovanec državljan Republike Slovenije, ki temu nasprotuje,
razen če je dano zavarovanje za uveljavitev njegovega premoženjskopravnega
zahtevka.
(5) Ni dovoljen odstop kazenskih
spisov, če je bil odrejen zaseg ali začasno zavarovanje zahtevka za odvzem
denarja ali premoženja nezakonitega izvora iz 245. člena Kazenskega zakonika
ali protipravno dane ali sprejete podkupnine iz 151., 157., 241., 242., 261.,
262. in 263. člena Kazenskega zakonika, razen v primerih, ko je sodišče navedene
odredbe izdalo na pobudo pristojnih organov druge države članice. V teh
primerih in v primerih, ko je bilo odrejeno začasno zavarovanje zahtevka za
odvzem premoženjske koristi v zvezi z drugimi kaznivimi dejanji, smejo organi
iz drugega odstavka tega člena odstopiti kazenski spis drugi državi članici
samo, če so pred tem ugotovili, da ima ta država ustrezno urejeno zakonodajo v
zvezi z odvzemom premoženjske koristi in v zvezi z odstopom kazenskih spisov
drugi državi, ter upoštevali vrednost začasno zavarovanega premoženja.
Prevzem pregona
85. člen
(1) Zahteva druge države članice, naj
se v Republiki Sloveniji prevzame pregon državljana Republike Slovenije ali
osebe, ki ima stalno prebivališče v Republiki Sloveniji, zaradi kaznivega
dejanja, storjenega v drugi državi članici, se pošlje s spisi pristojnemu
državnemu tožilstvu, na katerega območju ima ta oseba stalno ali začasno
prebivališče.
(2) Če je pri pristojnem organu druge
države članice podan premoženjskopravni zahtevek, se ravna, kot da bi bil ta
zahtevek podan pri pristojnem domačem sodišču.
(3) O zavrnitvi prevzema kazenskega
pregona in o pravnomočni odločbi, izdani v kazenskem postopku, se obvesti
državo članico, ki je poslala zahtevo.
11. poglavje 
Sodelovanje z Eurojustom in Evropsko pravosodno mrežo
86. člen
(črtan)
87. člen
(črtan)
88. člen
(črtan)
Dostop do osebnih podatkov
89. člen
Vsak posameznik ima pravico zahtevati
dostop do osebnih podatkov, ki jih Eurojust obdeluje v zvezi z njim, v primeru,
če so ti podatki nepravilni ali nepopolni, pa tudi pravico zahtevati popravek,
omejitev obdelave in izbris teh podatkov v skladu z akti o ustanovitvi in
delovanju Eurojusta, ki urejajo varstvo osebnih podatkov. Zahteva se vloži pri
Eurojustu ali pri Informacijskem pooblaščencu, ki jo nemudoma, najpozneje pa v
enem mesecu, posreduje Eurojustu.
90. člen
(črtan)
Zaprosilo Eurojustu
91. člen
(1) Pristojni pravosodni organ
Republike Slovenije lahko v okviru domačega kazenskega postopka vzpostavi
neposredni stik z nacionalnim predstavnikom Eurojusta in vloži zaprosilo za
pomoč v skladu s pristojnostmi Eurojusta. Policija mora vložiti zaprosila prek
pristojnega pravosodnega organa. Predlagatelj lahko vloži zahtevo, da se
zaprosilo nemudoma pošlje tudi predstavniku države članice, na ozemlju katere
bi bilo treba zaprosilo izvršiti.
(2) Zaprosila za pravosodno
sodelovanje se v nujnih zadevah lahko vložijo pri nujni koordinacijski enoti
Eurojusta prek enotne kontaktne točke pri Eurojustu.
92. člen
(črtan)
Sodniki za zvezo
93. člen
V postopku dogovora o napotitvi sodnika za
zvezo iz Republike Slovenije v imenu Eurojusta v tretjo državo se smiselno
uporabljajo določbe zakona, ki ureja državno tožilstvo.
Evropska pravosodna mreža
94. člen
(1) Republika Slovenija omogoča
učinkovito sodelovanje z Evropsko pravosodno mrežo zaradi izboljšanja pravosodnega
sodelovanja v kazenskih zadevah.
(2) Za potrebe poenostavitve
neposrednih stikov in sodelovanja med pravosodnimi organi držav članic v Republiki
Sloveniji delujejo kontaktne točke Evropske pravosodne mreže. Za področje
vsakega višjega sodišča se imenuje najmanj ena kontaktna točka izmed sodnikov
in državnih tožilcev, poleg tega pa se kontaktni točki imenujeta še na
Specializiranem državnem tožilstvu Republike Slovenije ter na ministrstvu, pristojnem
za pravosodje.
(3) Naloga kontaktnih točk Evropske
pravosodne mreže v Republiki Sloveniji je spodbujanje in pomoč pri izvajanju
pravosodnega sodelovanja med pristojnimi domačimi in tujimi organi z aktivnim
posredovanjem in vzpostavljanjem neposrednih stikov s pristojnimi kontaktnimi
točkami ali službami drugih držav članic.
(4) Nacionalni korespondent Evropske
pravosodne mreže (v nadaljnjem besedilu: nacionalni korespondent) je poleg
nalog iz prejšnjega odstavka pristojen tudi za zadeve, ki se nanašajo na
notranje delovanje mreže, predvsem za koordiniranje zaprosil in odgovorov za
pravno pomoč med pristojnimi domačimi organi ter za stike s sekretariatom
Evropske pravosodne mreže.
(5) Korespondent Evropske pravosodne
mreže za tehnično pomoč je poleg nalog iz tretjega odstavka tega člena
odgovoren tudi za posodabljanje in posredovanje podatkov o imenovanih
kontaktnih točkah, njihove nazive ali funkcije ter potrebne kontaktne podatke,
za posredovanje podatkov o domačih in tujih organih pristojnih za pravosodno
sodelovanje in podatkov o pravnem redu Republike Slovenije ter za posredovanje
izjav in pridržkov v zvezi z veljavnimi mednarodnimi pogodbami in drugimi
pravnimi akti, ki zavezujejo Republiko Slovenijo.
(6) Sodišča in državna tožilstva
morajo kontaktnim točkam pomagati pri njihovem delu, in morajo zaradi poenostavitve
pravosodnega sodelovanja, zlasti zaradi pridobivanja osnovnih oziroma kratkih
informacij o tujem pravnem redu ter podatkov o poteku tujih kazenskih postopkov
in postopkov pravne pomoči, uporabljati pomoč kontaktnih točk, če se teh
informacij ali podatkov ni moglo pridobiti z neposrednimi stiki z organom
države članice, ki se s tem ukvarja.
Kontaktne točke
95. člen
(1) Predsedniki sodišč določijo
sodnike, ki so pooblaščeni za opravljanje nalog kontaktnih točk. Predsedniki
sodišč ministrstvu sporočijo osebno ime sodnikov, njihov naziv ter potrebne
kontaktne podatke za namene opravljanja nalog kontaktne točke Evropske
pravosodne mreže ter mu nemudoma sporočijo tudi spremembe podatkov o kontaktnih
točkah.
(2) Vodje okrožnih državnih tožilstev
in vodja Specializiranega državnega tožilstva Republike Slovenije določijo
državne tožilce, ki so pooblaščeni za opravljanje nalog kontaktnih točk. Vodje
državnih tožilstev ministrstvu sporočijo osebno ime državnih tožilcev, njihov
naziv ter potrebne kontaktne podatke za namene opravljanja nalog kontaktne
točke Evropske pravosodne mreže ter mu nemudoma sporočijo tudi spremembe
podatkov o kontaktnih točkah.
(3) Minister določi javnega
uslužbenca, ki je pooblaščen za opravljanje nalog kontaktne točke v
ministrstvu.
Sodelovanje med Evropsko pravosodno
mrežo in Eurojustom
96. člen
(1) Nacionalni korespondent in
nacionalni predstavnik v Eurojustu tesno sodelujeta, zlasti s posvetovanjem,
usklajevanjem ter medsebojnim obveščanjem o zadevah iz njune pristojnosti.
(2) Nacionalni predstavnik Eurojusta
obvešča kontaktne točke Evropske pravosodne mreže o vseh primerih, za katere
meni, da bi jih bilo primerneje obravnavati v okviru te mreže.
(3) Kontaktne točke Evropske
pravosodne mreže obveščajo nacionalnega predstavnika Eurojusta o vseh primerih,
za katere menijo, da bi jih bilo primerneje obravnavati v okviru Eurojusta.
IV. DEL 
PRIZNANJE IN IZVRŠEVANJE PRAVOSODNIH ODLOČB
12. poglavje 
Priznanje in izvršitev odločbe, s katero je obdolžencu v drugi državi članici
izrečen ukrep, ki nadomešča pripor
Predmet urejanja
97. člen
To poglavje določa pravila, po katerih
domače sodišče prizna odločbo, s katero je pristojni organ druge države članice
namesto pripora odredil druge nadzorne ukrepe za zagotovitev obdolženčeve
navzočnosti, za odpravo ponovitvene nevarnosti in za uspešno izvedbo kazenskega
postopka, izvršuje z odločbo izrečene nadzorne ukrepe, ter ravna v primeru
njihove kršitve.
Pomen izrazov
98. člen
Izrazi, uporabljeni v tem poglavju, imajo
naslednji pomen:
-       
»odločba o nadzornih ukrepih« je izvršljiva odločba pristojnega organa
druge države članice, izdana med kazenskim postopkom v skladu z nacionalnim
pravom in postopki te države, s katero se obdolžencu namesto pripora izreče
eden ali več nadzornih ukrepov;
-       
»nadzorni ukrepi« so obveznosti in navodila, ki so izrečena obdolžencu
za zagotovitev njegove navzočnosti, odpravo ponovitvene nevarnosti in za
uspešno izvedbo kazenskega postopka;
-       
»obdolženec« je fizična oseba, zoper katero je bil z odločbo pristojnega
organa države izdaje izrečen eden ali več nadzornih ukrepov.
Uporaba drugih predpisov
99. člen
Pristojni organi v Republiki Sloveniji so
pri uporabi tega poglavja poleg njegovih določb dolžni zagotavljati tudi izvrševanje
določb drugih predpisov glede varstva žrtev kaznivih dejanj, splošne varnosti
ter varovanja javnega reda in miru.
Pristojnost
100. člen
(1) Za posvetovanja, pojasnila v zvezi
z izvrševanjem nadzornih ukrepov in za odločanje o priznanju odločbe o nadzornih
ukrepih, je pristojen preiskovalni sodnik okrožnega sodišča na območju zadnjega
stalnega prebivališča obdolženca v Republiki Sloveniji. Če obdolženec ni imel
stalnega prebivališča v Republiki Sloveniji, se pristojnost določi po kraju
njegovega zadnjega začasnega prebivališča.
(2) Če se pristojnega sodišča ne da
določiti po prejšnjem odstavku, je pristojen preiskovalni sodnik Okrožnega
sodišča v Ljubljani.
(3) Če domače sodišče, ki je prejelo
odločbo o nadzornih ukrepih skupaj s potrdilom, ni pristojno, nemudoma odstopi
zadevo pristojnemu sodišču in o tem obvesti pristojni organ države izdaje, ki
je odločbo in potrdilo poslal v izvršitev.
Posvetovanje in izmenjava podatkov
101. člen
(1) Razen če to ni izvedljivo, se je
domače sodišče dolžno posvetovati s pristojnim organom države izdaje:
-       
med pripravo ali vsaj pred posredovanjem odločbe o nadzornih ukrepih in
potrdila v izvršitev;
-       
za lažje in učinkovitejše izvrševanje nadzornih ukrepov in
-       
o resnih kršitvah izrečenih nadzornih ukrepov.
(2) V okviru posvetovanja iz
prejšnjega odstavka si domače sodišče s pristojnim organom države izdaje izmenjuje
vse podatke, ki so potrebni za odločanje o priznanju, za izvrševanje nadzornih
ukrepov in predajo obdolženca, zlasti:
-       
podatke, ki omogočajo preverjanje istovetnosti obdolženca (ime in
priimek in morebitni vzdevek, ime in priimek staršev, dekliški priimek matere,
kraj rojstva, dan, mesec in leto rojstva, enotno matično številko ali druge
enoznačne identifikacijske podatke);
-       
podatke, ki omogočajo preverjanje prebivališča obdolženca (kraj in
naslov stalnega oziroma začasnega prebivališča, podatke o spremembi naslova ali
kraja prebivališča, podatke o zaposlitvi, zdravstvenem in socialnem
zavarovanju, podatke javnih knjig, v katerih je vpisano premoženje obdolženca);
-       
podatke iz kazenske evidence, ki so pomembni glede na vrsto in naravo
izrečenih nadzornih ukrepov.
(3) Domače sodišče lahko pristojnemu
organu v državi izdaje posreduje kakršne koli podatke o tveganju, ki ga obdolženec
utegne predstavljati za žrtve in širšo oziroma splošno javnost.
Vrsta nadzornih ukrepov in način
njihovega izvrševanja
102. člen
(1) Po določbah tega poglavja domače
sodišče izvršuje naslednje nadzorne ukrepe, s smiselno uporabo nadzornih
ukrepov za zagotovitev obdolženčeve navzočnosti, odpravo ponovitvene nevarnosti
in za uspešno izvedbo kazenskega postopka po zakonu, ki ureja kazenski
postopek:
a)     obveznost obdolženca, da domače sodišče obvesti o vsaki spremembi
prebivališča, zlasti zaradi vročanja vabil sodišča na zaslišanje ali na glavno
obravnavo v kazenskem postopku, ki se izvršuje s poukom obdolžencu, da mora na
vabilo priti in domačemu sodišču takoj sporočiti spremembo naslova kot tudi
namen, da spremeni prebivališče in z opozorilom na posledice, določene z
zakonom, ki ureja kazenski postopek, če ne bo tako ravnal;
b)     obveznost obdolženca, da v nekatere kraje ali določena območja v
državi izdaje odločbe o nadzornih ukrepih ali v Republiki Sloveniji ne sme
vstopiti, ki se izvršuje s prepovedjo približevanja določenemu kraju ali
območju;
c)     obveznost obdolženca, da po potrebi ob določenem času ostane na
določenem kraju, ki se glede na naravo izrečenega nadzornega ukrepa izvršuje z
obljubo obdolženca, da ne bo zapustil prebivališča, ali s hišnim priporom;
d)     obveznost obdolženca, ki vsebuje omejitve glede zapustitve ozemlja
Republike Slovenije, ki se izvršuje z obljubo obdolženca, da ne bo zapustil
prebivališča in zavezo, da brez dovoljenja sodišča ne bo odšel v tujino;
e)     obveznost obdolženca, da se javlja določenemu organu ob določenem
času, ki se izvršuje z javljanjem na policijski postaji;
f)      obveznost obdolženca, da se izogiba določenim osebam, ki so
povezane z domnevno storjenim kaznivim dejanjem ali kaznivimi dejanji, ki se
izvršuje s prepovedjo približevanja določeni osebi;
g)     obveznost obdolženca, da ne vozi vozila, ki se izvršuje z odvzemom
vozniškega dovoljenja za čas dokler traja postopek in
h)     obveznost depozita določenega denarnega zneska ali zagotovitve
drugega jamstva bodisi v določenem številu obrokov bodisi v enkratnem znesku,
ki se izvršuje z varščino.
(2) Po določbah tega poglavja domače
sodišče izvršuje tudi naslednje nadzorne ukrepe, s smiselno uporabo določb
zakona, ki ureja ukrepe varstvenega nadzorstva (63. do 67. člen Kazenskega
zakonika) oziroma varnostne ukrepe (69. in 71. člen Kazenskega zakonika):
a)     obveznost terapevtskega zdravljenja ali zdravljenja zasvojenosti,
ki se izvršuje z varstvenim nadzorstvom z odreditvijo navodila za zdravljenje v
ustreznem zdravstvenem zavodu, s soglasjem osebe tudi za zdravljenje odvisnosti
od alkohola ali drog;
b)     prepoved opravljanja določenih dejavnosti, povezanih z domnevno
storjenim kaznivim dejanjem, ki lahko vključujejo opravljanje dela v določenem
poklicu ali na določenem področju zaposlitve, ki se izvršuje z varnostnim
ukrepom prepovedi opravljanja poklica.
Pogoji za priznanje in izvršitev
nadzornih ukrepov
103. člen
(1) Domače sodišče po določbah tega
poglavja prizna in izvrši pravnomočno sodno odločbo države izdaje, s katero je
bil izrečen eden ali več nadzornih ukrepov iz prejšnjega člena:
-       
če je obdolženec, ki ima na ozemlju Republike Slovenije stalno ali
začasno prebivališče, potem, ko ga je pristojni organ države izdaje obvestil o
nadzornih ukrepih, privolil v vrnitev v Republiko Slovenijo, ali
-       
če je domače sodišče soglašalo, da pristojni organ druge države članice
Republiki Sloveniji posreduje v izvršitev odločbo o nadzornih ukrepih za
obdolženca, ki na ozemlju Republike Slovenije nima stalnega ali začasnega
prebivališča.
(2) Soglasje iz druge alineje
prejšnjega odstavka lahko domače sodišče poda, če okoliščine utemeljujejo
pričakovanje, da bo obdolženec med izvrševanjem nadzornih ukrepov stalno ali
začasno prebival na ozemlju Republike Slovenije in da bo nadzorne ukrepe mogoče
učinkovito izvrševati.
(3) Pred odločitvijo o soglasju lahko
domače sodišče o okoliščinah iz prejšnjega odstavka po potrebi zasliši obdolženca.
(4) O soglasju iz drugega odstavka
tega člena domače sodišče odloči z obrazloženo pisno izjavo, ki jo posreduje
pristojnemu organu države izdaje.
Podlage za odločanje
104. člen
(1) Domače sodišče o priznanju tuje
odločbe odloča na podlagi naslednjih listin:
-       
odločbe o nadzornem ukrepu, ki jo je treba izvršiti,
-       
obrazca iz Priloge 4 tega zakona, ki ga je izpolnil in potrdil pristojni
organ države izdaje.
(2) Domače sodišče lahko zahteva, da
mu pristojni organ države izdaje pošlje izvirnik odločbe, ki je posredovana v
izvršitev, ali overjeni prepis izvirnika odločbe in izvirnik potrdila.
Postopek odločanja
105. člen
(1) Postopek za priznanje odločbe o
nadzornih ukrepih se začne, ko domače sodišče prejme listine, ki so podlaga za
odločanje o izvršitvi nadzornega ukrepa v Republiki Sloveniji.
(2) Domače sodišče v postopku
odločanja o priznanju preveri, ali so podane vse zakonske podlage in pogoji za
priznanje posredovane odločbe o nadzornih ukrepih.
(3) Če domače sodišče ugotovi, da ni
razlogov za zavrnitev priznanja in izvršitev odločbe, jo s sklepom prizna in
pri tem po potrebi prilagodi nadzorne ukrepe.
Zaslišanje obdolženca
106. člen
(1) Domače sodišče lahko v postopku
odločanja o priznanju in v postopku izvrševanja zasliši obdolženca, tudi če ta
na ozemlju Republike Slovenije nima stalnega ali začasnega prebivališča:
-       
v zvezi z vsemi okoliščinami, povezanimi z dopustnostjo priznanja
odločbe o nadzornih ukrepih,
-       
glede možnosti izvrševanja nadzornih ukrepov v Republiki Sloveniji,
-       
glede prilagoditve nadzornih ukrepov,
-       
glede podaljševanja, preizkusa, spreminjanja in izvrševanja nadzornih
ukrepov, ter
-       
glede kršitve nadzornih ukrepov.
(2) Zaslišanje obdolženca se lahko
opravi tudi z uporabo videokonference po postopku in pogojih, ki jih zakon določa
v skladu z ustrezno ureditvijo pomoči in sodelovanja po mednarodnem pravu in
pravu Evropske unije.
Rok za odločitev
107. člen
(1) Domače sodišče o priznanju odločbe
o nadzornih ukrepih odloči v dvajsetih delovnih dneh od prejema potrdila in
odločbe.
(2) Če zaradi izjemnih okoliščin o
priznanju ni mogoče pravnomočno odločiti v roku iz prejšnjega odstavka, oziroma
v primeru vložene pritožbe v nadaljnjih 20 delovnih dneh, domače sodišče o tem
nemudoma obvesti pristojni organ države izdaje ter navede razloge za zamudo in
predviden čas, v katerem bo lahko odločeno o priznanju.
(3) Če je potrdilo nepopolno ali
očitno ne ustreza odločbi o nadzornih ukrepih, lahko domače sodišče svojo
odločitev o priznanju odločbe odloži, dokler potrdilo ni dopolnjeno ali
popravljeno oziroma do poteka razumnega roka, ki ga v ta namen določi
pristojnemu organu države izdaje.
Razlogi za zavrnitev priznanja
odločbe o nadzornih ukrepih
108. člen
(1) Domače sodišče zavrne priznanje
odločbe o nadzornih ukrepih in ne izvrši pravnomočne odločbe o nadzornih
ukrepih, če:
1.     
pristojni organ države izdaje ne pošlje potrdila, če je potrdilo
nepopolno ali očitno ne ustreza odločbi o nadzornih ukrepih in ga pristojni
organ države izdaje ustrezno ne dopolni ali ne popravi v razumnem roku, ki ga
določi domače sodišče;
2.     
niso izpolnjeni pogoji za priznanje in izvršitev glede stalnega oziroma
začasnega prebivališča obdolženca na ozemlju Republike Slovenije, glede
soglasja domačega sodišča z zahtevo obdolženca, ki na ozemlju Republike
Slovenije nima stalnega ali začasnega prebivališča, da se nadzorni ukrepi
izvršijo v Republiki Sloveniji ali glede vrste nadzornih ukrepov, ki jih
Republika Slovenija izvršuje po tem zakonu;
3.     
je bil obdolženec zaradi istega dejanja že pravnomočno obsojen, oproščen
obtožbe ali je bil kazenski postopek zoper njega pravnomočno ustavljen ali je
bila obtožba zoper njega pravnomočno zavrnjena;
4.     
je bil nadzorni ukrep izrečen za dejanje, ki ni kaznivo po kazenskem
zakonu Republike Slovenije in ne gre za dejanje iz drugega odstavka 8. člena
tega zakona (dvojna kaznivost), pri čemer se v davčnih, carinskih in deviznih
zadevah izvršitev odločbe ne sme zavrniti iz razloga, da pravo Republike
Slovenije ne predpisuje iste vrste davka ali da ne vsebuje enakih davčnih,
carinskih in deviznih predpisov, kot pravo države izdaje;
5.     
je po pravu Republike Slovenije kazenski pregon že zastaral, gre pa za
dejanje, za pregon katerega so po pravu Republike Slovenije pristojni organi
Republike Slovenije;
6.     
obdolženec po pravu Republike Slovenije uživa imuniteto, ki onemogoča
izvrševanje nadzornih ukrepov;
7.     
je dejanje, zaradi katerega je bila izdana odločba o nadzornih ukrepih,
storila oseba, ki še ni bila stara štirinajst let;
8.     
obstajajo objektivni razlogi za domnevo, da je bil nadzorni ukrep zoper
obdolženca izrečen z namenom kaznovanja zaradi njegovega spola, rase, vere,
etničnega izvora, državljanstva, jezika, političnega prepričanja ali spolne
usmerjenosti ali da bi lahko bil zaradi katerega od teh razlogov v slabšem
položaju.
(2) Domače sodišče lahko zavrne
priznanje odločbe o nadzornih ukrepih in ne izvrši pravnomočne odločbe o nadzornih
ukrepih, če bi v primeru kršitev nadzornega ukrepa moralo zavrniti predajo na
podlagi evropskega naloga za prijetje in predajo. Če je ne glede na navedeno
pripravljeno priznati odločbo o nadzornih ukrepih in izvrševati predpisane
nadzorne ukrepe, o tem obvesti pristojni organ v državi izdaje, pri tem pa
navede razloge za zavrnitev na podlagi evropskega naloga za prijetje in
predajo.
(3) Če v primeru iz prejšnjega
odstavka pristojni organ v državi izdaje ne umakne potrdila, domače sodišče
lahko prizna odločbo o nadzornih ukrepih in jih izvršuje, vendar obdolženec ne
more biti predan na podlagi evropskega naloga za prijetje.
(4) Preden se domače sodišče odloči,
da ne bo priznalo odločbe o nadzornih ukrepih na podlagi iz 1., 2. in 3. točke
prvega odstavka tega člena, na ustrezen način vzpostavi stik s pristojnim
organom v državi izdaje in ga po potrebi zaprosi, naj mu brez odlašanja
posreduje vse potrebne dodatne podatke in informacije.
Sklep o priznanju ali zavrnitvi
izvrševanja odločbe o nadzornih ukrepih
109. člen
(1) Sklep o priznanju mora poleg
drugih podatkov, določenih z zakonom, obsegati zlasti:
-       
podatke o obdolžencu,
-       
naziv organa, katerega odločba je predmet odločanja,
-       
opravilno številko in datum izdaje ter datum pravnomočnosti odločbe o
nadzornem ukrepu,
-       
vrsto nadzornega ukrepa ali ukrepov, ki so bili izrečen obdolžencu v
državi izdaje,
-       
naziv in člen kaznivega dejanja, zaradi katerega se zoper obdolženega
vodi kazenski postopek v državi izdaje,
-       
predpise države izdaje, ki so bili uporabljeni pri izdaji odločbe o
nadzornem ukrepu,
-       
vrsto in naravo nadzornega ukrepa, ki ustreza izrečenemu nadzornemu
ukrepu in se bo izvrševal v Republiki Sloveniji, po potrebi pa tudi natančnejši
obseg in način njegovega izvrševanja zaradi prilagoditve domačemu pravu,
-       
čas trajanja nadzornega ukrepa po odločbi pristojnega organa države
izdaje,
-       
najdaljši možni čas izvrševanja nadzornega ukrepa po pravu Republike
Slovenije in zakonske zahteve glede podaljševanja ali preizkušanja razlogov za
njegovo izvrševanje,
-       
pristojne organe, ki bodo sodelovali pri izvrševanju nadzornih ukrepov
in njihove naloge ter
-       
druge podatke, ki so nujni ali potrebni za izvrševanje nadzornega ukrepa.
(2) Sklep o priznanju oziroma
zavrnitvi priznanja mora biti obrazložen.
(3) Sklep se vroči obdolžencu in
državnemu tožilcu, pristojnemu za domače sodišče, ki odloča o priznanju odločbe
o nadzornih ukrepih.
(4) Zoper sklep se smeta obdolženec in
državni tožilec pritožiti v osmih dneh od vročitve sklepa. Senat mora o pritožbi
odločiti v osmih delovnih dneh.
(5) Izredna pravna sredstva zoper
pravnomočni sklep o priznanju ali o zavrnitvi priznanja niso dovoljena.
Prilagoditev nadzornih ukrepov
110. člen
(1) Če narava nadzornega ukrepa, ki ga
je izrekel pristojni organ države izdaje, ni združljiva s pravom Republike
Slovenije, ga sme domače sodišče s sklepom o priznanju prilagoditi glede na
vrsto nadzornih ukrepov za zagotovitev obdolženčeve navzočnosti in za uspešno
izvedbo kazenskega postopka, kot so za istovrstna kazniva dejanja določeni po
pravu Republike Slovenije.
(2) Prilagojeni nadzorni ukrep mora po
svoji naravi kar najbolj ustrezati nadzornemu ukrepu, ki ga je izrekel
pristojni organ države izdaje in ne sme biti strožji od tega ukrepa.
(3) Določbi prejšnjih odstavkov se
smiselno uporabita tudi v primeru, če pristojni organ v državi izdaje spremeni
nadzorni ukrep med njegovim izvrševanjem.
Odreditev izvršitve nadzornih ukrepov
111. člen
Domače sodišče po pravnomočnosti odločbe o
priznanju brez odlašanja odredi njeno izvršitev in jo pošlje organom, ki so po
pravu Republike Slovenije pristojni za neposredno izvrševanje nadzornih
ukrepov.
Izvrševanje nadzornih ukrepov
112. člen
(1) Domače sodišče je pristojno za
izvrševanje nadzornih ukrepov od dneva posredovanja pisnega obvestila
pristojnemu organu države izdaje o priznanju odločbe o nadzornih ukrepih.
(2) Nadzorni ukrep, ki ga je domače
sodišče v postopku priznanja pravnomočno priznalo oziroma prilagodilo, se izvršuje
po pravu Republike Slovenije.
(3) Domače sodišče lahko kadarkoli med
izvrševanjem nadzornih ukrepov pozove pristojni organ v državi izdaje, naj se
izreče, ali je v okoliščinah konkretnega primera izvrševanje nadzornega ukrepa
še potrebno oziroma primerno.
Pristojnost za nadaljnje odločitve in
pravo, ki se uporablja
113. člen
Za podaljšanje in preizkus nadzornega
ukrepa, umik odločbe, s katero je bil nadzorni ukrep izrečen, spremembo
nadzornega ukrepa, izdajo sklepa o priporu, evropskega naloga za prijetje in
predajo ali katere koli druge izvršljive sodne odločbe z enakim učinkom in vse
nadaljnje odločitve o nadzornih ukrepih je pristojen organ države izdaje.
Podaljšanje, preizkus in sprememba
nadzornih ukrepov
114. člen
(1) Domače sodišče lahko pred iztekom
trajanja nadzornih ukrepov od pristojnega organa države izdaje zahteva, da
določi, za koliko, če sploh, bo predvidoma treba podaljšati izvrševanje
nadzornih ukrepov.
(2) O zahtevi pristojnega organa
države izdaje, da se v okviru najdaljšega možnega časa izvrševanja nadzornega
ukrepa po pravu Republike Slovenije izvrševanje nadzornih ukrepov podaljša,
domače sodišče odloča s sklepom, pri čemer ne presoja ponovno razlogov za
zavrnitev priznanja, ki jih je že preizkusilo. V sklepu se določi čas
podaljšanja izvrševanja oziroma najdaljše možno trajanje izvrševanja po pravu
Republike Slovenije.
(3) O zahtevi pristojnega organa
države izdaje za izvrševanje spremenjenih nadzornih ukrepov, domače sodišče
odloča s sklepom, s smiselno uporabo določb tega poglavja o postopku priznanja
nadzornih ukrepov, pri čemer ne presoja ponovno razlogov za zavrnitev
priznanja, ki jih je že preizkusilo.
(4) V primerih iz prejšnjega odstavka
lahko domače sodišče spremenjene nadzorne ukrepe prizna in izvrši ali jih prilagodi,
če njihova narava ni združljiva s pravom Republike Slovenije, njihovo
izvrševanje pa lahko zavrne le, če ne sodijo med nadzorne ukrepe, ki jih je
Republika Slovenije po tem zakonu dolžna oziroma se jih je zavezala izvrševati.
(5) Pristojnost organa v državi izdaje
za odločanje o podaljšanju, preizkusu ali umiku odločbe o nadzornem ukrepu,
spremembi nadzornega ukrepa, izdaji sklepa o priporu, evropskega naloga za
prijetje in predajo ali izdaji drugačne nadaljnje odločbe o nadzornem ukrepu,
ne ovira uvedbe postopka zoper obdolženca v Republiki Sloveniji zaradi kaznivih
dejanj, ki jih je storil, razen za kazniva dejanja, na katerih temelji odločba
o nadzornih ukrepih.
Ustavitev izvrševanja nadzornih
ukrepov
115. člen
(1) Izvrševanje nadzornih ukrepov se v
Republiki Sloveniji nemudoma ustavi in se prenese na pristojni organ države
izdaje, če:
-       
domače sodišče prejme obvestilo pristojnega organa države izdaje, da je
bilo potrdilo umaknjeno oziroma, da je treba izvrševanje nemudoma ustaviti;
-       
nadzornih ukrepov ni mogoče izvrševati, saj po posredovanju odločbe o
nadzornih ukrepih in potrdila obdolženca ni mogoče najti na ozemlju Republike
Slovenije;
-       
obdolženec, ki je imel na ozemlju Republike Slovenije svoje začasno ali
stalno prebivališče, prenese v drugo državo članico;
-       
pristojni organ države izdaje spremeni nadzorne ukrepe in domače sodišče
zavrne njihovo izvrševanje, ker ne sodijo med nadzorne ukrepe, ki jih je
Republika Slovenija dolžna oziroma se jih je zavezala izvrševati po tem zakonu;
-       
poteče najdaljši čas, v katerem je po pravu Republike Slovenije možno
izvrševati nadzorne ukrepe;
-       
pristojni organ države izdaje potem, ko je domače sodišče od njega
zahtevalo, da zaradi zakonske ureditve po pravu Republike Slovenije po poteku
razumnega roka, določenega v zahtevi, in po poteku dodatnega razumnega roka na
podlagi enake nove zahteve, z opozorilom, da bo ob njeni neizpolnitvi prenehalo
izvrševati nadzorne ukrepe, če ne prejme odgovora, niti v naknadnem roku ne
pošlje potrdila o podaljšanju ali preizkusu izvrševanja nadzornih ukrepov v
okviru najdaljšega časa njihovega trajanja;
-       
pristojni organ države izdaje potem, ko ga je domače sodišče obvestilo o
ponavljajočih se kršitvah nadzornih ukrepov ali ugotovitvi, ki ima lahko za
posledico izdajo nove odločbe glede podaljšanja, preizkusa in umika odločbe o
nadzornih ukrepih, njihove spremembe ali izdaje sklepa o priporu, evropskega
naloga za prijetje in predajo ali katere koli druge izvršljive sodne odločbe z
enakim učinkom oziroma druge nadaljnje odločitve o nadzornih ukrepih, tudi po
poteku naknadno določenega razumnega roka ne posreduje take odločitve.
(2) V primerih iz prejšnjega odstavka
se je domače sodišče dolžno s pristojnim organom države izdaje pravočasno
posvetovati o možnosti preprečitve ustavitve izvrševanja nadzornih ukrepov.
(3) Domače sodišče izvrševanje
nadzornih ukrepov ustavi s sklepom in o tem takoj obvesti pristojni organ
države izdaje.
Obveščanje države izdaje
116. člen
(1) Domače sodišče mora pristojni
organ države izdaje glede na naravo zadeve nemudoma oziroma pravočasno
obvestiti:
1.     
če zaradi nepristojnosti posreduje odločbo o nadzornih ukrepih in
potrdilo drugemu organu, ki je pristojen za njeno priznanje;
2.     
o kakršni koli spremembi prebivališča obdolženca;
3.     
o predvidenem poteku najdaljšega časa trajanja nadzornega ukrepa, ki ga
določa pravo Republike Slovenije;
4.     
če nadzornega ukrepa ni mogoče izvršiti, ker po posredovanju potrdila in
sodne odločbe obdolženca ni bilo mogoče najti na ozemlju Republike Slovenije;
5.     
o vloženi pritožbi ali drugem pravnem sredstvu zoper sklep o priznanju
odločbe o nadzornih ukrepih;
6.     
o pravnomočnosti odločbe o priznanju odločbe o nadzornih ukrepih in vseh
ukrepih, sprejetih za njeno izvrševanje;
7.     
o morebitni odločitvi za prilagoditev narave nadzornega ukrepa v skladu
s tem zakonom, z obrazložitvijo takšne odločitve;
8.     
o zavrnitvi priznanja in izvrševanja tuje odločbe, z obrazložitvijo
takšne odločitve;
9.     
o vsaki kršitvi nadzornega ukrepa in vsaki drugi ugotovitvi ali
okoliščini, ki bi lahko imela za posledico podaljšanje, preizkus ali umik
odločbe o nadzornem ukrepu, spremembo nadzornega ukrepa, izdajo sklepa o
priporu, evropskega naloga za prijetje in predajo ali katere koli druge
izvršljive sodne odločbe z enakim učinkom ali izdaje drugačne nadaljnje odločbe
o nadzornem ukrepu;
10.  
da pri obdolženemu obstajajo okoliščine, ki kažejo na nevarnost za žrtve
kaznivih dejanj ali splošno varnost.
(2) Obveščanje o okoliščinah iz 9.
točke prejšnjega odstavka se opravi na obrazcu, ki je določen v Prilogi 5 tega
zakona.
Predaja na podlagi evropskega naloga
za prijetje in predajo
117. člen
(1) Če domače sodišče prejme evropski
nalog za prijetje in predajo ali katero koli drugo izvršljivo sodno odločbo z
enakim učinkom, ki ju je zoper državljana Republike Slovenije ali tujega
državljana, ki prebiva na ozemlju Republike Slovenije, ali tujca z dovoljenjem
za stalno prebivanje v Republiki Sloveniji izdal pristojni organ države izdaje,
in so izpolnjeni vsi drugi pogoji za predajo te osebe po II. poglavju tega
zakona, se obdolženca preda po določbah tega zakona.
(2) Pri odločanju domačega sodišča o
predaji obdolženca po določbah prejšnjega odstavka ne velja omejitev dopustnosti
predaje glede predpisane oziroma izrečene kazni ali varnostnega oziroma drugega
ukrepa in dvojne kaznivosti iz prvega odstavka 9. člena tega zakona.
13. poglavje 
Posredovanje odločbe domačega sodišča, s katero je izrečen nadzorni ukrep, ki
nadomešča pripor, v priznanje in izvršitev drugi državi članici
Predmet urejanja
118. člen
(1) To poglavje določa pravila, po
katerih se drugi državi članici posreduje v priznanje odločba domačega sodišča
o izrečenih nadzornih ukrepih, s katerimi se nadomesti pripor obdolženca,
sodelovanje pri izvrševanju teh ukrepov in v primeru njihove kršitve predaja
obdolženca Republiki Sloveniji.
(2) Določbe tega poglavja ne morejo
biti podlaga za predlog obdolženca, da se mu v kazenskem postopku, ki teče
zoper njega, pripor nadomesti z nadzornim ukrepom.
Smiselna uporaba določb zakona
119. člen
(1) Če v tem zakonu ni drugače
določeno, se glede pomena izrazov, omejitve pravic, uporabe drugih predpisov,
pogojev za posredovanje odločbe domačega sodišča, s katero je izrečen nadzorni
ukrep za zagotovitev obdolženčeve navzočnosti in za uspešno izvedbo kazenskega
postopka v priznanje in izvršitev drugi državi članici, izvedbe postopka,
zaslišanja obdolženca, občevanja med organi, posvetovanja in izmenjave podatkov
in informacij, predaje na podlagi evropskega naloga za prijetje in predajo
smiselno uporabljajo določbe prejšnjega poglavja.
(2) Pri smiselni uporabi iz prejšnjega
odstavka Republika Slovenija velja za državo izdaje in domače sodišče za
pristojni organ države izdaje, druga država členica pa za državo izvršitve in
njen pristojni organ za pristojni organ države izvršitve nadzornega ukrepa.
Pogoji za posredovanje odločbe
domačega sodišča
120. člen
(1) Domače sodišče lahko posreduje v
priznanje in izvršitev pristojnemu organu druge države članice odločbo, s
katero je za zagotovitev navzočnosti obdolženca, za odpravo ponovitvene
nevarnosti in za uspešno izvedbo kazenskega postopka ter za izboljšanje varstva
žrtev in širše javnosti, obdolžencu izreklo enega ali več izmed naslednji
nadzornih ukrepov po zakonu, ki ureja kazenski postopek:
a)     pouk obdolžencu, da mora na vabilo priti in domačemu sodišču takoj
sporočiti spremembo naslova, kot tudi namen, da spremeni prebivališče in z
opozorilom na posledice, določene z zakonom, ki ureja kazenski postopek, če ne
bo tako ravnal;
b)     zavezo obljube obdolženca, da ne bo zapustil prebivališča;
c)     prepoved približevanja določenemu kraju ali osebi;
d)     javljanje na policijski postaji;
e)     varščina;
f)      hišni pripor;
g)     odvzem vozniškega dovoljenja za čas, dokler traja postopek.
(2) Odločbo, s katero je obdolžencu
izreklo nadzorni ukrep iz prejšnjega odstavka, domače sodišče lahko z njegovo
privolitvijo posreduje v priznanje in izvršitev pristojnemu organu:
-       
druge države članice, v kateri ima obdolženec stalno ali začasno
prebivališče; ali
-       
katere koli druge države članice, ki jo je obdolženec predlagal namesto
države članice, v kateri ima stalno ali začasno prebivališče, če njen pristojni
organ, v skladu s pogoji, ki veljajo v tej državi, soglaša s posredovanjem odločbe
v izvršitev.
(3) Izvršitev nadzornih ukrepov iz e)
in g) točke prvega odstavka tega člena se lahko posreduje le državi članici, ki
je na podlagi drugega odstavka 8. člena Okvirnega sklepa Sveta 2009/829/PNZ z
dne 23. oktobra 2009 o uporabi načela vzajemnega priznavanja odločb o
nadzornih ukrepih med državami članicami Evropske unije kot alternativi
začasnemu priporu (UL L 294, 11. 11. 2009, str. 20–40) obvestila generalni
sekretariat Sveta, da je take ukrepe pripravljena izvrševati.
Pristojnost
121. člen
(1) Za posredovanje odločbe o
nadzornih ukrepih v izvršitev pristojnemu organu druge države članice je kot
domače sodišče pristojno sodišče, ki je izreklo ta ukrep na prvi stopnji.
(2) Določba prejšnjega odstavka se
smiselno uporablja tudi za posvetovanja s pristojnimi organi, za obveščanje, za
podaljšanje, spremembo, preklic in prenehanje ukrepov, za izdajo sklepa o
priporu, evropskega naloga za prijetje in predajo ali katere koli druge
izvršljive sodne odločbe z enakim učinkom ali izdaje drugačne nadaljnje odločbe
o nadzornem ukrepu v postopku po tem poglavju in za druge postopke in odločbe,
povezane z izrekanjem in posredovanjem nadzornih ukrepov v izvršitev pristojnim
organom drugih držav članic.
Posvetovanja in izmenjava informacij
in podatkov
122. člen
(1) Pred posredovanjem potrdila in
odločbe se domače sodišče lahko posvetuje s pristojnim organom države izvršitve
glede učinkovitega izvrševanja nadzornega ukrepa.
(2) Posvetovanja iz prejšnjega
odstavka so obvezna pred posredovanjem nadzornega ukrepa v državo članico, v
kateri obdolženec nima stalnega ali začasnega prebivališča.
(3) V okviru posvetovanj lahko domače
sodišče od pristojnega organa države izvršitve zahteva tudi druga pojasnila,
zlasti v zvezi z določbami njene zakonodaje glede časa trajanja in načina
podaljševanja ter preizkušanja nadzornega ukrepa.
(4) V okviru posvetovanja iz prejšnjih
odstavkov si domače sodišče s pristojnim organom države izvršitve izmenjuje vse
podatke, ki so potrebni za odločanje o priznanju, za izvrševanje nadzornih
ukrepov in predajo obdolženca, zlasti:
-       
podatke, ki omogočajo preverjanje istovetnosti obdolženca (ime in
priimek in morebitni vzdevek, ime in priimek staršev, dekliški priimek matere,
kraj rojstva, dan, mesec in leto rojstva, enotna matična številka ali drugi
enoznačni identifikacijski podatki);
-       
podatke, ki omogočajo preverjanje prebivališča obdolženca (kraj in
naslov stalnega oziroma začasnega prebivališča, podatki o spremembi naslova ali
prebivališča, podatki o zaposlitvi, zdravstvenem in socialnem zavarovanju,
podatke javnih knjig v katerih je vpisano premoženje obdolženca);
-       
podatke iz kazenske evidence, ki so pomembni glede na vrsto in naravo
izrečenih nadzornih ukrepov.
(5) Domače sodišče je dolžno ustrezno
upoštevati kakršne koli podatke, ki jih o tveganju, ki ga obdolženec utegne
predstavljati za žrtve in širšo javnost, sporoči pristojni organ v državi
izvršitve.
(6) Za pomoč pri občevanju, posvetovanju
in izmenjavi informacij in podatkov, poizvedbah in obvestilih med pristojnimi
organi, če jih ni mogoče pridobiti neposredno ali prek kontaktnih točk Evropske
pravosodne mreže, se domače sodišče lahko obrne na ministrstvo.
Postopek pred posredovanjem odločbe
123. člen
(1) Domače sodišče v postopku
izrekanja nadzornih ukrepov iz prvega odstavka 102. člena tega zakona, najkasneje
pa ob vročitvi odločbe o njihovi odreditvi, obdolženca seznani:
-       
z možnostjo izvrševanja nadzornih ukrepov v državi članici, v kateri ima
obdolženec stalno ali začasno prebivališče, oziroma
-       
z možnostjo izvrševanja nadzornih ukrepov v državi članici, v kateri
obdolženec nima stalnega ali začasnega prebivališča, če ta država dopušča
izvrševanje in če bo, pod pogoji, ki jih je sama določila, s tem soglašala.
(2) Domače sodišče po pouku iz
prejšnjega odstavka obdolženca zasliši glede njegove morebitne privolitve oziroma
predloga v zvezi z izvrševanjem nadzornih ukrepov v drugi državi članici ali mu
omogoči, da o tem poda pisno izjavo.
(3) Če se obdolženec neposredno po
seznanitvi ali najkasneje v osmih dneh pisno ne izjavi o možnosti iz prejšnjega
odstavka, se šteje, da v posredovanje ni privolil oziroma da posredovanja ne
predlaga.
(4) Ne glede na določbo prejšnjega
odstavka lahko obdolženec kadarkoli med postopkom tudi sam predlaga
posredovanje odločbe v priznanje in izvršitev drugi državi članici v skladu s
pogoji iz tega člena.
(5) Domače sodišče pred svojo
odločitvijo o posredovanju odločbe o nadzornih ukrepih v izvršitev pristojnemu organu
druge države članice zasliši državnega tožilca, ki je pristojen za postopek
pred tem sodiščem, ali pridobi njegovo pisno mnenje.
Odločanje o posredovanju odločbe o
nadzornih ukrepih v drugo državo članico
124. člen
(1) Domače sodišče odloči o posredovanju
odločbe o nadzornih ukrepih po pridobitvi privolitve oziroma predloga
obdolženca, mnenja državnega tožilca in pridobitvi soglasja pristojnega organa
te države članice, kadar je to potrebno.
(2) Domače sodišče pri odločanju o
tem, ali naj se odločba o izrečenih nadzornih ukrepih posreduje v izvršitev
drugi državi članici, upošteva poleg osebnih in družinskih okoliščin na strani
obdolženca tudi vrsto in naravo izrečenega ukrepa ter možnost, da se s takim
izvrševanjem doseže njegov namen, oziroma zagotovi uspešna izvedba kazenskega
postopka.
(3) Domače sodišče o svoji odločitvi
pisno obvesti obdolženca in državnega tožilca, v primeru, da so potekala
predhodna posvetovanja, pa tudi pristojni organ druge države članice.
Posredovanje potrdila in odločbe
125. člen
(1) Domače sodišče, ki je izreklo
nadzorni ukrep na prvi stopnji, po odločitvi iz prejšnjega člena, posreduje
pristojnemu izvršitvenemu organu druge države članice:
-       
pravnomočno odločbo o nadzornih ukrepih, ki jo je treba izvršiti, ali
overjen prepis te odločbe;
-       
potrdilo, ki ga je podpisal in njegovo pravilnost potrdil pristojni
sodnik domačega sodišča, in je določeno na obrazcu v Prilogi 4 tega zakona;
-       
prevod potrdila v uradni jezik države izvršitve ali enega od uradnih
jezikov države izvršitve oziroma v drug jezik, ki ga ta država sprejema.
(2) Domače sodišče v potrdilu iz
prejšnjega odstavka navede tudi:
-       
podatke o času, za katerega so nadzorni ukrepi izrečeni, in času, za
katerega je veljavnost teh ukrepov možno podaljšati ter najdaljšem skupnem času
njihovega trajanja, po koncu katerega nadzornih ukrepov po pravu Republike
Slovenije ni več mogoče podaljšati;
-       
podatke o okvirnem obdobju, v katerem bo predvidoma treba izvajati
nadzorne ukrepe, glede na okoliščine, znane v času posredovanja odločbe;
-       
predstavitev možnosti zaslišanja obdolženca s pomočjo videokonference s
potrebnimi tehničnimi podatki.
(3) Potrdilo in listine se lahko
istočasno posreduje v izvršitev le eni državi članici.
(4) Pristojnemu organu države
izvršitve se na njegovo zahtevo pošlje izvirnik odločbe o nadzornih ukrepih ali
njen overjeni prepis in izvirnik potrdila.
(5) Za pomoč pri ugotavljanju organov
držav članic, pristojnih za sprejem potrdil in listin, ter uradnih jezikov, ki
jih sprejemajo posamezne države članice, če te ni mogoče pridobiti prek
kontaktnih točk Evropske pravosodne mreže, se domače sodišče lahko obrne na
ministrstvo.
Podaljšanje, preizkus, sprememba in
ustavitev izvrševanja nadzornih ukrepov
126. člen
(1) Domače sodišče o podaljšanju,
preizkusu, spremembi in ustavitvi izvrševanja nadzornih ukrepov odloča v skladu
s pravom Republike Slovenije.
(2) Če je potrebno ali koristno za
odločanje o nadzornih ukrepih ali za njihovo izvrševanje, lahko domače sodišče
v postopku izdaje odločbe iz prejšnjega odstavka obdolženca zasliši ali od
njega pridobi pisno izjavo tudi, kadar to ni določeno z zakonom, ki ureja
kazenski postopek.
(3) Odločbo, izdano pri odločanju po
določbah tega člena, domače sodišče nemudoma posreduje pristojnemu organu
države izvršitve.
(4) Pred iztekom časa, za katerega je
pristojni organ države izvršitve z odločbo o priznanju ali s poznejšo odločbo o
podaljšanju izvrševanja dovolil izvrševanje, lahko domače sodišče ta organ
zaprosi za podaljšanje oziroma dodatno podaljšanje izvrševanja, če je to nujno
glede na okoliščine zadeve in predvidljive posledice, ki bi za obdolženca
nastale, če bi se pristojnost za izvrševanje ponovno prenesla na Republiko
Slovenijo. Pri tem domače sodišče navede, za koliko časa je treba podaljšati
izvrševanje nadzornih ukrepov.
Umik potrdila
127. člen
(1) Domače sodišče lahko do začetka
izvrševanja nadzornega ukrepa v državi izvršitve umakne potrdilo iz naslednjih
razlogov:
1.     
zaradi prejetega obvestila o najdaljši dobi trajanja nadzornega ukrepa,
določenega v državi izvršitve;
2.     
zaradi prejetega obvestila o prilagoditvi narave nadzornega ukrepa v
državi izvršitve;
3.     
zaradi prejetega obvestila pristojnega organa države izvršitve glede
okoliščin, ki bi v primeru kršitve nadzornega ukrepa lahko imele za posledico
zavrnitev predaje na podlagi evropskega naloga za prijetje in predajo.
(2) Umik z navedbo razlogov je treba
poslati pristojnemu organu države izvršitve čim prej, najkasneje pa v desetih
dneh od prejema uradnega obvestila, iz katerega izhaja razlog za umik iz prvega
odstavka tega člena.
Obvestila pristojnemu organu države
izvršitve
128. člen
(1) Domače sodišče mora pristojni
organ države izvršitve z navedbo razlogov nemudoma obvestiti:
1.     
o umiku ali preklicu potrdila;
2.     
da je bila pravnomočna odločba, s katero je bil izrečen nadzorni ukrep,
ali njegova izvršljivost naknadno razveljavljena ali spremenjena;
3.     
o podaljšanju trajanja, preizkusu, umiku ali spremembi nadzornega
ukrepa;
4.     
da je bila zoper odločbo o nadzornih ukrepih vložena pritožba ali drugo
pravno sredstvo;
5.     
o odločitvi za izdajo sklepa o priporu, evropskega naloga za prijetje in
predajo ali katere koli druge izvršljive sodne odločbe z enakim učinkom ali
izdaje drugačne nadaljnje odločbe o nadzornem ukrepu.
(2) Domače sodišče mora pristojnemu
organu v državi izvršitve nemudoma odgovoriti na poziv glede vprašanja, ali je
izvrševanje nadzornega ukrepa v okoliščinah obravnavanega primera še potrebno
oziroma primerno, in po potrebi izdati ustrezne odločbe o podaljšanju,
preizkusu, umiku in spremembi nadzornih ukrepov, ustavitvi izvrševanja ter
izdaji sklepa o priporu, evropskega naloga za prijetje in predajo ali katere
koli druge izvršljive sodne odločbe z enakim učinkom ali izdaje drugačne
nadaljnje odločbe o nadzornem ukrepu.
(3) Pred iztekom časa veljavnosti
odločbe o nadzornih ukrepih domače sodišče po uradni dolžnosti ali na zahtevo
pristojnega organa države izvršitve določi, za koliko, če sploh, se podaljša
čas, ki je predvidoma potreben za izvrševanje nadzornih ukrepov.
Izvrševanje nadzornega ukrepa v
Republiki Sloveniji
129. člen
(1) Domače sodišče je pristojno za
izvrševanje nadzornih ukrepov, dokler ne prejme obvestila pristojnega organa
države izvršitve o priznanju odločbe o nadzornih ukrepih.
(2) Domače sodišče ponovno prevzame
izvrševanje nadzornih ukrepov, takoj ko v skladu z določbami tega poglavja
obvesti pristojni organ države izvršitve, da umika potrdilo, ali če od
pristojnega organa v državi izvršitve prejme obvestilo:
1.     
da obdolženec ne prebiva v državi izvršitve;
2.     
o ustavitvi izvrševanja nadzornih ukrepov po pravu države izvršitve;
3.     
o zavrnitvi izvrševanja spremenjenih nadzornih ukrepov bodisi zaradi
neizpolnitve pogojev za priznanje in izvršitev ali zaradi neizpolnitve zahtev
države izvršitve glede okoliščin, ki bi lahko imele za posledico podaljšanje,
preizkus, umik ali spremembo odločbe, s katero je bil izrečen nadzorni ukrep,
izdajo sklepa o priporu, evropskega naloga za prijetje in predajo ali katere
koli druge izvršljive sodne odločbe z enakim učinkom ali izdaje drugačne
nadaljnje odločbe o nadzornem ukrepu, ki bi lahko imela za posledico izdajo
druge nadaljnje odločitve o nadzornih ukrepih;
4.     
o poteku trajanja nadzornih ukrepov po pravu države izvršitve, če
izvrševanje nadzornih ukrepov ni bilo podaljšano, oziroma poteku najdaljše dobe
trajanja nadzornega ukrepa, ki je določena po pravu države izvršitve.
(3) V primerih iz prejšnjega odstavka
se domače sodišče s pristojnim organom države izdaje pravočasno posvetuje o
možnosti preprečitve ustavitve izvrševanja nadzornih ukrepov.
(4) O ponovnem prevzemu izvrševanja
nadzornih ukrepov od pristojnega organa v državi izvršitve domače sodišče po
določbah tega člena izda ugotovitveni sklep.
Kazenski pregon v državi članici, v
kateri se izvršuje nadzorni ukrep
130. člen
Obdolženca, zoper katerega se izvršuje
nadzorni ukrep, ki je bil izrečen s pravnomočno odločbo sodišča v Republiki
Sloveniji, se lahko preganja ali zoper njega uvede kazenski postopek v državi
izvršitve zaradi storjenih kaznivih dejanj, razen kaznivih dejanj, na katerih
temelji pravnomočna odločba, s katero je izrečen nadzorni ukrep za zagotovitev
obdolženčeve navzočnosti in za uspešno izvedbo kazenskega postopka.
14. poglavje 
Priznanje in izvršitev odločbe, s katero je v drugi državi članici izrečena
kazen zapora ali ukrep, ki vključuje odvzem prostosti
Pogoji za priznanje in izvršitev
131. člen
Domače sodišče po določbah tega poglavja
prizna in izvrši pravnomočno odločbo sodišča države izdaje, s katero je bila
osebi zaradi kaznivega dejanja po pravu države izdaje na podlagi izvedenega
kazenskega postopka izrečena kazen zapora, varnostni ali drug ukrep, ki se
izvršuje z odvzemom prostosti za določen ali nedoločen čas, če se obsojenec
nahaja na ozemlju države izdaje ali Republike Slovenije, in pod naslednjimi
pogoji:
1.     
ne glede na soglasje obsojenca, če je ta državljan Republike Slovenije,
in
a)   
ima v Republiki Sloveniji stalno ali začasno prebivališče, vključno s
primeri, ko je obsojenec pobegnil oziroma prišel v Republiko Slovenijo, da bi
se izognil kazenskim postopkom ali izvršitvi kazni v državi izdaje, ali
b)   
mu je bil v državi izdaje pravnomočne odločbe izrečen izgon, prisilna
odstranitev ali drug ukrep, ki ima za posledico, da oseba po odpustu s
prestajanja kazni ali ukrepa, povezanega z odvzemom prostosti, ne sme več
ostati na ozemlju te države;
2.     
s soglasjem obsojenca, če je bilo po določbah tega poglavja ugotovljeno,
da obstajajo posebne okoliščine in vezi, ki jih ima obsojenec v Republiki
Sloveniji, na podlagi katerih je mogoče utemeljeno sklepati, da bo izvrševanje
kazni v Republiki Sloveniji olajšalo njegovo vključitev v družbeno okolje.
Razlogi za zavrnitev priznanja in
izvršitve
132. člen
(1) Domače sodišče ne prizna in izvrši
pravnomočne odločbe pravosodnega organa države izdaje, s katero je bila
izrečena kazen zapora, varnostni ali drug ukrep, ki se izvršuje z odvzemom prostosti,
če:
1.     
pristojni organ države izdaje ne pošlje obrazca iz 2. alineje prvega
odstavka 136. člena tega zakona ali je obrazec v očitnem nasprotju z odločbo in
ga pristojni organ države izdaje ustrezno ne dopolni ali ne posreduje dodatnih
podatkov, potrebnih za odločitev ali;
2.     
niso izpolnjeni pogoji za priznanje in izvršitev iz 131. člena tega
zakona;
3.     
je bila oseba zaradi istega dejanja že pravnomočno obsojena ali
pravnomočno oproščena ali je bil kazenski postopek zoper njo pravnomočno
ustavljen ali je bila obtožba zoper njo pravnomočno zavrnjena;
4.     
dejanje, za katero je bila izrečena kazenska sankcija, ni kaznivo po
domačem kazenskem zakonu; če se odločba, ki naj bi jo domače sodišče izvršilo,
nanaša na kazniva dejanja, povezana z davki in dajatvami, carinami in deviznim
poslovanjem, se izvršitev ne sme zavrniti iz razloga, da domača zakonodaja ne
odmerja enakih davkov, dajatev ter carinskih in deviznih predpisov kot
zakonodaje država izreka odločbe;
5.     
je zastarala izvršitev kazni po pravu Republike Slovenije;
6.     
je dejanje, za katero je bila izrečena kazen, storila oseba, ko še ni
bila stara štirinajst let;
7.     
iz obrazca izhaja, da oseba ni bila osebno navzoča na sojenju, na
podlagi katerega je bila izdana odločba, razen, če so podani pogoji, kot jih ta
zakon določa za izvršitev naloga, izdanega na podlagi sojenja v nenavzočnosti
(prvi odstavek 13. člena tega zakona);
8.     
če obstajajo utemeljeni razlogi za sklepanje, da je bila sodba izdana v
postopku, v katerem so bile kršene temeljne človekove pravice ali svoboščine,
ali je bila oseba obsojena zaradi njenega spola, rase, vere, etničnega porekla,
državljanstva, jezika, političnega prepričanja ali spolne usmerjenosti ali je
bil iz teh razlogov njen položaj bistveno slabši;
9.     
izrečena kazenska sankcija vključuje psihiatrično zdravljenje,
zdravstveno nego ali drug ukrep, ki se izvršuje z odvzemom prostosti, in ga v
Republiki Sloveniji ni mogoče izvršiti kljub uporabi določb o prilagoditvi
kazni po tem zakonu;
10.  
če država izdaje pravnomočne odločbe po prošnji pristojnega organa Republike
Slovenije na podlagi 148. člena tega zakona ne da soglasja za pregon ali
izvršitev kazni ali drugačen odvzem prostosti v Republiki Sloveniji zaradi
drugega kaznivega dejanja, ki ga je oseba storila pred premestitvijo.
(2) Domače sodišče lahko zavrne
priznanje in izvršitev pravnomočne odločbe pravosodnega organa države izdaje, s
katero je bila izrečena kazen zapora, varnostni ali drug ukrep, ki se izvršuje
z odvzemom prostosti, če:
1.     
bi bilo priznanje in izvršitev v nasprotju s predpisi o imuniteti Republike
Slovenije;
2.     
v trenutku prejema ugotovi, da mora oseba po tej odločbi prestati še
manj kot šest mesecev izrečene kazni;
3.     
je bilo dejanje, na katerem temelji odločba, storjeno v celoti ali v
pretežnem delu na ozemlju Republike Slovenije ali v kraju, ki se šteje za
ozemlje Republike Slovenije. Pri tem sodišče v vsakem konkretnem primeru
upošteva posebne okoliščine primera, predvsem pa, ali je bilo dejanje v večjem
oziroma bistvenem delu storjeno v državi izdaje.
Posvetovanja
133. člen
(1) Pred posredovanjem potrdila in
odločbe se lahko pristojni organ države izdaje odločbe posvetuje s pristojnim
domačim sodiščem glede tega, ali bi prenos izvršitve kazni olajšal vključitev
obsojenca v družbeno okolje. Med posvetovanji domače sodišče upošteva tudi
mnenje obsojenca v zvezi s prenosom izvršitve kazni, če ga je ta podal.
(2) Posvetovanja iz prejšnjega
odstavka so obvezna, kadar gre za prenos izvršitve kazenske sankcije na podlagi
posebnih okoliščin in vezi, ki jih ima obsojenec v Republiki Sloveniji, in
namerava država izdaje posredovati potrdilo in listine v Republiko Slovenijo. V
takem primeru pristojno domače sodišče nemudoma obvesti pristojni organ države
izdaje o odločitvi, ali soglaša s posredovanjem sodbe.
(3) Domače sodišče lahko predloži
pristojnemu organu države izdaje obrazloženo zavrnilno mnenje, zakaj prenos
izvršitve v Republiko Slovenijo ne bi olajšal vključitve obsojenca v družbeno
okolje.
(4) Če pristojni organ države izdaje
pošlje potrdilo in sodbo brez posvetovanja iz drugega odstavka tega člena, se
mnenje domačega sodišča iz prejšnjega odstavka lahko pošlje pristojnemu organu
države izdaje takoj po prejemu potrdila in sodbe. V takem primeru domače
sodišče določi pristojnemu organu države izdaje primeren rok, v katerem mora
sporočiti, ali vztraja pri prenosu izvršitve.
Pristojnost
134. člen
(1) Za vsa posvetovanja po tem
poglavju zakona, za pojasnila v zvezi z izvrševanjem sankcij v Republiki
Sloveniji, za odločanje o priznanju odločbe, s katero je bila izrečena kazen
zapora, varnostni ali drug ukrep, ki se izvršuje z odvzemom prostosti, in za
prošnjo pristojnemu organu države izdaje za posredovanje potrdila in sodbe na
podlagi vloge obsojene osebe, za postopek izvršitve kazenske sankcije,
obveščanje države izdaje o prestani kazni, prenehanje izvrševanja in druge
odločitve v postopkih iz tega poglavja je pristojno okrožno sodišče na območju
zadnjega stalnega prebivališča obsojenca v Republiki Sloveniji. Če obsojenec ni
imel stalnega prebivališča v Republiki Sloveniji, se pristojnost določi po kraju
njegovega zadnjega začasnega prebivališča.
(2) Če se pristojnega sodišča ne da
določiti po prejšnjem odstavku, je pristojno Okrožno sodišče v Ljubljani.
(3) Če domače sodišče, ki je prejelo
odločbo v priznanje in izvršitev ali vlogo obsojenca za začetek postopka
prenosa izvršitve kazni, ni pristojno, nemudoma odstopi zadevo pristojnemu
sodišču in o tem obvesti organ države izdaje, ki je potrdilo in sodbo poslal,
oziroma obsojenca, ki je podal vlogo za prenos izvršitve kazni.
(4) Postopek vodi in odločbe izdaja
sodnik, ki vodi zadeve izvrševanja kazni zapora.
Začetek postopka
135. člen
(1) Postopek priznanja pravnomočne
odločbe, s katero je bila izrečena kazen zapora, varnostni ali drug ukrep, ki
se izvršuje z odvzemom prostosti, se začne, ko domače sodišče prejme obrazec iz
prvega odstavka 136. člena tega zakona ali vlogo obsojenca za prenos izvršitve
kazni v Republiko Slovenijo.
(2) Če je domače sodišče prejelo vlogo
obsojenca za prenos izvršitve kazni v Republiko Slovenijo in domače sodišče, v
primerih, ko je to potrebno, soglaša s prenosom izvršitve kazni, o tem brez
nepotrebnega odlašanja obvesti pristojni organ v državi izreka, ter ga pozove k
posredovanju ustreznih listin.
Listine
136. člen
(1) Domače sodišče o priznanju odloča
na podlagi naslednjih listin:
-       
pravnomočne odločbe, s katero je bila izrečena kazen zapora, varnostni
ali drug ukrep odvzema prostosti, ki jo je treba izvršiti;
-       
obrazca iz Priloge 6 tega zakona, ki ga je izpolnil in potrdil pristojni
organ države izdaje;
-       
prevoda potrdila v slovenski ali angleški jezik;
-       
pisnega soglasja obsojenca, kadar je to po tem zakonu potrebno, oziroma
mnenja obsojenca glede prenosa izvršitve kazni, kadar ga je ta podal;
-       
izpolnjeno uradno obvestilo obsojeni osebi o nameravanem prenosu
izvršitve kazni iz Priloge 7 tega zakona, kadar je obsojenec že na ozemlju
Republike Slovenije.
(2) Vsa uradna obvestila se
izmenjujejo neposredno med pristojnimi organi. Za občevanje med pristojnimi
organi se smiselno uporabljajo določbe 6. člena tega zakona. Domače sodišče
lahko zahteva, da mu pristojni organ države izdaje pošlje izvirnik odločbe ali
overjeni prepis izvirnika odločbe in izvirnik potrdila.
Dopolnitev
137. člen
(1) Domače sodišče mora pristojnemu
organu države izdaje določiti primeren rok, v katerem naj mu ta pošlje ali
dopolni potrdilo ali posreduje dodatne podatke, potrebne za odločitev, ter ga
opozoriti, da bo priznanje po neuspešnem poteku roka v celoti ali delno
zavrnilo, če:
1.     
potrdilo ni bilo poslano, je v bistvenih delih nepopolno ali pa je
očitno v nasprotju z odločbo ali
2.     
obstajajo utemeljeni razlogi za sklepanje, da je podan kakšen razlog za
nedopustnost priznanja in izvršitve po 131. členu tega zakona.
(2) Če podatki iz obrazca ne zadoščajo
za odločitev o priznanju in izvršitvi in je potreben prevod odločbe v slovenski
jezik, s katero je bila izrečena kazen zapora, varnostni ali drug ukrep, ki se
izvršuje z odvzemom prostosti, ali prevod tistih njenih delov, ki so bistveni
za odločanje, prevod zagotovi pristojni organ države izdaje, po potrebi po
opravljenem postopku posvetovanja. Izjemoma se prevod pridobi na stroške
domačega sodišča, če je to nujno glede na naravo zadeve.
Izjava obsojenca
138. člen
Če potrdilu in odločbi ni priloženo
soglasje ali mnenje obsojenca glede prenosa izvršitve kazni in je obsojenec na
ozemlju Republike Slovenije, ga mora domače sodišče ob vročitvi obrazca iz
priloge 7 tega zakona zaslišati, če je to zaradi zagotovitve ekonomičnosti
postopka primerneje, pa pridobiti njegovo pisno izjavo, v zvezi z razlogi za
nedopustnost priznanja in izvršitve ter drugih okoliščinah, povezanih s
priznanjem in izvršitvijo odločbe.
Odločba o priznanju
139. člen
(1) Domače sodišče v tridesetih dneh
od prejema potrdila in sodbe oziroma od prejema dodatnih pojasnil s sklepom
odloči o priznanju tuje odločbe ali o zavrnitvi priznanja.
(2) Sklep iz prejšnjega odstavka mora
vsebovati podatke o obsojencu; naziv organa, katerega odločba se prizna;
opravilno številko in datum odločbe; datum pravnomočnosti odločbe; trajanje in
vrsto kazenske sankcije, ki je bila izrečena obsojencu v državi izdaje; kratek
opis dejanskega stanja; naziv kaznivega dejanja, za katerega je bil obsojen, in
predpise države izdaje, ki so bili uporabljeni; vrsto, trajanje in način
izvršitve kazenske sankcije v Republiki Sloveniji; obrazložitev morebitnih
razlogov za prilagoditev trajanja, vrste in načina izvršitve kazenske sankcije
v Republiki Sloveniji; navedbo mnenja obsojenca v zvezi s prenosom izvršitve
kazni in druge podatke, ki so potrebni, da se izvršitev lahko opravi. Če se
priznanje zavrne, morajo v sklepu biti navedeni razlogi za zavrnitev.
(3) Če se izvršitev tuje sodbe
prevzame, domače sodišče ne sme spreminjati vrste, trajanja in načina izvršitve
kazenske sankcije, izrečene s tujo sodbo, razen v primerih iz 140. in 141.
člena tega zakona.
(4) Sklep se vroči obsojencu ter
državnemu tožilcu, pristojnemu za sodišče, ki odloča o priznanju odločbe.
(5) Zoper sklep se smeta obsojenec ter
državni tožilec pritožiti v osmih dneh od vročitve sklepa. Višje sodišče mora o
pritožbi odločiti v tridesetih dneh. Izredna pravna sredstva zoper pravnomočni
sklep niso dovoljena.
Prilagoditev kazenske sankcije
140. člen
(1) Kadar kazenska sankcija zaradi
trajanja ni združljiva s pravom Republike Slovenije, se lahko prilagodi le v
primeru, če je v tujini izrečena sankcija višja od najvišje kazni, ki je po
pravu Republike Slovenije določena za kaznivo dejanje, za katero je bila oseba
obsojena. Prilagojena kazenska sankcija ne sme biti nižja od najvišje kazni, ki
je po pravu Republike Slovenije določena za isto kaznivo dejanje.
(2) Kadar kazenska sankcija zaradi
vrste ali načina izvršitve ni združljiva s pravom Republike Slovenije ali se ne
more izvršiti, se vrsta oziroma način izvršitve prilagodi glede na kazen ali
ukrep, ki se po pravu Republike Slovenije lahko izreče za kaznivo dejanje, za
katero je bila oseba obsojena. Prilagojena kazen mora čim bolj ustrezati
kazenski sankciji, ki je bila izrečena v državi izdaje, zlasti se kazen zapora
ne sme spremeniti v denarno kazen.
(3) Prilagojena kazenska sankcija po svoji
naravi ali trajanju ne sme biti strožja od kazenske sankcije, ki jo je izrekla
država izdaje.
Delno priznanje in izvršitev
141. člen
(1) Če se lahko tuja odločba delno
prizna in izvrši, se domače sodišče pred odločitvijo, da v celoti zavrne
priznanje iz razlogov po 132. členu tega zakona, lahko posvetuje s pristojnim
organom države izdaje odločbe z namenom, da bi dosegla dogovor iz drugega
odstavka tega člena.
(2) Domače sodišče in pristojni organ
države izdaje lahko po predhodnih posvetovanjih dogovorita način in pogoje za
delno priznanje in izvršitev tuje odločbe v vsakem posameznem primeru, če tako
priznanje in izvršitev ne podaljšata trajanja kazenske sankcije.
Začasni odvzem prostosti
142. člen
(1) Če je predlogu za priznanje in
izvršitev priložena zahteva organa države izdaje odločbe, da se pred
odločitvijo o priznanju in izvršitvi tuje odločbe zoper osebo odredi začasni
odvzem prostosti zaradi zagotovitve izvršitve ali katerega od drugih ukrepov za
zagotovitev navzočnosti, predsednik sodišča odstopi spis zadeve preiskovalnemu
sodniku.
(2) Preiskovalni sodnik lahko odredi
pripor ali drug ukrep iz prejšnjega odstavka ob smiselni uporabi določb zakona,
ki ureja kazenski postopek, če so izpolnjeni naslednji pogoji:
1.     
obstajajo okoliščine, ki kažejo na nevarnost, da bi se oseba z begom
izognila postopku izvršitve oziroma prestajanju kazni ali ukrepa;
2.     
soglasje osebe za prenos izvršitve kazni ni potrebno in
3.     
priznanje odločbe ni očitno nedopustno.
(3) Začasni odvzem prostosti iz
prejšnjega odstavka se odredi, izvrši oziroma podaljša s smiselno uporabo
določb o priporu po izrečeni sodbi iz zakona, ki ureja kazenski postopek, o
odreditvi, izvrševanju oziroma podaljšanju pripora.
(4) Pripor lahko traja največ do
pravnomočne odločitve glede prevzema izvršitve kazni ali do nastopa kazni.
Roki za priznanje
143. člen
(1) Če ni razlogov za odložitev
priznanja odločbe po 137. členu tega zakona, je treba pravnomočno odločiti o
priznanju v 90 dneh od prejetja sodbe in potrdila.
(2) Če zaradi izjemnih okoliščin o
priznanju ni mogoče odločiti v roku iz prejšnjega odstavka, mora domače sodišče
o tem nemudoma obvestiti organ države izdaje ter navesti razloge za zamudo in
predviden čas, v katerem bo lahko sprejel pravnomočno odločbo.
Izvršitev odločbe
144. člen
(1) Po pravnomočnosti odločbe o
priznanju domače sodišče brez odlašanja ukrene vse, kar je potrebno za njeno
izvršitev.
(2) Če je oseba na ozemlju države
izdaje, pristojno domače sodišče po pravnomočnosti brez odlašanja odredi
izvršitev odločbe. Pisna odredba se pošlje v izvršitev policiji. Policija se s
pristojnimi organi države izdaje dogovori o načinu, času in kraju predaje
obsojenca. Predaja mora biti izvršena brez odlašanja, najkasneje pa v
tridesetih dneh po pravnomočnosti odločbe o priznanju.
(3) Če predajo obsojenca v roku iz
prejšnjega odstavka preprečijo okoliščine, na katere državi članici ne moreta
vplivati, policija o tem takoj obvesti pristojni organ države izdaje, s katerim
se dogovori za nov način, čas ali kraj predaje, ki mora biti izvršena v
naslednjih desetih dneh.
(4) Ne glede na določbe prejšnjih
odstavkov domače sodišče ni dolžno izvršiti kazenske sankcije, če osebe ni
najti na ozemlju Republike Slovenije potem, ko je tuja odločba že priznana.
Izvrševanje kazenske sankcije in
pristojnost za nadaljnje ukrepe
145. člen
(1) Kazenska sankcija se izvršuje
skladno z zakonodajo Republike Slovenije.
(2) Skladno z določbami kazenske
zakonodaje se celotno obdobje odvzema prostosti v državi izdaje ter morebitnega
odvzema prostosti v Republiki Sloveniji na podlagi 142. člena tega zakona
všteje v izrečeno kazen.
(3) Za odločanje o amnestiji in
pomilostitvi sta pristojni tako Republika Slovenija kot tudi država izdaje.
(4) Za odločitev o obnovi postopka je
pristojna samo država izdaje.
Prenehanje izvrševanja
146. člen
Če pristojni organ države izdaje sporoči,
da je iz razlogov po tretjem ali četrtem odstavku prejšnjega člena potrebno
prenehati z izvrševanjem odločbe, s katero je bila izrečena kazen zapora,
varnostni ali drug ukrep, ki se izvršuje z odvzemom prostosti, izvrševanje
kazenske sankcije v Republiki Sloveniji takoj preneha.
Omejitve ter izjeme načela
specialnosti
147. člen
(1) Osebe, ki je bila premeščena v
Republiko Slovenijo, se ne sme preganjati, obsoditi oziroma se ji kakorkoli
drugače odvzeti prostost zaradi kaznivih dejanj storjenih pred njeno
premestitvijo, razen za dejanje, zaradi katerega je bila premeščena.
(2) Omejitve iz prejšnjega odstavka se
ne uporabljajo:
a)     kadar oseba, ki je imela možnost zapustiti ozemlje Republike
Slovenije, tega ni storila v 45 dneh po njenem dokončnem odpustu ali se je na
ozemlje Republike Slovenije po odhodu znova vrnila;
b)     kadar za kaznivo dejanje ni predpisana kazen zapora ali ni
predpisan ukrep, vezan na odvzem prostosti;
c)     kadar v kazenskem postopku ni pogojev za odreditev ukrepov za
omejitev osebne svobode;
d)     kadar bi bila obsojencu lahko izrečena kazenska sankcija, ki ne
vključuje odvzema prostosti, zlasti denarna kazen ali nadomestni ukrep, četudi
bi ta lahko povzročil omejevanje njegove osebne svobode;
e)     kadar je obsojenec soglašal s premestitvijo;
f)      kadar se obsojenec po premestitvi izrecno odpove uporabi načela
specialnosti;
g)     v drugih primerih le, če država izdaje soglaša.
Odpoved načelu specialnosti
148. člen
(1) Oseba, ki je bila premeščena v
Republiko Slovenijo, se za kazniva dejanja, storjena pred premestitvijo, lahko
odpove načelu specialnosti pred domačim sodiščem, pred katerim teče kazenski
postopek zaradi kaznivega dejanja, storjenega pred premestitvijo, ali pred
domačim sodiščem, pristojnim za izvršitev kazni.
(2) Osebo iz prejšnjega odstavka se
pouči o pomenu načela specialnosti, posledicah odpovedi načelu specialnosti ter
o tem, da je odpoved prostovoljna in da je ne more preklicati. Premeščeno
osebo, ki nima zagovornika, se pouči, da ima pravico vzeti si zagovornika po
lastni izbiri.
(3) Pouk iz prejšnjega odstavka,
odpoved načelu specialnosti ter izjava, da je bila odpoved dana prostovoljno,
se zapišejo v zapisnik. Domače sodišče ne sme svoje odločbe opreti na izjavo
predane osebe, če zapisnik ne vsebuje pouka in izjave iz prejšnjega stavka.
(4) Če se oseba, ki je bila premeščena
v Republiko Slovenijo, ne odpove načelu specialnosti, mora domače sodišče
zaprositi pristojni organ države izdaje za soglasje, da se predano osebo lahko
preganja, zoper njo izvrši kazen ali preda ali izroči drugi državi članici
zaradi drugega kaznivega dejanja, storjenega pred njeno premestitvijo.
Obveščanje države izdaje
149. člen
Domače sodišče mora pristojni organ države
izdaje nemudoma obvestiti:
1.     
če skladno s tretjim odstavkom 134. člena tega zakona posreduje sodbo in
potrdilo organu, ki je pristojen za njeno priznanje;
2.     
če kazenske sankcije ni mogoče izvršiti, saj po posredovanju potrdila in
sodbe obsojenca ni na ozemlju Republike Slovenije;
3.     
o pravnomočnosti odločbe o priznanju tuje odločbe, vključno z datumom
pravnomočnosti;
4.     
o pravnomočnosti odločbe o zavrnitvi priznanja tuje odločbe na podlagi
132. člena tega zakona, z obrazložitvijo takšne odločitve;
5.     
o morebitni odločitvi o prilagoditvi kazenske sankcije v skladu s 140.
členom tega zakona, z obrazložitvijo takšne odločitve;
6.     
o morebitni odločitvi, da se kazenska sankcija preneha izvrševati zaradi
pomilostitve ali amnestije skupaj z obrazložitvijo takšne odločitve;
7.     
o začetku in koncu trajanja pogojnega odpusta, če je to navedeno v
potrdilu države izdaje;
8.     
o pobegu obsojenca s prestajanja kazenske sankcije;
9.     
o izvršitvi kazenske sankcije, takoj ko se ta izteče.
Izvrševanje na podlagi evropskega
naloga za prijetje in predajo
150. člen
(1) Če domače sodišče prejme nalog
zoper državljana Republike Slovenije ali tujega državljana, ki prebiva na ozemlju
Republike Slovenije, ali tujca z dovoljenjem za stalno prebivanje v Republiki
Sloveniji zaradi izvršitve kazni zapora, varnostnega ali drugega ukrepa,
povezanega z odvzemom prostosti, in domače sodišče ugotovi, da so izpolnjeni
vsi drugi pogoji za predajo obsojenca po II. delu tega zakona, obsojenec pa
soglaša s prestajanjem kazni v Republiki Sloveniji, se soglasje obravnava kot
vloga za začetek prenosa izvršitve kazni zapora, varnostnega ali drugega ukrepa,
povezanega z odvzemom prostosti, skladno s prvim odstavkom 135. člena tega
zakona.
(2) O izpolnitvi pogojev iz prvega
odstavka domače sodišče nemudoma obvesti odreditveni organ, mu pošlje zapisnik
o vlogi oziroma soglasju obsojenca in svoje soglasje k izvršitvi odločbe na
podlagi tretje točke 11. člena tega zakona ter ga zaprosi za posredovanje
potrdila in odločbe iz prvega odstavka 136. člena tega zakona v roku, ki ne sme
biti daljši od 30 dni. Za ta čas domače sodišče odloži odločanje o nalogu. Če
odreditveni organ ne posreduje obrazca in sodbe v roku, sodišče odloči o
predaji obsojenca skladno z določbami II. dela tega zakona.
(3) Če domače sodišče v roku prejme
potrdilo in sodbo, izvede postopek priznanja in izvršitve tuje odločbe. Če so
izpolnjeni pogoji za priznanje in izvršitev, domače sodišče z odločbo, s katero
odloči o priznanju in izvršitvi, tudi zavrne nalog ter o tem obvesti
odreditveni organ.
(4) Če je bila dovoljena predaja
državljana Republike Slovenije ali državljana države članice, ki prebiva na
ozemlju Republike Slovenije, ali tujca z dovoljenjem za stalno prebivanje v
Republiki Sloveniji, pod pogojem, da bo predana oseba po končanem postopku
vrnjena v Republiko Slovenijo (2. točka 14. člena tega zakona), se v postopku
priznanja in izvršitve tuje odločbe, s katero je bila izrečena kazen zapora ali
drugega ukrepa, ki se izvršuje z odvzemom prostosti, ne preverja ponovno
obstoja pogojev iz 132. člena tega zakona.
15. poglavje 
Posredovanje odločbe domačega sodišča, s katero je izrečena kazen zapora ali
ukrep, ki vključuje odvzem prostosti, v priznanje in izvršitev drugi državi
članici
Pogoji za posredovanje odločbe
domačega sodišča
151. člen
(1) Če je obsojencu z odločbo domačega
sodišča izrečena kazen zapora, varnostni ali drug ukrep, ki se izvršuje z
odvzemom prostosti, lahko domače sodišče posreduje odločbo v priznanje in
izvršitev:
1.     
državi članici državljanstva obsojenca, v kateri ta živi;
2.     
državi članici državljanstva, čeprav to ni država, v kateri živi, v
katero bo obsojenec izgnan na podlagi ukrepa izgona ali prisilne odstranitve,
ki je sestavni del sodne odločbe, ali je izrečen z odločbo drugega pristojnega
organa, ki je posledica sodne odločbe;
3.     
kateri koli drugi državi članici, ki ni država članica iz 1. ali 2.
točke tega odstavka, če njen pristojni organ soglaša s posredovanjem sodbe in
potrdila, ker bo izvrševanje kazni v tej državi olajšalo vključitev obsojenca v
družbeno okolje.
(2) Domače sodišče lahko posreduje
odločbo v priznanje in izvršitev drugi državi članici brez soglasja obsojenca
le:
1.     
državi članici državljanstva, v kateri obsojenec živi;
2.     
državi članici, v katero bo obsojenec prisilno odstranjen, potem ko bo
zanjo izvrševanje kazenske sankcije prenehalo na podlagi ukrepa izgona ali
prisilne odstranitve, ki je sestavni del sodne odločbe, ali je izrečen z
odločbo drugega pristojnega organa, ki je posledica sodne odločbe;
3.     
državi članici, v katero je obsojenec pobegnil ali je vanjo odšel, da bi
se izognil kazenskim postopkom, ki tečejo proti njemu v Republiki Sloveniji,
ali izvršitvi sodbe v Republiki Sloveniji pa je bila njegova predaja zavrnjena
oziroma pristojni organi te države soglašajo s prenosom izvršitve kazni.
(3) Če so izpolnjeni pogoji iz prvega
odstavka tega člena, sodišče, ki je izreklo kazensko sankcijo, ali zavod za prestajanje
kazni zapora, seznani obsojenca z možnostjo prenosa izvršitve kazni v drugo
državo članico.
Predhodni postopek
152. člen
(1) Pred odločitvijo o začetku
postopka domače sodišče pridobi mnenje pristojnega državnega tožilca, predvsem
z vidika morebitnih drugih kazenskih postopkov, ki zoper osebo tečejo v
Republiki Sloveniji, in pisno ali ustno na zapisnik dano izjavo osebe, zoper
katero je bila izrečena kazen zapora, varnostni ali drug ukrep, ki se izvršuje
z odvzemom prostosti, če je ta oseba dosegljiva in če je po pouku iz drugega
odstavka želela podati izjavo oziroma njenega pooblaščenca ali zakonitega
zastopnika.
(2) Če so izpolnjeni pogoji za prenos
izvršitve kazni brez soglasja obsojenca, domače sodišče, pristojno za izvršitev
kazni, z uporabo obvestila iz Priloge 7 tega zakona seznani obsojenca v jeziku,
ki ga ta razume, da obstajajo pogoji za posredovanje odločbe v postopek
priznanja in izvršitve v drugo državo članico ter jo pouči, da ima pravico
podati mnenje glede prenosa izvršitve kazni. Če je obsojenec na ozemlju države
izvršitve, se obvestilo posreduje pristojnemu izvršitvenemu organu druge države
članice skupaj z ostalimi listinami, ki so potrebne za odločanje.
Posvetovanja
153. člen
(1) Pred posredovanjem potrdila in
odločbe se lahko domače sodišče posvetuje s pristojnim organom države izvršitve
glede tega, ali bi prenos izvršitve kazni pripomogel k vključitvi obsojenca v
družbeno okolje.
(2) Posvetovanja iz prejšnjega
odstavka so obvezna, kadar gre za prenos izvršitve kazenske sankcije na podlagi
posebnih okoliščin in vezi, ki jih ima obsojenec v drugi državi članici, kjer
želi prestajati kazen.
(3) V okviru posvetovanj lahko domače
sodišče od pristojnega organa države izvršitve zahteva tudi druga pojasnila,
zlasti v zvezi z določbami zakonodaje države izvršitve glede pogojnega odpusta.
Posredovanje potrdila in odločbe
154. člen
(1) Pravnomočno odločbo, s katero je
izrečena kazen zapora, varnostni ali drug ukrep, ki se izvršuje z odvzemom
prostosti, in obrazec iz druge alineje prvega odstavka 136. člena tega zakona,
posreduje pristojnemu izvršitvenemu organu druge države članice okrožno
sodišče, pristojno za izvršitev kazni, na pobudo obsojenca, pristojnega organa
druge države članice ali po uradni dolžnosti, če so izpolnjeni pogoji po tem
zakonu.
(2) Pri odločanju o tem, ali naj
posreduje odločbo, s katero je izreklo kazen zapora, varnostni ali drug ukrep,
ki se izvršuje z odvzemom prostosti, v postopek priznanja in izvršitve v drugo
državo članico iz tretje točke 151. člena tega zakona, sodišče upošteva posebne
okoliščine in vezi, ki jih ima obsojenec v tej državi, in na podlagi katerih je
mogoče utemeljeno sklepati, da bo izvrševanje kazni olajšalo njegovo vključitev
v družbeno okolje.
(3) Postopek vodi in odločbe izdaja
sodnik, ki vodi zadeve izvrševanja kazni zapora.
Postopek
155. člen
(1) Domače sodišče mora pristojnemu
organu države izvršitve posredovati:
-       
pravnomočno odločbo, s katero je bila izrečena kazen zapora, varnostni
ali drug ukrep odvzema prostosti, ki jo je treba izvršiti;
-       
izpolnjen in potrjen obrazec iz Priloge 6 tega zakona;
-       
prevod potrdila v uradni jezik države izvršitve ali drug jezik, ki ga ta
sprejema;
-       
pisno soglasje k prenosu izvršitve kazni, kadar je po tem zakonu
potrebno, oziroma mnenje obsojenca glede prenosa izvršitve kazni, če ga je
podal;
-       
če je obsojenec že na ozemlju druge države članice, izpolnjeno uradno
obvestilo obsojeni osebi o nameravanem prenosu izvršitve kazni iz Priloge 7
tega zakona, skupaj s prevodom v jezik, ki ga obsojenec razume.
(2) Potrdilo in listine se lahko
istočasno pošlje le eni državi članici.
Umik listin
156. člen
Domače sodišče lahko z navedbo razlogov do
začetka izvrševanja kazni zapora, varnostnega ali drugega ukrepa, ki se
izvršuje z odvzemom prostosti v drugi državi članici, umakne potrdilo, če:
1.     
prejme obrazloženo zavrnilno mnenje pristojnega organa države izvršitve
o smotrnosti izvrševanja kazenske sankcije v tuji državi glede boljše
vključitve obsojenca v družbeno okolje;
2.     
s pristojnim organom države izvršitve ni mogoče doseči sporazuma o
delnem priznanju in izvršitvi pravnomočne odločbe;
3.     
po prejemu obvestila pristojnega organa države izvršitve ne soglaša z
uporabo pravil o predčasnem ali pogojnem odpustu obsojenca v državi izvršitve;
4.     
so podane druge okoliščine, zaradi katerih izvršitev ni dopustna.
Obvestilo državi izvršitve
157. člen
Domače sodišče mora z navedbo razlogov
pristojni organ države izvršitve nemudoma obvestiti:
1.     
o umiku listin;
2.     
če je bila pravnomočna odločba, s katero je bila izrečena kazen zapora,
varnostni ali drug ukrep, ki se izvršuje z odvzemom prostosti, ali njena
izvršljivost naknadno razveljavljena ali spremenjena;
3.     
če se izvrševanje odločbe ne more nadaljevati zaradi amnestije oziroma
pomilostitve v Republiki Sloveniji;
4.     
o morebitnih odločitvah ali ukrepih, zaradi katerih kazenska sankcija
takoj ali po preteku določenega roka ni več izvršljiva.
Prenehanje izvrševanja kazenske
sankcije v Republiki Sloveniji
158. člen
(1) Izvrševanje kazenske sankcije v
Republiki Sloveniji se ustavi, ko njeno izvrševanje prevzame država izvršitve,
prekličejo pa se tudi vsi ukrepi, namenjeni izvrševanju kazenske sankcije.
(2) Pristojno sodišče po prejemu
obvestila druge države o priznanju domače odločbe brez odlašanja izda sklep iz
prejšnjega odstavka ter ukrene vse, kar je potrebno za predajo osebe.
(3) Izjemoma se lahko izvrševanje
kazenske sankcije v Republiki Sloveniji nadaljuje, če:
-       
domače sodišče prejme obvestilo o pobegu s prestajanja kazni zapora in o
preostanku še neprestane kazenske sankcije v državi izvršitve
-       
domače sodišče prejme obvestilo o tem, da obsojenca ni na ozemlju države
izvršitve.
(4) V primeru iz prejšnjega odstavka
pristojno sodišče po prejemu obvestila druge države brez odlašanja izda sklep
ter ukrene vse, kar je potrebno za nadaljevanje izvrševanja kazenske sankcije v
Republiki Sloveniji.
Prošnja za soglasje
159. člen
(1) O prošnji pravosodnega organa
države članice za soglasje, da se obsojenca, ki je bil premeščen na prestajanje
kazni iz Republike Slovenije, lahko preganja ali zoper njega izvrši kazen ali
preda drugi državi članici zaradi drugega kaznivega dejanja, ki ga je storil
pred predajo, odloča domače sodišče, ki je posredovalo potrdilo in odločbo za
prenos izvršitve kazni.
(2) Prošnja za soglasje mora vsebovati
podatke iz 37. člena tega zakona.
(3) Domače sodišče odloči o soglasju v
tridesetih dneh po prejemu prošnje. Soglasje se poda, če so izpolnjeni pogoji
za predajo po II. delu tega zakona.
Prevoz čez ozemlje Republike
Slovenije
160. člen
(1) Prevoz osebe, ki jo država članica
predaja drugi državi članici, čez ozemlje Republike Slovenije, dovoli
ministrstvo, v primerih, ko so podane okoliščine iz šestega odstavka tega
člena, pa o tem obvesti drugo državo.
(2) Prošnji za prevoz mora biti
priložena kopija obrazca iz Priloge 6 tega zakona.
(3) Prošnja za prevoz in podatki iz
drugega odstavka tega člena se lahko pošljejo po vsakem sredstvu, ki omogoča
pošiljanje pisnih dokumentov, prav tako pa se pošiljajo odgovori na prošnje.
(4) Ministrstvo o svoji odločitvi
najkasneje v roku sedem dni po prejemu prošnje obvesti organ, ki prosi za
prevoz, in policijo, ki izvede spremstvo osebe čez ozemlje Republike Slovenije.
Med prevozom preko ozemlja Republike Slovenije je potrebno ukreniti vse
potrebno, da oseba ne pobegne.
(5) Določbe tega člena se ne
uporabljajo v primeru zračnega prevoza brez načrtovanega vmesnega pristanka. V
primeru nenačrtovanega pristanka zrakoplova ministrstvo od države odreditve
zahteva le, da mu podatke iz drugega odstavka tega člena posreduje najpozneje v
72 urah.
(6) V primeru, da je zoper osebo, za
katere tranzit se prosi, izdan sklep o priporu ali pravnomočna in izvršljiva
sodba zaradi kaznivega dejanja, storjenega pred prošnjo za prevoz, zaradi česar
Republika Slovenija ne more jamčiti, da osebi na njenem ozemlju ne bo vzeta
prostost, obvesti državo, ki prosi za prevoz. Ministrstvo pridobi potrebne
podatke za izdajo dovoljenja za prevoz od policije.
Prevoz čez ozemlje druge države
članice
161. člen
Če je zaradi izvršitve kazenske sankcije,
ki jo je izreklo ali jo bo izvršilo domače sodišče, potreben prevoz preko
ozemlja druge države članice, pošlje domače sodišče pristojnemu organu te
države dokumentacijo iz drugega odstavka prejšnjega člena in prosi za
dovoljenje za prevoz.
16. poglavje 
Priznanje in izvršitev odločbe, s katero je v drugi državi članici izrečena
pogojna obsodba z varstvenim nadzorstvom, pogojna odložitev izreka kazni,
alternativna sankcija ali odločba o pogojnem odpustu z varstvenim nadzorstvom
Predmet urejanja
162. člen
(1) To poglavje določa pravila, po
katerih domače sodišče prizna pravnomočno sodno odločbo in na njeni podlagi
izdano morebitno odločbo drugega pristojnega organa, s katero je bila po pravu
države izdaje zaradi kaznivega dejanja izrečena pogojna obsodba z varstvenim
nadzorstvom, pogojna odložitev izreka kazni, alternativna sankcija ali pogojni
odpust z varstvenim nadzorstvom, izvršuje z odločbo naložene obveznosti in
ravna v primeru njihove kršitve.
(2) Izrazi, uporabljeni v tem
poglavju, imajo naslednji pomen:
-       
»pogojna kazen« pomeni izrek kazni zapora ali ukrep, ki vključuje odvzem
prostosti, katerega izvršitev je bila delno ali v celoti pogojno odložena ob
izreku sodbe z določitvijo enega ali več spremljevalnih ukrepov. Taki ukrepi se
lahko vključijo v sodbo ali določijo v ločeni pogojni odločbi, ki jo sprejme pristojni
organ;
-       
»pogojna odložitev izreka kazni« pomeni sodbo, s katero je bil izrek
kazni pogojno odložen z določitvijo enega ali več spremljevalnih ukrepov, ali s
katero se namesto kazni zapora ali ukrepa, ki vključuje odvzem prostosti,
naloži enega ali več spremljevalnih ukrepov. Spremljevalni ukrepi se lahko
vključijo v sodbo ali določijo v ločeni pogojni odločbi, ki jo sprejme
pristojni organ;
-       
»alternativna sankcija« pomeni sankcijo, ki nalaga obsojeni osebi
obveznost ali navodilo, ki pa ni kazen zapora, ukrep, ki vključuje odvzem
prostosti, ali denarna kazen;
-       
»pogojna odločba« pomeni sodbo ali pravnomočno odločbo pristojnega
organa države izdajateljice, sprejeto na podlagi te sodbe,
a)   
s katero je odobren pogojni odpust ali
b)   
so izrečeni spremljevalni ukrepi;
-       
»pogojni odpust« pomeni predčasno prenehanje prestajanja kazni zapora
ali ukrepa, ki vključuje odvzem prostosti, in sicer določitvijo enega ali več
spremljevalnih ukrepov na podlagi pravnomočne odločbe pristojnega organa ali
določb notranjega prava države izdaje;
-       
»spremljevalni ukrepi« pomenijo obveznosti in navodila, ki jih fizični
osebi določi pristojni organ v skladu z notranjo zakonodajo države izdaje v
zvezi s pogojno kaznijo, pogojno odložitvijo izreka kazni ali pogojnim
odpustom.
Vrsta obveznosti in način njihovega
izvrševanja
163. člen
Po določbah tega poglavja domače sodišče
izvršuje naslednje obveznosti oziroma navodila (v nadaljnjem besedilu:
obveznosti) s smiselno uporabo določb, ki urejajo nadzorne ukrepe za
zagotovitev obdolženčeve navzočnosti, odpravo ponovitvene nevarnosti in za
uspešno izvedbo kazenskega postopka po zakonu, ki ureja kazenski postopek,
določb kazenskega zakonika in zakona o izvrševanju kazenskih sankcij, ki
urejajo pogojno obsodbo z varstvenim nadzorstvom ter varnostne in varstvene
ukrepe:
a)     obveznost obsojenca, da o vsaki spremembi prebivališča ali
delovnega mesta obvesti določen organ, ki se izvršuje z odreditvijo obsojencu,
da mora domačemu sodišču takoj sporočiti spremembo naslova prebivališča ali
delovnega mesta kot tudi namero, da spremeni prebivališče ali delovno mesto;
b)     obveznost obsojenca, da v nekatere kraje ali določena območja v
državi izdaje ali v Republiki Sloveniji ne sme vstopiti, ki se izvršuje s
prepovedjo dostopa na posamezne kraje ali določena območja;
c)     obveznost, ki zajema omejitve glede zapustitve ozemlja Republike
Slovenije, ki se izvršuje z obljubo obdolženca, da ne bo zapustil prebivališča
in zavezo, da brez dovoljenja sodišča ne bo odšel v tujino;
č)    navodila glede
vedenja, prebivanja, izobraževanja in usposabljanja, preživljanja prostega časa
ali ki vsebujejo omejitve ali načine opravljanja poklicne dejavnosti, ki se
izvršujejo s smiselno uporabo določb zakona, ki ureja ukrepe varstvenega
nadzorstva (63. do 67. člen Kazenskega zakonika) oziroma varnostne ukrepe (69.
in 71. člen Kazenskega zakonika);
d)     obveznost obsojenca, da se javlja določenemu organu ob določenem
času, ki se izvršuje z ukrepom javljanja na policijski postaji ali pri
svetovalcu;
e)     obveznost obsojenca, da se izogiba določenim osebam, ki se izvršuje
s prepovedjo približevanja določeni osebi;
f)      obveznost obsojenca, da se izogiba določenim predmetom, ki jih je
obsojena oseba uporabila ali bi jih lahko uporabila za storitev kaznivega
dejanja, ki se izvršuje z odvzemom vozniškega dovoljenja, odvzemom predmetov
oziroma prepovedjo opravljanja poklica;
g)     obveznost finančno povrniti škodo, povzročeno s kaznivim dejanjem,
in obveznost predložitve dokazila o izpolnjevanju tovrstne obveznosti, ki se
izvršuje z izpolnitvijo posebnega pogoja povrnitve premoženjske koristi, do
katere je obsojenec prišel s kaznivim dejanjem, oziroma povrnitve škode,
povzročene s kaznivim dejanjem;
h)     obveznost opravljanja dela v korist skupnosti, ki se izvršuje z
obveznostjo opravljanja dela v splošno korist;
i)       obveznost sodelovanja s svetovalcem za pogojni odpust ali
predstavnikom socialne službe, pristojnim za obsojene osebe;
j)       obveznost terapevtskega zdravljenja ali zdravljenja zasvojenosti,
ki se izvršuje z varstvenim nadzorstvom z odreditvijo navodila za zdravljenje v
ustreznem zdravstvenem zavodu, s soglasjem osebe tudi za zdravljenje odvisnosti
od alkohola ali drog.
Pogoji za priznanje in izvršitev
164. člen
(1) Domače sodišče po določbah tega
poglavja prizna in izvrši pravnomočno odločbo države izdaje iz prejšnjega člena:
-       
če je obsojenec, ki ima na ozemlju Republike Slovenije stalno ali
začasno prebivališče, potem, ko ga je pristojni organ države izdaje obvestil o
izrečeni sankciji, privolil v vrnitev v Republiko Slovenijo ali se je tja že
vrnil, ali
-       
če je domače sodišče soglašalo, da pristojni organ druge države članice
Republiki Sloveniji posreduje v izvršitev odločbo o nadzornih ukrepih za
obsojenca, ki na ozemlju Republike Slovenije nima stalnega ali začasnega
prebivališča.
(2) Soglasje iz druge alineje
prejšnjega odstavka lahko domače sodišče poda, če okoliščine utemeljujejo
pričakovanje, da bo obsojenec med izvrševanjem sankcije stalno ali začasno
prebival na ozemlju Republike Slovenije in da bo naložene obveznosti mogoče
učinkovito izvrševati.
(3) Pred odločitvijo o soglasju domače
sodišče o okoliščinah iz prejšnjega odstavka po potrebi lahko zasliši obsojenca.
(4) Soglasje iz drugega odstavka tega
člena domače sodišče pošlje pristojnemu organu države izdaje.
Razlogi za zavrnitev priznanja in
izvršitve
165. člen
(1) Domače sodišče ne prizna tuje
pravnomočne odločbe, če:
1.     
je potrdilo nepopolno ali v očitnem nasprotju s sodbo ali pogojno
odločbo in ga pristojni organ države izdaje ustrezno ne dopolni ali ne
posreduje dodatnih podatkov, potrebnih za odločitev, v roku, ki ga določi
domače sodišče;
2.     
niso izpolnjeni pogoji iz 163. člena in prvega odstavka 164. člena tega
zakona;
3.     
je bila oseba zaradi istega dejanja že pravnomočno obsojena ali
pravnomočno oproščena ali je bil kazenski postopek zoper njo pravnomočno
ustavljen ali je bila obtožba zoper njo pravnomočno zavržena ali zavrnjena;
4.     
kaznivo dejanje, za katero je bila izrečena kazenska sankcija, ni
kaznivo po domačem kazenskem zakonu, razen če gre za dejanje iz liste kaznivih
dejanj, določenih v drugem odstavku 9. člena tega zakona; če se odločba, ki naj
bi jo domače sodišče izvršilo, nanaša na kazniva dejanja, povezana z davki in
dajatvami, carinami in deviznim poslovanjem, se izvršitev ne sme zavrniti iz
razloga, da domača zakonodaja ne odmerja enakih davkov, dajatev ter carinskih
in deviznih predpisov kot zakonodaje država izreka odločbe;
5.     
je zastarala izvršitev kazni po pravu Republike Slovenije in gre za
dejanje, za pregon katerega so po pravu Republike Slovenije pristojni organi
Republike Slovenije;
6.     
je dejanje, za katero je bila izrečena kazen, storila oseba, ko še ni
bila stara štirinajst let;
7.     
iz potrdila (2. alinea prvega odstavka 169. člena tega zakona) izhaja,
da oseba ni bila osebno navzoča na sojenju, na podlagi katerega je bila izdana
odločba, razen, če so podani pogoji, kot jih ta zakon določa za izvršitev
naloga, izdanega na podlagi sojenja v nenavzočnosti (prvi odstavek 13. člena
tega zakona);
8.     
izrečena kazenska sankcija vključuje psihiatrično zdravljenje,
zdravstveno nego ali drug ukrep, ki ga po pravu Republike Slovenije ni mogoče
izvršiti kljub uporabi določb prilagoditvi kazni po tem zakonu.
(2) Domače sodišče lahko zavrne
priznanje in izvršitev pravnomočne odločbe, če:
1.     
bi bilo priznanje in izvršitev v nasprotju s predpisi o imuniteti
Republike Slovenije;
2.     
če je določeno trajanje ukrepa za čas manj kot šest mesecev;
3.     
je bilo dejanje, na katerem temelji odločba, storjeno v celoti ali v
pretežnem delu na ozemlju Republike Slovenije ali kraju, ki se šteje za ozemlje
Republike Slovenije. Pri tem sodišče v vsakem konkretnem primeru upošteva
posebne okoliščine primera, predvsem pa, ali je bilo dejanje v večjem oziroma
bistvenem delu storjeno v državi izdaje.
Posvetovanja
166. člen
(1) Pristojni organi države izdaje in
domače sodišče se lahko, kadarkoli je to potrebno, posvetujejo glede priznanja
odločbe ter izvrševanja ukrepov.
(2) Domače sodišče se mora posvetovati
s pristojnim tujim sodiščem ali organom pred zavrnitvijo priznanja tuje odločbe
iz razlogov po 1., 2., 3., 7. in 8. točki prvega odstavka ter 2. in 3. točki
drugega odstavka 165. člena tega zakona in ga po potrebi zaprositi za
kakršnekoli dodatne informacije, potrebne za odločitev.
Pristojnost
167. člen
(1) Za vsa posvetovanja po tem
poglavju zakona, za pojasnila v zvezi z izvrševanjem sankcij in ukrepov
varstvenega nadzorstva v Republiki Sloveniji in za odločanje o priznanju
odločbe, s katero je bila v tuji državi izrečena alternativna sankcija, pogojna
obsodba z varstvenim nadzorstvom ali pogojna odložitev izvršitve kazni, je
pristojno okrožno sodišče na območju zadnjega stalnega prebivališča osebe v
Republiki Sloveniji. Če oseba ni imela stalnega prebivališča v Republiki
Sloveniji, se pristojnost določi po kraju zadnjega začasnega prebivališča.
(2) Če se pristojnega sodišča ne da
določiti po prvem odstavku, je v skladu s prejšnjim odstavkom pristojno Okrožno
sodišče v Ljubljani.
(3) Če domače sodišče, ki je prejelo
odločbo v priznanje in izvršitev, ni pristojno, nemudoma odstopi zadevo pristojnemu
sodišču in o tem obvesti organ države izdaje, ki je potrdilo in sodbo poslal,
oziroma obsojeno osebo.
(4) Postopek vodi in odločbe izdaja
sodnik, ki vodi zadeve izvrševanja kazni zapora.
Postopek odločanja
168. člen
Postopek priznanja pravnomočne odločbe se
začne, ko domače sodišče prejme potrdilo iz druge alinee prvega odstavka 169. člena
tega zakona.
Dokumentacija, potrebna za izvedbo
postopka
169. člen
(1) Domače sodišče o priznanju tuje
odločbe odloča na podlagi naslednjih listin:
-       
pravnomočne sodne odločbe in na njeni podlagi izdane morebitne odločbe
drugega pristojnega organa, s katero je bila po pravu države izdaje zaradi
kaznivega dejanja izrečena pogojna obsodba z varstvenim nadzorstvom, pogojna
odložitev izreka kazni, alternativna sankcija ali pogojni odpust z varstvenim
nadzorstvom,
-       
obrazca iz Priloge 8 tega zakona, ki ga je izpolnil in potrdil pristojni
organ države izdaje.
(2) Domače sodišče lahko zahteva, da
mu pristojni organ države izdaje pošlje izvirnik odločbe ali overjeni prepis
izvirnika odločbe in izvirnik potrdila.
Sklep o priznanju
170. člen
(1) Domače sodišče v roku 15 dni od
prejema potrdila in sodbe oziroma od prejema dodatnih pojasnil s sklepom odloči
o priznanju tuje odločbe ali o zavrnitvi priznanja.
(2) Sklep iz prejšnjega odstavka mora
vsebovati podatke o obsojeni osebi; naziv organa, katerega odločba se prizna;
opravilno številko in datum odločbe; datum pravnomočnosti odločbe; trajanje in
vrsto ukrepa varstvenega nadzorstva ali alternativne sankcije, ki je bila
izrečena obsojeni osebi v državi izdaje ali trajanje preizkusne dobe; naziv
kaznivega dejanja, za katerega je bila oseba obsojena, in predpise države
izdaje, ki so bili uporabljeni; trajanje in vrsto ukrepa varstvenega
nadzorstva, izrečenega v Republiki Sloveniji, oziroma trajanje preizkusne dobe;
obrazložitev morebitnih razlogov za prilagoditev trajanja in vrste ukrepa
varstvenega nadzorstva, izrečenega v Republiki Sloveniji, oziroma trajanja
preizkusne dobe; druge podatke, ki so potrebni, da se izvršitev lahko opravi.
Če se priznanje zavrne, morajo v sklepu biti navedeni razlogi za zavrnitev.
(3) Sklep se vroči obsojeni osebi ter
državnemu tožilcu, pristojnemu za sodišče, ki odloča o priznanju odločbe.
(4) Zoper sklep se smeta obsojena
oseba ter državni tožilec pritožiti v osmih dneh od vročitve sklepa. Senat mora
o pritožbi odločiti v roku 15 dni. Izredna pravna sredstva zoper pravnomočni
sklep niso dovoljena.
Obveščanje o prekoračitvi rokov
171. člen
Če zaradi izjemnih okoliščin o priznanju ni
mogoče odločiti v rokih iz prejšnjega člena, mora domače sodišče o tem nemudoma
obvestiti organ države izdaje ter navesti razloge za zamudo in predviden čas, v
katerem bo lahko sprejel odločbo.
Prilagoditev vrste ali trajanja
ukrepov oziroma dolžine preizkusne dobe
172. člen
(1) Kadar narava ali trajanje ukrepa
varstvenega nadzorstva ali alternativne sankcije ali trajanje preizkusne dobe
niso združljivi s pravom Republike Slovenije, jih sme domače sodišče
prilagoditi glede na naravo ali trajanje ukrepa varstvenega nadzorstva ali
alternativne sankcije ali glede na trajanje preizkusne dobe, kot so določeni po
pravu Republike Slovenije za kazniva dejanja, za katera je bila oseba obsojena.
Prilagojeni ukrep ali prilagojeno trajanje preizkusne dobe morata kar najbolj
ustrezati ukrepu varstvenega nadzorstva, alternativni sankciji ali določeni
preizkusni dobi, ki jih je določila država izdaje odločbe.
(2) Kadar domače sodišče prilagodi
trajanje ukrepa varstvenega nadzorstva ali alternativne sankcije ali dolžino
preizkusne dobe, ker dolžina trajanja, izrečena v državi izdaje odločbe,
presega najvišjo predpisano dolžino trajanja ukrepa varstvenega nadzorstva ali
preizkusne dobe po pravu Republike Slovenije, prilagojeno trajanje ukrepa ali
preizkusne dobe ne sme biti nižje od najdaljše dobe trajanja ukrepa varstvenega
nadzorstva ali preizkusne dobe, ki se po pravu Republike Slovenije lahko določi
za kaznivo dejanje, za katero je bila oseba obsojena.
(3) Prilagojeni ukrep varstvenega
nadzorstva ali prilagojena preizkusna doba po svoji naravi ali trajanju ne
smeta biti strožja ali daljša od ukrepa varstvenega nadzorstva, alternativne
sankcije ali trajanja preizkusne dobe, ki jih je izrekla država izdaje odločbe.
Izvršitev odločbe
173. člen
(1) Domače sodišče po pravnomočnosti
odločbe o priznanju brez odlašanja odredi njeno izvršitev in jo pošlje pristojnemu
organu.
(2) Ne glede na prejšnji odstavek,
domače sodišče ni dolžno izvršiti tuje odločbe, če osebe ni najti na ozemlju
Republike Slovenije, ko je tuja odločba že priznana.
Izvrševanje ukrepov varstvenega
nadzorstva
174. člen
(1) Ukrep oziroma navodilo, ki ga
izreče domače sodišče v postopku priznanja tuje odločbe, se izvršuje skladno z
zakonodajo Republike Slovenije.
(2) Za amnestijo in pomilostitev se
uporabljata pravo Republike Slovenije in pravo države izdaje.
(3) Za odločitev o obnovi postopka je
pristojna samo država izdaje sodbe.
Pristojnost za nadaljnje odločitve in
pravo, ki se uporablja
175. člen
(1) Domače sodišče je pristojno za vse
nadaljnje odločitve v zvezi z izvrševanjem, spremembo, preklicem in prenehanjem
ukrepov varstvenega nadzorstva, če so bili izrečeni v postopku priznanja tuje
odločbe, s katero je tuji organ obsojeni osebi izrekel pogojno obsodbo z
varstvenim nadzorstvom, izdal odločbo o pogojnem odpustu z varstvenim nadzorstvom
ali izrekel alternativno sankcijo, kadar je v odločbi določena kazen zapora, ki
se izreče obsojeni osebi v primeru kršitve ukrepa, naloženega z alternativno
sankcijo.
(2) Domače sodišče je pristojno tudi
za spremembo trajanja preizkusne dobe, določene s pogojno obsodbo z varstvenim
nadzorstvom.
(3) Domače sodišče odloča o
izvrševanju, spremembi, preklicu in prenehanju ukrepov iz prvega odstavka
skladno s pravom Republike Slovenije.
(4) Domače sodišče se lahko s sklepom
izreče za nepristojno za vse nadaljnje odločitve iz prvega odstavka tega člena,
če:
-       
obsojena oseba pobegne ali nima več stalnega ali začasnega prebivališča
na ozemlju Republike Slovenije ali
-       
pristojni organ države izdaje zaradi kazenskega pregona zaradi storitve
novega kaznivega dejanja na ozemlju države izdaje zaprosi za prenos
pristojnosti.
(5) Domače sodišče se s sklepom izreče
za nepristojno in vrne zadevo v nadaljnje odločanje organu države
izdajateljice, če je bila s tujo odločbo izrečena alternativna sankcija, pa v
njej ni določena kazen zapora v primeru neizpolnjevanja navodil, ali je bila s
tujo odločbo izrečena pogojna odložitev izreka kazni, kadar domače sodišče
oceni, da je potrebno zaradi neizpolnjevanja navodil spremeniti ali preklicati
izrečeno sankcijo.
Ustavitev izvrševanja
176. člen
Izvrševanje se nemudoma ustavi, če:
-       
se domače sodišče izreče za nepristojno po četrtem in petem odstavku
prejšnjega člena;
-       
domače sodišče prejme obvestilo pristojnega organa države izdaje, da je
treba izvrševanje nemudoma ustaviti.
Obveščanje države izdaje
177. člen
(1) Domače sodišče mora pristojni
organ države izdaje nemudoma obvestiti:
1.     
če skladno s tretjim odstavkom 167. člena tega zakona posreduje sodbo in
potrdilo organu, ki je pristojen za njeno priznanje;
2.     
če ukrepa varstvenega nadzorstva ni mogoče izvršiti, saj po posredovanju
potrdila in sodbe obsojene osebe ni najti na ozemlju Republike Slovenije;
3.     
o pravnomočnosti odločbe o priznanju tuje odločbe, vključno z datumom
pravnomočnosti;
4.     
o zavrnitvi priznanja tuje odločbe na podlagi 165. člena tega zakona, z
obrazložitvijo takšne odločitve;
5.     
o morebitni odločitvi o prilagoditvi narave ali trajanja ukrepa
varstvenega nadzorstva ali alternativne sankcije ali trajanja preizkusne dobe v
skladu s 172. členom tega zakona, z obrazložitvijo takšne odločitve;
6.     
o morebitni odločitvi, da se ukrep varstvenega nadzorstva ne izvrši
zaradi pomilostitve ali amnestije skupaj z obrazložitvijo takšne odločitve;
7.     
o spremembi ukrepa varstvenega nadzorstva, ki je bil izrečen z odločbo
tujega organa;
8.     
o preklicu pogojne obsodbe z varstvenim nadzorstvom in preklicu odločbe,
s katero se storilcu kaznivega dejanja izreka eden ali več ukrepov varstvenega
nadzorstva;
9.     
o izvršitvi ukrepa varstvenega nadzorstva, takoj ko se ta izteče;
10.  
o vrnitvi pristojnosti v državo izdaje na podlagi četrtega in petega
odstavka 175. člena tega zakona.
(2) Obveščanje iz 10. točke prejšnjega
odstavka poteka na obrazcu iz Priloge 9 tega zakona.
17. poglavje 
Posredovanje odločbe domačega pristojnega organa, s katero je izrečena pogojna
obsodba z varstvenim nadzorstvom ali odločba o pogojnem odpustu z varstvenim
nadzorstvom, v priznanje in izvršitev drugi državi članici
Pogoji za posredovanje odločbe
pristojnega domačega organa
178. člen
(1) Če je osebi z odločbo domačega
sodišča ali drugega pristojnega organa izrečena pogojna obsodba z varstvenim
nadzorstvom ali odločba o pogojnem odpustu z varstvenim nadzorstvom, lahko
domače sodišče posreduje odločbo v priznanje in izvršitev:
a)     državi članici, v kateri ima obsojena oseba stalno ali začasno
prebivališče; ali
b)     kateri koli drugi državi članici, katere pristojni organ soglaša s
posredovanjem sodbe in potrdila, če bo izvrševanje ukrepa v tej državi
pripomoglo k socialni rehabilitaciji obsojene osebe.
(2) Domače sodišče ali drugi pristojni
organ lahko posreduje odločbo v priznanje in izvršitev drugi državi članici
samo, če je obsojena oseba izrazila soglasje, da se odločba pošlje v to državo
članico.
Posredovanje potrdila in odločbe
179. člen
(1) Pravnomočno odločbo, s katero je
izrečena pogojna obsodba z varstvenim nadzorstvom ali odločba o pogojnem
odpustu z varstvenim nadzorstvom, in izpolnjen ter potrjen obrazec iz druge
alinee prvega odstavka 181. člena tega zakona, posreduje pristojnemu
izvršitvenemu organu druge države članice domače sodišče, ki je pristojno za
izvršitev kazni, če so izpolnjeni pogoji iz prejšnjega člena.
(2) Domače sodišče pri odločanju, ali
naj posreduje odločbo, s katero je izreklo pogojno obsodbo z varstvenim
nadzorstvom ali odločbo o pogojnem odpustu z varstvenim nadzorstvom, v postopek
priznanja in izvršitve v drugo državo članico, če gre za državo točke b. prvega
odstavka 178. člena tega zakona, upošteva možnost uspešne, ponovne vključitve
obsojene osebe v družbo in njeno olajšano socialno rehabilitacijo. Pri tem
upošteva zlasti njene družinske, jezikovne, kulturne, ekonomske ali socialne in
druge vezi z državo izvršitve.
Posvetovanja
180. člen
(1) Domače sodišče lahko od
pristojnega organa države izvršitve zahteva pojasnila v zvezi z določbami
zakonodaje države izvršitve glede izvrševanja izrečene sankcije.
(2) Pred posredovanjem potrdila in
odločbe v državo iz točke b) prvega odstavka 178. člena tega zakona, mora
domače sodišče pridobiti soglasje pristojnega organa države izvršitve za
posredovanje potrdila in odločbe.
Postopek
181. člen
(1) Domače sodišče mora pristojnemu
organu države izvršitve posredovati:
-       
pravnomočno odločbo, s katero je bil izrečen ukrep iz 163. člena tega
zakona, ki ga je treba izvršiti;
-       
izpolnjenega in potrjenega obrazca iz Priloge 8 tega zakona;
-       
prevod potrdila v uradni jezik države izvršitve ali drug jezik, ki ga ta
sprejme.
(2) Potrdilo in listine se lahko
istočasno pošlje le eni državi članici.
Umik listin
182. člen
Če tuja država še ni prevzela nadzora nad
izvrševanjem ukrepov, lahko domače sodišče umakne potrdilo v desetih dneh po:
1.     
prejemu obvestila o najdaljšem času trajanja odvzema prostosti za
kaznivo dejanje, ki se po pravu države izvršitve lahko izreče obsojeni osebi v
primeru kršitve naloženih obveznosti;
2.     
prejemu obvestila tujega organa o morebitni odločitvi za prilagoditev
narave ali trajanja ukrepa varstvenega nadzorstva ali alternativne sankcije
oziroma trajanja preizkusne dobe.
Obvestilo državi izvršitve
183. člen
Domače sodišče mora, s tem da navede
razloge, pristojni organ države izvršitve nemudoma obvestiti
1.     
o vseh okoliščinah, ki bi lahko imele za posledico spremembo ali preklic
ukrepa varstvenega nadzorstva ali alternativne sankcije oziroma preklic odločbe
o pogojnem odpustu z varstvenim nadzorstvom;
2.     
če se mora izvrševanje odločbe ustaviti zaradi izdanih aktov amnestije
oziroma pomilostitve v Republiki Sloveniji.
Pristojnost organov RS in uporaba
prava RS po prenosu nadzorstva v tujino
184. člen
(1) Po prejemu obvestila o
pravnomočnosti odločbe v državi izvršitve preneha pristojnost organov Republike
Slovenije za izvrševanje ukrepa varstvenega nadzorstva ali alternativne
sankcije.
(2) Pristojni organi v Republiki
Sloveniji ponovno pridobijo pristojnost za izvrševanje ukrepa varstvenega
nadzorstva ali alternativne sankcije, če pristojni organ države izvršitve
zaradi pobega obsojene osebe ali prenehanja bivanja osebe v državi izvršitve obvesti
domače sodišče o vrnitvi pristojnosti na organe Republike Slovenije.
(3) Pristojni organi v Republiki
Sloveniji ponovno pridobijo pristojnost za izvrševanje ukrepa varstvenega
nadzorstva ali alternativne sankcije tudi, če pristojni organ države izvršitve
ugodi prošnji domačega sodišča za vrnitev pristojnosti v Republiko Slovenijo,
ker zoper obsojeno osebo teče nov kazenski postopek v Republiki Sloveniji.
(4) V primeru, ko se izvrševanje
ukrepa v skladu z drugim in tretjim odstavkom tega člena nadaljuje v Republiki
Sloveniji, domače sodišče upošteva dobo trajanja ukrepa varstvenega nadzorstva
ali alternativne sankcije v državi izvršitve.
17.a poglavje 
Priznanje in izvršitev evropske odredbe o zaščiti, ki jo je sprejel pravosodni
ali enakovreden organ druge države članice ter izdaja evropske odredbe o
zaščiti s strani pristojnega domačega sodišča
Temeljne določbe o zaščitnih ukrepih
184.a člen
(1) To poglavje določa pravila, po katerih
domače sodišče izda evropsko odredbo o zaščiti ali prizna evropsko odredbo o
zaščiti, ki jo je izdal pristojni pravosodni organ ali enakovredni organ druge
države članice, ter pravila glede izvrševanja evropskih odredb o zaščiti, ki so
bile priznane s strani domačih sodišč.
(2) Izrazi, uporabljeni v tem poglavju,
imajo naslednji pomen:
-       
»evropska odredba o zaščiti« pomeni odločbo, ki jo izda pravosodni ali
enakovredni organ države članice z namenom, da na njeni podlagi pravosodni ali
enakovredni organ druge države članice, v skladu s svojo nacionalno zakonodajo
odredi in izvrši ustrezne ukrepe za neprekinjeno zaščito zaščitene osebe;
-       
»zaščitni ukrep« pomeni odločbo v kazenski zadevi, izdano v državi
izdaje v skladu z nacionalno zakonodajo in postopki, s katero se osebi, ki
ogroža, izreka eno ali več prepovedi ali omejitev iz tretjega odstavka 184.č
člena tega zakona za zaščito zaščitene osebe pred kaznivim dejanjem, ki lahko
ogrozi njeno življenje, telesno ali duševno celovitost, dostojanstvo, osebno
svobodo ali spolno nedotakljivost;
-       
»zaščitena oseba« pomeni fizično osebo, ki je zaščitena na podlagi
zaščitnega ukrepa, sprejetega v državi izdaje; tudi sorodnik glavne zaščitene
osebe, kot je določen v zakonu, ki ureja preprečevanje nasilja v družini, lahko
zaprosi za evropsko odredbo o zaščiti, če je bil tudi zanj sprejet zaščitni
ukrep;
-       
»oseba, ki ogroža« pomeni fizično osebo, ki ji je izrečena ena ali več
prepovedi ali omejitev iz tretjega odstavka 184.č člena tega zakona;
-       
»država izdaje« pomeni državo članico, v kateri je bil sprejet zaščitni
ukrep, na podlagi katerega se izda evropska odredba o zaščiti;
-       
»država izvršitve« pomeni državo članico, ki ji je bila posredovana
evropska odredba o zaščiti z namenom, da bi to odredbo priznala;
-       
»država nadzora« pomeni državo članico, ki ji je bila posredovana
odločba na podlagi 178. člena tega zakona ali odločba o nadzornih ukrepih na
podlagi 118. člena tega zakona.
(3) Pristojni organ države izvršitve v
skladu z zakonodajo ni dolžan sprejeti enakega zaščitnega ukrepa, kot je bil
sprejet v državi izdaje, in lahko ustrezno presodi, da sprejme zakonit ukrep,
za katerega odloči, da je v primerljivem primeru v skladu z zakonodajo ter
primeren za zagotavljanje neprekinjene zaščite zaščitene osebe z vidika
zaščitnega ukrepa, sprejetega v državi izdaje in navedenega v evropski odredbi
o zaščiti.
Uporaba drugih predpisov in razmerje
do drugih predpisov
184.b člen
(1) Pristojni organi v Republiki Sloveniji
ob uporabi tega poglavja upoštevajo tudi določbe drugih predpisov glede zaščite
žrtev, splošne varnosti ter varovanja javnega reda in miru.
(2) To poglavje ne vpliva na uporabo Uredbe
(ES) št. 44/2001, Uredbe (ES) št. 2201/2003, ter na uporabo Uredbe
(EU) št. 606/2013 o vzajemnem priznavanju zaščitnih ukrepov v civilnih zadevah,
Haaške konvencije iz leta 1996 o pristojnosti, veljavni zakonodaji, priznanju,
izvrševanju in sodelovanju v zvezi z odgovornostjo staršev in ukrepih za
varstvo otrok ali na uporabo Haaške konvencije iz leta 1980 o civilnopravnih
vidikih mednarodne ugrabitve otrok.
(3) To poglavje ne vpliva na izvajanje
določb iz 12., 13., 16. in 17. poglavja tega zakona.
Pristojni organi
184.c člen
(1) Za izdajo evropske odredbe o zaščiti in
za odločanje o njenem priznanju ter za posvetovanje s pristojnim organom države
izdaje oziroma države izvršitve, je pristojno okrožno sodišče na območju stalnega
ali začasnega prebivališča zaščitene osebe v Republiki Sloveniji.
(2) Če se pristojnega sodišča ne da
določiti po prejšnjem odstavku, je pristojno Okrožno sodišče v Ljubljani.
(3) Če sodišče, ki je prejelo evropsko
odredbo o zaščiti, ni pristojno, da bi jo priznalo, nemudoma odstopi zadevo po
uradni dolžnosti pristojnemu sodišču in o tem pisno obvesti pristojni organ
države izdaje, ki je evropsko odredbo o zaščiti poslal v priznanje in izvršitev
ter o tem pisno obvesti zaščiteno osebo.
Postopek za izdajo evropske odredbe o
zaščiti
184.č člen
(1) Evropsko odredbo o zaščiti izda domače
sodišče na predlog zaščitene osebe, ki želi, da se zaščita, ki jo uživa v
Republiki Sloveniji, izvaja v drugi državi članici, v kateri bo prebivala ali
tam že prebiva, ali če se zaščitena oseba odloči, da se bo zadrževala ali se že
zadržuje v drugi državi članici. Predlog lahko vloži tudi skrbnik, zakoniti
zastopnik ali pooblaščenec zaščitene osebe.
(2) Zaščitena oseba ima pravico do
prevajanja in tolmačenja ter do brezplačne pravne pomoči v skladu z določili
zakona, ki ureja kazenski postopek, in zakonom, ki ureja brezplačno pravno
pomoč.
(3) Domače sodišče lahko izda evropsko
odredbo o zaščiti le, če je pristojni organ v skladu z zakonom, ki ureja naloge
in pooblastila policije, ali v skladu z zakonom, ki ureja kazenski postopek,
predhodno sprejel zaščitni ukrep za neprekinjeno zaščito zaščitene osebe, s
katerim je bila zoper osebo, ki ogroža, izrečena ena ali več izmed naslednjih
prepovedi ali omejitev:
a)     prepoved vstopa na določene kraje, mesta ali območja, na katerih
zaščitena oseba  prebiva ali jih obiskuje;
b)     prepoved ali ureditev stikov z zaščiteno osebo v kakršni koli
obliki, tudi po telefonu, elektronski ali navadni pošti, telefaksu ali kako
drugače;
c)     prepoved ali ureditev približevanja zaščiteni osebi na krajšo
razdaljo od predpisane.
(4) Če vloži zaščitena oseba prošnjo za
izdajo evropske odredbe o zaščiti pri domačem sodišču, jo domače sodišče
nemudoma posreduje pristojnemu organu v državi izdaje oziroma centralnemu organu,
če ni možno določiti pristojnega organa.
Upoštevanje posebnih okoliščin
184.d člen
Pri odločitvi o izdaji evropske odredbe o
zaščiti domače sodišče upošteva predvsem nujnost potrebe po zaščiti ter čas, v
katerem namerava zaščitena oseba prebivati ali se zadrževati v državi
izvršitve. Domače sodišče lahko zahteva od zaščitene osebe dodatne informacije,
za katere oceni, da so potrebne za njegovo odločitev.
Pravice osebe, ki ogroža
184.e člen
(1) Oseba, ki ogroža, ima pred izdajo
evropske odredbe o zaščiti pravico do zaslišanja glede zaščitnega ukrepa, ki je
bil sprejet na podlagi zakona, ki ureja naloge in pooblastila policije, ali na
podlagi zakona, ki ureja kazenski postopek, pred pristojnim domačim sodiščem.
(2) Oseba, ki ogroža, ima pravico do prevajanja
in tolmačenja ter do brezplačne pravne pomoči v skladu z določili zakona, ki
ureja kazenski postopek, in zakona, ki ureja brezplačno pravno pomoč.
(3) Zaslišanje osebe, ki ogroža, se lahko
opravi tudi z uporabo videokonference po postopku in pogojih, ki jih zakon
določa v skladu z ustrezno ureditvijo pomoči in sodelovanja po mednarodnem
pravu in pravu Evropske unije.
Rok v katerem odloči domače sodišče o
predlogu za izdajo evropske odredbe o zaščiti
184.f člen
Pristojno domače sodišče s sklepom odloči o
priznanju ali zavrnitvi evropske odredbe o zaščiti v roku deset dni od prejema
zaprosila za izdajo evropske odredbe o zaščiti.
Oblika in vsebina evropske odredbe o
zaščiti
184.g člen
(1) Evropska odredba o zaščiti se izda na
obrazcu iz Priloge 17, ki je sestavni del tega zakona, in mora vsebovati
naslednje podatke:
a)     identiteto in državljanstvo zaščitene osebe ter identiteto in
državljanstvo skrbnika ali zastopnika, če je zaščitena oseba mladoletna ali
poslovno nesposobna;
b)     datum, od katerega namerava zaščitena oseba prebivati ali se
zadrževati v državi izvršitve, in obdobje oziroma obdobja bivanja v tej državi,
če je to znano;
c)     ime, naslov, telefonsko številko, številko telefaksa in elektronski
naslov pristojnega domačega sodišča;
č)    navedbo pravnega akta (na primer številko in datum), ki vsebuje
zaščitni ukrep, na podlagi katerega se izda evropska odredba o zaščiti;
d)     povzetek dejstev in okoliščin, zaradi katerih je bil v Republiki
Sloveniji sprejet zaščitni ukrep;
e)     prepovedi ali omejitve, izrečene osebi, ki ogroža, z zaščitnim
ukrepom, na katerem temelji evropska odredba o zaščiti, njihovo trajanje in
navedbo morebitne sankcije v primeru kršitve kakršnih koli prepovedi ali
omejitve;
f)      uporabo morebitnega tehničnega pripomočka, ki je bil priskrbljen
zaščiteni osebi ali osebi, ki ogroža, kot sredstvo za izvršitev zaščitnega
ukrepa;
g)     identiteto in državljanstvo osebe, ki ogroža, ter kontaktne podatke
te osebe;
h)     navedbo, ali sta bila zaščitena oseba oziroma oseba, ki ogroža, v
državi izdaje deležna brezplačne pravne pomoči, kadar ima pristojni organ
države izdaje, brez dodatnega poizvedovanja, na voljo ta podatek;
i)       kjer je to primerno, opis drugih okoliščin, ki bi lahko vplivale na
oceno ogroženosti, ki preti zaščiteni osebi;
j)       po potrebi izrecno navedbo, da je bila odločba na podlagi člena
178. tega zakona, ali odločba o nadzornih ukrepih na podlagi 118. člena tega
zakona že posredovana državi nadzora, če ta ni država izvršitve evropske
odredbe o zaščiti, in podatke o pristojnem organu te države za izvršitev takšne
odločbe;
k)     druge podatke, ki so nujni ali potrebni za odločanje o odredbi.
(2) Pristojno domače sodišče izvod odredbe
iz prejšnjega odstavka posreduje zaščiteni osebi.
Posredovanje evropske odredbe o
zaščiti pristojnim organom izvršitve druge države članice ter občevanje med
organi
184.h člen
(1) Pristojno domače sodišče posreduje
evropsko odredbo o zaščiti pristojnemu organu izvršitve v pisni obliki ter pod
pogoji, ki omogočajo prejemniku, da preveri verodostojnost, skupaj s prevodom
ali v uradnem jeziku ali v enem od uradnih jezikov države izvršitve ali v enem
od uradnih jezikov institucij Evropske unije, ki ga ta država sprejema.
(2) Če domače sodišče ne more
identificirati pristojnega organa v državi izvršitve, posreduje evropsko
odredbo o zaščiti centralnemu organu, ali ministrstvu, pristojnemu za
pravosodje države izvršitve.
(3) Pristojno domače sodišče pošlje kopijo
evropske odredbe o zaščiti tudi organu Republike Slovenije, ki je sprejel
zaščitni ukrep, na podlagi katerega je bila izdana evropska odredba o zaščiti.
(4) Domače sodišče se nemudoma odzove na
pozive pristojnega organa v državi izvršitve glede izvrševanja ukrepov.
Zavrnitev izdaje evropske odredbe o
zaščiti
184.i člen
Če domače sodišče zavrne izdajo evropske
odredbe o zaščiti, zaščiteno osebo pisno obvesti o možnosti pritožbe. Rok za
pritožbo je osem dni. Izvenobravnavni senat okrožnega sodišča mora o pritožbi
odločiti v osmih delovnih dneh.
Sprememba ali prenehanje nacionalnega
zaščitnega ukrepa, ki je podlaga evropske odredbe o zaščiti
184.j člen
(1) Domači pristojni organi in sodišča
imajo izključno pristojnost za sprejemanje odločitev v skladu z zakonodajo
Republike Slovenije o:
a)     podaljšanju, preverjanju, spremembi, preklicu in umiku zaščitnega
ukrepa in posledično evropske odredbe o zaščiti;
b)     izreku ukrepa odvzema prostosti kot posledica preklica zaščitnega
ukrepa, če je bil zaščitni ukrep izrečen z odločbo na podlagi 178. člena tega
zakona, ali z odločbo o nadzornih ukrepih na podlagi 118. člena tega zakona.
(2) Če je bila odločba na podlagi 178.
člena tega zakona, ali odločba o nadzornih ukrepih na podlagi 118. člena tega
zakona že posredovana drugi državi članici ali se ji posreduje po izdaji
evropske odredbe o zaščiti, se nadaljnje odločitve sprejmejo v skladu z
določbami 13. ali 17. poglavja tega zakona.
(3) Če je z odločbo v skladu s 178.
členom tega zakona izrečen zaščitni ukrep, ki je bila drugi državi članici že
posredovana ali se ji posreduje po izdaji evropske odredbe o zaščiti, ter je
pristojni organ države nadzora sprejel nadaljnje odločitve v skladu s 175.
členom tega zakona, ki vplivajo na obveznosti ali navodila iz zaščitnega
ukrepa, domače sodišče evropsko odredbo o zaščiti nemudoma ustrezno podaljša,
preveri, spremeni, prekliče ali umakne.
(4) Domače sodišče nemudoma pisno
obvesti pristojni organ države izvršitve o vsaki odločitvi, sprejeti v skladu s
prvim ali tretjim odstavkom tega člena.
Priznanje evropske odredbe o zaščiti
in prilagoditev
184.k člen
(1) Domače sodišče o priznanju evropske
odredbe o zaščiti odloča na podlagi obrazca iz Priloge 17, ki ga je izpolnil in
potrdil pristojni organ države izdaje. Če evropska odredba o zaščiti ni
sestavljena v slovenskem jeziku ali ji ni priložen prevod v slovenski ali
angleški jezik, domače sodišče o tem pisno obvesti pristojni organ države izdaje
ter mu določi primeren rok, da predloži prevod v slovenski ali angleški jezik.
Glede na okoliščine primera lahko tudi domače sodišče odredi prevod evropske
odredbe o zaščiti v slovenski ali angleški jezik.
(2) Če domače sodišče meni, da so informacije,
prejete z evropsko odredbo o zaščiti nepopolne, o tem nemudoma pisno obvesti
pristojni organ države izdaje in mu določi primeren rok za posredovanje
potrebnih informacij.
(3) Domače sodišče v postopku odločanja o
priznanju preveri, ali so podani vsi pogoji za priznanje posredovane evropske
odredbe o zaščiti. Domače sodišče lahko zahteva, da mu pristojni organ države
izdaje pošlje izvirnik odločbe evropske odredbe o zaščiti.
(4) Domače sodišče brez nepotrebnega
odlašanja, najpozneje pa v roku deset dni po prejemu evropske odredbe o
zaščiti, s sklepom prizna navedeno odredbo in določi kazenske ali civilne
ukrepe, ki v največji možni meri ustrezajo zaščitnemu ukrepu, sprejetemu v
državi izdaje, in so dopustni v skladu z zakonom, ki ureja naloge ali pooblastila
policije, ali v skladu z zakonom, ki ureja kazenski postopek, ali v skladu z
zakonom, ki ureja preprečevanja nasilja v družini, razen v primeru izpolnjenih
pogojev za zavrnitev iz 184.m člena tega zakona. Evropska odredba o zaščiti se
prizna z enakim prednostnim redom, kot bi veljal v podobnem primeru, urejenem s
pravim redom države izdaje te odredbe, ob upoštevanju vseh konkretnih okoliščin
primera, vključno z nujnostjo zadeve, predvidenim datumom prihoda zaščitene
osebe na ozemlje države izvršitve in, če je možno, stopnjo ogroženosti
zaščitene osebe.
(5) Domače sodišče pisno obvesti
osebo, ki ogroža, pristojni organ države izdaje in zaščiteno osebo o vseh
ukrepih, sprejetih v skladu s prejšnjim odstavkom tega člena. Osebi, ki ogroža,
se ne razkrije naslov ali drugi kontaktni podatki zaščitene osebe, razen če to
ni potrebno zaradi izvrševanja ukrepa.
Zaslišanje osebe, ki ogroža
184.l člen
(1) Domače sodišče lahko v postopku
odločanja o priznanju evropske odredbe o zaščiti ali v primeru njenega kršenja
zasliši osebo, ki ogroža, tudi če ta na ozemlju Republike Slovenije nima
stalnega ali začasnega prebivališča:
-       
glede prilagoditve zaščitnih ukrepov,
-       
glede kršitve zaščitnih ukrepov.
(2) Oseba, ki ogroža, ima pravico do
prevajanja in tolmačenja ter do brezplačne pravne pomoči v skladu z določili
zakona, ki ureja kazenski postopek, in zakona, ki ureja brezplačno pravno
pomoč.
(3) Zaslišanje osebe, ki ogroža, se lahko
opravi tudi z uporabo videokonference po postopku in pogojih, ki jih zakon
določa v skladu z ustrezno ureditvijo pomoči in sodelovanja po mednarodnem
pravu in pravu Evropske unije.
Razlogi za zavrnitev priznanja
evropske odredbe o zaščiti
184.m člen
(1) Domače sodišče s sklepom zavrne
priznanje evropske odredbe o zaščiti, če:
a)     se zaščitni ukrep nanaša na dejanje, ki po zakonu Republike
Slovenije ni določeno kot kaznivo dejanje;
b)     gre za mladoletno osebo, mlajšo od 14 let, ki ne more biti kazensko
odgovorna;
c)     je osebi, ki ogroža, v skladu z zakonodajo Republike Slovenije,
podeljena imuniteta, kar onemogoča sprejetje ukrepov na podlagi evropske
odredbe o zaščiti;
č)    je kazenski pregon zoper osebo, ki ogroža, za dejanje ali ravnanje
po zakonodaji Republike Slovenije zastaral in sodi to dejanje ali ravnanje v
pristojnost Republike Slovenije;
d)     zaščita izhaja iz izvršitve sankcije ali ukrepa, za katerega v
skladu z zakonom Republike Slovenije velja amnestija in sodi to dejanje ali
ravnanje v pristojnost Republike Slovenije;
e)     bi bilo priznanje evropske odredbe o zaščiti v nasprotju z načelom
prepovedi ponovnega obravnavanja;
f)      se zaščitni ukrep nanaša na kaznivo dejanje, ki se po zakonodaji
Republike Slovenije obravnava, kot da je bilo v celoti ali v pretežnem ali
bistvenem delu storjeno na njenem ozemlju.
(2) Domače sodišče lahko zavrne priznanje
evropske odredbe o zaščiti, če:
a)     evropska odredba o zaščiti ni popolna ali ni bila dopolnjena v
roku, ki ga je določilo domače sodišče;
b)     zahteve glede evropske odredbe o zaščiti niso izpolnjene, ker ni
izrečena ena ali več naslednjih prepovedi ali omejitev:
- 
prepoved vstopa na določene kraje, mesta ali območja, na katerih
zaščitena oseba prebiva ali jih obiskuje,
- 
prepoved ali ureditev stikov z zaščiteno osebo v kakršni koli obliki,
tudi po telefonu, elektronski ali navadni pošti, telefaksu ali kako drugače,
ali
- 
prepoved ali ureditev približevanja zaščiteni osebi na krajšo razdaljo
od predpisane.
(3) Če domače sodišče zavrne priznanje
evropske odredbe o zaščiti zaradi enega od razlogov iz prvega ali drugega
odstavka tega člena:
-       
nemudoma pisno obvesti organ izdaje evropske odredbe o zaščiti in
zaščiteno osebo o zavrnitvi in o razlogih za zavrnitev;
-       
če je to primerno, pisno obvesti zaščiteno osebo o možnosti, da zaprosi
za sprejem zaščitnega ukrepa v skladu z zakonom, ki ureja naloge in pooblastila
policije, ali v skladu z zakonom, ki ureja kazenski postopek, ali v skladu z
zakonom, ki ureja preprečevanja nasilja v družini;
-       
pisno obvesti zaščiteno osebo o vseh veljavnih pravnih sredstvih, ki so
po zakonodaji Republike Slovenije dopustna zoper sklep o zavrnitvi.
Sklep o priznanju ali zavrnitvi
evropske odredbe o zaščiti
184.n člen
(1) Sklep o priznanju evropske odredbe o
zaščiti mora obsegati naslednje podatke:
-       
podatke o osebi, ki ogroža, iz Priloge 18, ki je sestavni del tega
zakona, in o zaščiteni osebi iz Priloge 17 v skladu z omejitvami iz četrtega
odstavka tega člena,
-       
naziv organa, katerega odločba je predmet odločanja,
-       
opravilno številko in datum izdaje evropske odredbe o zaščiti,
-       
vrsto zaščitnega ukrepa oziroma ukrepov,
-       
opis kaznivega dejanja oziroma ocena ogroženosti,
-       
predpise države izdaje, ki so bili uporabljeni pri izdaji evropske
odredbe o zaščiti,
-       
vrsto in naravo zaščitnega ukrepa (oziroma ukrepov), ki ustreza evropski
odredbi o zaščiti in se bo izvrševal v Republiki Sloveniji, po potrebi pa tudi
natančnejši obseg in način njegovega izvrševanja zaradi prilagoditve zakonodaji
Republike Slovenije,
-       
čas trajanja zaščitnega ukrepa,
-       
najdaljši možni čas izvrševanja zaščitnega ukrepa v skladu z zakonodajo
Republike Slovenije in zakonske zahteve glede podaljševanja ali preizkušanja
razlogov za njegovo izvrševanje,
-       
pristojne organe, ki bodo sodelovali pri izvrševanju zaščitnih ukrepov,
in njihove naloge,
-       
druge podatke, ki so nujni ali potrebni za izvrševanje evropske odredbe
o zaščiti.
(2) Sklep o zavrnitvi evropske odredbe o
zaščiti mora obsegati zlasti:
-       
podatke o osebi, ki ogroža, in o zaščiteni osebi pod pogojem iz četrtega
odstavka tega člena,
-       
naziv organa, katerega odločba je predmet odločanja,
-       
opravilno številko in datum izdaje evropske odredbe o zaščiti,
-       
zavrnitvene razloge.
(3) Sklep o priznanju ali zavrnitvi
priznanja mora biti obrazložen.
(4) Sklep o priznanju ali zavrnitvi
priznanja se vroči osebi, ki ogroža, in zaščiteni osebi. Osebi, ki ogroža, se
ne razkrije naslova ali drugih kontaktnih podatkov zaščitene osebe, razen če to
ni potrebno zaradi izvrševanja ukrepa.
(5) Zoper sklep o priznanju ali zavrnitvi
priznanja se smeta oseba, ki ogroža, in zaščitena oseba pritožiti v roku osmih
dni od vročitve sklepa. Sodišče pisno obvesti osebo, ki ogroža, in zaščiteno
osebo, o možnosti pritožbe. Izvenobravnavni senat okrožnega sodišča mora o
pritožbi odločiti v roku osmih delovnih dni. Pritožba zoper sklep ne zadrži
izvršitve.
Odreditev izvršitve zaščitnih ukrepov
in njihovo izvrševanje
184.o člen
(1) Domače sodišče brez odlašanja odredi izvršitev
evropske odredbe o zaščiti, ki jo je priznalo, in jo pošlje enoti policije, ki
je po zakonodaji Republike Slovenije pristojna za neposredno izvrševanje
zaščitnih ukrepov.
(2) Domače sodišče lahko kadarkoli med
izvrševanjem zaščitnih ukrepov pozove pristojni organ v državi izdaje, da se
opredeli, ali je v okoliščinah konkretnega primera izvrševanje zaščitnega
ukrepa še potrebno oziroma primerno.
Sprememba evropske odredbe o zaščiti
184.p člen
Domače sodišče po prejemu obvestila, da je
pristojni organ države izdaje izdal, podaljšal, preveril, spremenil, preklical
ali umaknil evropsko odredbo o zaščiti, po potrebi:
a)     spremeni ukrepe, sprejete na podlagi evropske odredbe o zaščiti, v
skladu s 184.k členom tega zakona, ali
b)     zavrne izvršitev spremenjene prepovedi ali omejitve, če ta ne
ustreza vrstam prepovedi ali omejitev iz b) točke drugega odstavka 184.m člena
tega zakona, ali če so podatki, poslani z evropsko odredbo o zaščiti nepopolni
ali niso bili dopolnjeni v roku, ki ga je določil pristojni organ države
izvršitve v skladu z drugim odstavkom 184.k člena tega zakona.
Razlogi za prenehanje izvrševanja
zaščitnih ukrepov, sprejetih na podlagi evropske odredbe o zaščiti
184.r člen
(1) Domače sodišče lahko odredi policiji,
da preneha izvrševati ukrepe, ki so bili sprejeti zaradi izvršitve evropske
odredbe o zaščiti:
a)     če obstajajo okoliščine, ki jasno kažejo, da zaščitena oseba ne
prebiva ali se ne zadržuje več na ozemlju Republike Slovenije, ali da je
dokončno zapustila ozemlje Republike Slovenije,
b)     če se v skladu z nacionalno zakonodajo izteče najdaljši možni čas
trajanja ukrepov, sprejetih zaradi izvršitve evropske odredbe o zaščiti,
c)     v primeru iz točke b) prejšnjega člena, ali
č)    če je po priznanju evropske odredbe o zaščiti domače sodišče
pristojnemu organu v Republiki Sloveniji posredovalo odločbo, izdano na podlagi
162. člena tega zakona, ali odločbo o nadzornih ukrepih po 97. členu tega
zakona.
(2) Domače sodišče o odločitvi iz
prejšnjega odstavka nemudoma obvesti pristojni organ države izdaje, če je to
mogoče, pa tudi zaščiteno osebo.
(3) Pred prenehanjem izvrševanja ukrepov v
skladu s točko b) prvega odstavka tega člena lahko domače sodišče pozove
pristojni organ države izdaje, da zagotovi informacije o tem, ali je zaščita,
ki se izvaja na podlagi evropske odredbe o zaščiti, še vedno potrebna glede na
okoliščine konkretnega primera.
Kršitev ukrepa ali ukrepov, sprejetih
na podlagi evropske odredbe o zaščiti ter obveščanje države izdaje in nadzora
184.s člen
(1) Domače sodišče pisno obvesti pristojni
organ države izdaje ali države nadzora o vsaki kršitvi ukrepa ali ukrepov,
sprejetih na podlagi evropske odredbe o zaščiti. Obvestilo se posreduje na
obrazcu iz Priloge 18, ki se mu predloži prevod v angleškem jeziku oziroma se
obrazec izpolni v angleškem jeziku.
(2) V primeru kršitve enega ali več
ukrepov, ki jih je izreklo po priznanju evropske odredbe o zaščiti, je domače
sodišče v skladu s prejšnjim odstavkom pristojno, da:
a)     izreče kazenske sankcije in vse ustrezne ukrepe zaradi kršitve, ki
ima znake kaznivega dejanja po zakonodaji Republike Slovenije;
b)     v zvezi s kršitvijo izreče vse potrebne dodatne ukrepe, ki nimajo
kazenskopravne narave;
c)     izreče vse nujne in začasne ukrepe v skladu z zakonodajo Republike
Slovenije, da se prepreči kršitev, dokler država izdaje, kadar je to potrebno,
ne sprejme nadaljnje odločitve.
(3) Domače sodišče lahko pristojnemu organu
v državi izdaje ali državi nadzora posreduje kakršne koli podatke o tveganju,
ki ga oseba, ki ogroža, utegne predstavljati za zaščiteno osebo in širšo
oziroma splošno javnost.
18. poglavje 
Priznanje in izvršitev odločbe, s katero je v drugi državi članici izrečena
denarna kazen
Pogoji za priznanje in izvršitev
185. člen
(1) Domače sodišče po določbah tega
poglavja izvrši pravnomočno odločbo pristojnega organa države izdaje, s katero
je bila fizični ali pravni osebi (v nadaljnjem besedilu: oseba) za kršitve
predpisov izrečena denarna sankcija v kazenskem ali prekrškovnem postopku.
(2) Po prejšnjem odstavku se prizna in
izvrši:
1.     
odločba sodišča, s katero je bila izrečena denarna sankcija za kaznivo
dejanje po pravu države izdaje;
2.     
odločba drugega organa, s katero je bila izrečena denarna sankcija za
kaznivo dejanje po pravu države izdaje, če je po pravu te države oseba imela
možnost zoper odločbo vložiti pravno sredstvo na sodišče, ki je pristojno
zlasti za kazenske zadeve;
3.     
odločba drugega organa, s katero je bila izrečena denarna sankcija za
dejanje, ki je po pravu države izdaje prekršek ali druga kršitev predpisa, če
je po pravu te države oseba imela možnost zoper odločbo vložiti pravno sredstvo
na sodišče, ki je pristojno zlasti za kazenske zadeve;
4.     
odločba sodišča, ki je pristojno zlasti za kazenske zadeve, v zvezi s
pravnim sredstvom zoper odločbo iz prejšnje točke.
(3) Denarna sankcija iz prejšnjih
odstavkov tega člena je obveznost plačila:
1.     
denarne kazni ali denarne globe;
2.     
premoženjskopravnega zahtevka oškodovanca, ki je z učinkom pravnomočno
razsojene stvari v celoti ali deloma prisojen v odločbi iz prejšnjega odstavka;
3.     
stroškov postopka, v katerem je bila izdana odločba iz prejšnjega
odstavka;
4.     
denarnega prispevka, ki je z odločbo iz prejšnjega odstavka naložen v
korist javne ustanove, v dobrodelne namene ali za povračilo škode žrtvam
kaznivih dejanj.
(4) Kot denarna sankcija po prejšnjem
odstavku se ne more izvršiti:
1.     
odločba o odvzemu premoženjske koristi, pridobljene s kaznivim dejanjem;
2.     
odločba o odvzemu predmetov, namenjenih za kazniva dejanja ali
pridobljenih s kaznivim dejanjem;
3.     
odločba o prisojenih civilnopravnih odškodninskih zahtevkih in
vzpostavitvi prejšnjega stanja, ki je izvršljiva v skladu z veljavno Uredbo
Sveta o pristojnosti in priznavanju ter izvrševanju sodnih odločb v civilnih in
gospodarskih zadevah.
Razlogi za zavrnitev
186. člen
Domače sodišče zavrne priznanje in ne
izvrši odločbe pristojnega organa države izdaje, s katero je bila izrečena
denarna sankcija, če:
1.     
denarna sankcija ne dosega zneska 70 eurov ali njegove protivrednosti po
menjalnem tečaju na dan izdaje odločbe;
2.     
je bilo dejanje, na katerem temelji odločba, storjeno v celoti ali delno
na ozemlju Republike Slovenije ali zunaj ozemlja države izdaje, če za taka
dejanja, storjena zunaj ozemlja Republike Slovenije, po pravu Republike
Slovenije pregon ni dopusten;
3.     
je bila zoper isto osebo zaradi istega dejanja izdana pravnomočna
odločba v Republiki Sloveniji ali če je bila taka pravnomočna odločba izdana in
izvršena v drugi državi članici;
4.     
dejanje, za katero je bila izrečena denarna sankcija, ne glede kateri so
njegovi znaki in kako je v odločbi opisano, po pravu Republike Slovenije ni
kaznivo dejanje niti prekršek, razen če gre za eno od kršitev iz 188. člena
tega zakona;
5.     
je dejanje, za katero je bila izrečena denarna sankcija, storila oseba,
ko še ni bila stara štirinajst let;
6.     
je zastarala izvršitev denarne sankcije za dejanje, ki je kaznivo oziroma
je prekršek po pravu Republike Slovenije;
7.     
je bila oseba za isto dejanje v Republiki Sloveniji ali v državi izdaje
deležna amnestije ali pomilostitve;
8.     
bi bila izvršitev v nasprotju s predpisi o imuniteti Republike
Slovenije;
9.     
glede na obrazec iz Priloge 10 tega zakona oseba v pisnem postopku, v
katerem je bila odločba izdana, v skladu s pravom države izdajateljice ni bila
osebno ali prek zastopnika, pooblaščenega v skladu z nacionalnim pravom,
obveščena o pravici, da izpodbija odločbo, in o rokih za takšno pravno
sredstvo;
10.  
glede na obrazec iz Priloge 10 tega zakona oseba ni bila osebno navzoča
na sojenju, na podlagi katerega je bila izdana odločba, razen, če so podani
pogoji, kot jih ta zakon določa za izvršitev naloga, izdanega na podlagi
sojenja v nenavzočnosti (prvi odstavek 13. člena tega zakona);
11.  
obstajajo utemeljeni razlogi za sklepanje, da je bila odločba izdana z
namenom kaznovanja osebe zaradi njenega spola, rase, vere, narodnosti,
državljanstva, jezika, političnega prepričanja ali spolne usmerjenosti ali da
bi oseba lahko bila iz teh razlogov v slabšem položaju;
12.  
bi bila izvršitev odločbe v nasprotju z določbami Ustave Republike
Slovenije o zagotavljanju pravice do sojenja brez nepotrebnega odlašanja, o
pravici do združevanja ali svobodi izražanja;
13.  
pristojni organ države izdaje ne pošlje ali ustrezno ne dopolni potrdila
ali ne posreduje dodatnih podatkov, potrebnih za odločitev.
Posvetovanje
187. člen
Preden domače sodišče v primerih iz 6., 9.,
10. in 13. točke prejšnjega člena odloči, da bo bodisi v celoti bodisi
delno zavrnilo priznanje in izvršbo odločbe, se na kakršen koli primeren način
posvetuje s pristojnim organom v državi izdajateljici in ga, kadar je to
ustrezno, zaprosi, da mu brez odlašanja posreduje informacije, ki jih
potrebuje.
Nedopustnost zavrnitve
188. člen
Brez ugotavljanja dvojne kaznivosti se pod
pogoji iz tega zakona priznajo in izvršijo denarne sankcije, izrečene za
kršitve, ki so po zakonu države izdaje opredeljene kot:
1.     
kazniva dejanja iz drugega odstavka 9. člena tega zakona;
2.     
ravnanja, ki so v nasprotju s predpisi o varnosti v cestnem prometu,
vključno s kršitvami pravil o številu ur vožnje in času počitka, ter predpisov
o nevarnem blagu;
3.     
tihotapljenje blaga;
4.     
kršitve pravic intelektualne lastnine;
5.     
grožnje in nasilna dejanja nad osebami, vključno z nasiljem na športnih
prireditvah;
6.     
kaznivo povzročanje škode;
7.     
tatvina;
8.     
kršitve, ki jih država izdaje določi pri izvrševanju obveznosti, ki
izhajajo iz pravnih aktov, sprejetih na podlagi Pogodbe o Evropskih skupnostih
ali naslova VI Pogodbe o Evropski uniji.
Pristojnost
189. člen
(1) Za odločanje o priznanju odločbe,
s katero je bila izrečena denarna sankcija iz 1. in 2. točke drugega odstavka
185. člena tega zakona je pristojen preiskovalni sodnik, iz 3. in 4. točke
drugega odstavka 185. člena tega zakona pa sodnik okrajnega sodišča.
(2) Krajevna pristojnost domačega
sodišča se določi po stalnem ali začasnem prebivališču osebe, zoper katero je
bila izrečena denarna sankcija, za pravno osebo pa se določi po sedežu, ki je
vpisan v register oziroma drugo predpisano evidenco, če ima v Republiki
Sloveniji podružnico, pa po kraju, kjer ima podružnico.
(3) Če se krajevne pristojnosti ne da
določiti po prejšnjem odstavku, se določi po kraju, v katerem ima oseba
premoženje ali dohodke, ki so predmet izvrševanja. Če je v predlogu glede
premoženja navedenih več sredstev ali več predmetov, je krajevno pristojno za
odločitev tisto sodišče, ki je pristojno po prvem navedenem sredstvu izvršbe.
(4) Če se pristojnega sodišča ne da
določiti po določbah prejšnjih odstavkov, je v skladu s prvim odstavkom tega
člena pristojno Okrožno sodišče v Ljubljani.
(5) Če domače sodišče, ki je prejelo
odločbo v priznanje in izvršitev, ni pristojno, nemudoma odstopi zadevo pristojnemu
sodišču.
(6) Za neposredno izvršitev odločbe je
pristojno domače sodišče ali drug organ, ki je po predpisih Republike Slovenije
pristojen za opravo posameznih izvršilnih dejanj za izvršitev denarne sankcije
enake vrste, izrečene v Republiki Sloveniji.
(7) Domača sodišča in drugi organi
lahko za pomoč pri pridobivanju pojasnil o tujem pravu, potrebnih v postopku
izvrševanja denarnih sankcij, zaprosijo ministrstvo.
Postopek odločanja
190. člen
(1) Domače sodišče o priznanju odloča
na podlagi naslednjih listin:
1.     
odločbe, s katero je bila izrečena denarna sankcija, ki jo je treba
izvršiti;
2.     
obrazca iz Priloge 10 tega zakona, ki ga je izpolnil in potrdil
pristojni organ države izdaje.
(2) Domače sodišče lahko zahteva, da
mu pristojni organ države izdaje pošlje izvirnik odločbe ali overjeni prepis
izvirnika odločbe in izvirnik potrdila.
(3) Domače sodišče lahko osebo, zoper
katero se izvršuje denarna sankcija, povabi, da se na naroku izjavi o dopustnosti
izvrševanja, o višini zneska, katerega je treba izvršiti, in o nadomestni
sankciji, če ta ni bila določena že v odločbi, ki jo je treba izvršiti.
(4) Domače sodišče mora organu države
izdaje, ki je izdal odločbo, določiti primeren rok, ki ne sme biti daljši od
enega meseca, v katerem naj mu ta pošlje ali dopolni potrdilo ali posreduje
dodatne podatke, potrebne za odločitev, ter ga opozoriti, da bo izvrševanje po
neuspešnem poteku roka v celoti ali delno zavrnilo, če:
1.     
potrdilo ni bilo poslano, je v bistvenih delih nepopolno ali pa je
očitno v nasprotju z odločbo;
2.     
obstajajo utemeljeni razlogi za sklepanje, da so podani razlogi za
zavrnitev priznanja in izvršitve po 6., 9., 10. in 11. točki 186. člena tega
zakona;
3.     
oseba, zoper katero naj bi se denarna sankcija izvrševala, predloži
dokazilo, da je znesek iz denarne sankcije v celoti ali delno plačan ali izvršen
na drug način v katerikoli državi članici.
(5) V primerih iz prejšnjega odstavka
se domače sodišče lahko na primeren način posvetuje s pristojnim organom države
izdaje.
(6) Če je za odločitev o izvrševanju
potreben prevod odločbe, s katero je bila izrečena denarna sankcija, se pridobi
na stroške domačega sodišča.
(7) Če podatki iz potrdila ne
zadoščajo za uspešno izvršitev, domače sodišče uradoma pridobi dodatne podatke,
potrebne za določitev izvršilnih sredstev in predmetov izvršbe.
(8) Z izjemo ugotavljanja morebitne
nedopustnosti izvrševanja, domače sodišče prizna odločbo brez posebnega
obravnavanja in brez odlašanja ukrene vse, kar je potrebno za njeno izvršitev.
(9) Če s tem zakonom ni drugače
določeno, se za postopek izvrševanja denarnih in nadomestnih sankcij smiselno
uporabljajo predpisi, po katerih se v Republiki Sloveniji izvršujejo sankcije
enake vrste.
Odložitev odločanja
191. člen
(1) Domače sodišče odloži odločanje o
izvrševanju odločbe, s katero je bila izrečena denarna sankcija, do pridobitve
dodatnih podatkov (četrti odstavek 190. člena tega zakona) oziroma do
pridobitve prevoda odločbe (šesti odstavek 190. člena tega zakona).
(2) V primeru iz prejšnjega odstavka
mora sodišče po uradni dolžnosti zavarovati izterjavo denarne sankcije do prenehanja
razlogov za odložitev.
Sklep o izvrševanju
192. člen
(1) Domače sodišče s sklepom odloči,
da se odločba prizna in izvrši ali izvrševanje zavrne.
(2) Sklep iz prejšnjega odstavka mora
vsebovati podatke o fizični ali pravni osebi, zoper katero se izvrši denarna
sankcija, naziv organa, katerega odločba se izvrši, opravilno številko odločbe,
kratek opis dejanskega stanja, vključno s krajem in časom dejanja, naziv
dejanja in predpise države izdaje, ki so bili uporabljeni ter znesek denarne
sankcije, ki se izvrši, sredstvo in predmet izvršbe in druge podatke, ki so
potrebni, da se izvršba lahko opravi. Če se izvrševanje zavrne, morajo v sklepu
biti navedeni razlogi za zavrnitev. Sklepu se priloži prepis odločbe in
prevoda.
(3) Podatki iz prejšnjega odstavka za
fizično osebo so: osebno ime, državljanstvo, enotna matična oziroma druga
identifikacijska številka, datum in kraj rojstva, zadnji znani naslov in naslov
prebivališča v Republiki Sloveniji, če je znan; za pravno osebo pa: ime oziroma
firma, organizacijska oblika pravne osebe, številka registra oziroma druga
identifikacijska številka pod katero je vpisana v uradne evidence, registrirani
sedež in naslov.
(4) Znesek, v katerega se poseže z
izvršbo, določi domače sodišče v višini, izrečeni v odločbi, ki jo je treba
izvršiti. Če znesek ni naveden v eurih, se mora preračunati po menjalnem tečaju
na dan izdaje odločbe. Od tega zneska se odštejejo že opravljena plačila
oziroma zneski, izterjani v katerikoli državi članici.
(5) Če je bilo dejanje storjeno zunaj
ozemlja države izdaje in bi se zanj lahko uporabilo pravo Republike Slovenije,
se ne glede na določbe prejšnjega odstavka znesek, v katerega je treba poseči z
izvršbo, zniža na najvišjo mero, ki je za istovrstna dejanja dopustna po
predpisih Republike Slovenije.
(6) Za primer, če denarne sankcije v
celoti ali delno ne bi bilo možno izvršiti, in je v potrdilu navedeno, da se
denarna sankcija v državi izvršitve lahko nadomesti z drugo sankcijo, domače
sodišče v sklepu določi nadomestno kazen zapora ali drugo tej ustrezno sankcijo
po pravu Republike Slovenije. Trajanje oziroma višina nadomestne sankcije se
določi tako, da ustreza številu denarnih enot denarne sankcije po predpisih
Republike Slovenije, ki veljajo za enako ali ustrezno vrsto dejanj, vendar ne
smejo preseči najvišje možne kazni, kot jo je država izdaje navedla v potrdilu.
(7) Sklep se vroči osebi, zoper katero
se izvršuje denarna sankcija, in državnemu tožilcu, pristojnemu za sodišče, ki
odloča o priznanju odločbe.
(8) Zoper sklep se smeta državni tožilec
in oseba, zoper katero se izvršuje denarna sankcija, pritožiti v osmih dneh od
vročitve sklepa. Pravočasno vložena in dopustna pritožba zadrži izvršitev
sklepa do pravnomočnosti odločitve o pritožbi. Izredna pravna sredstva zoper
pravnomočni sklep niso dovoljena.
(9) Obnova postopka, v katerem je bila
izdana odločba, s katero je bila izrečena denarna sankcija, v Republiki Sloveniji
ni dovoljena.
Prihodek izvrševanja
193. člen
Sredstva, pridobljena z izvrševanjem
odločb, pripadajo Republiki Sloveniji, če z državo izdaje ni bilo drugače dogovorjeno.
Ustavitev izvrševanja
194. člen
Če pristojni organ države izdaje sporoči,
da je bila odločba, s katero je bila izrečena denarna sankcija, ali njena
izvršljivost razveljavljena ali da izvrševanja zaradi drugih razlogov ne
zahteva več, se postopek izvrševanja takoj ustavi.
Obvestilo državi izdaje
195. člen
Domače sodišče mora pristojni organ države
izdaje nemudoma obvestiti, če:
1.     
zadevo odstopi drugemu pristojnemu sodišču (peti odstavek 189. člena
tega zakona);
2.     
je določena nadomestna sankcija in je odrejena njena izvršitev (šesti
odstavek 192. člena tega zakona);
3.     
je bila odločba izvršena;
4.     
je bilo izvrševanje v celoti ali delno zavrnjeno ali je bila izvršitev
ustavljena, pri čemer mora navesti razloge;
5.     
odločba ne more biti izvršena zaradi izdanih aktov amnestije oziroma
pomilostitve v Republiki Sloveniji.
19. poglavje 
Posredovanje odločbe domačega pristojnega organa, s katero je izrečena denarna
kazen, v priznanje in izvršitev drugi državi članici
Izvrševanje denarne sankcije v drugi
državi članici
196. člen
(1) Denarna sankcija iz tretjega
odstavka 185. člena tega zakona, ki jo je fizični ali pravni osebi izrekel
pristojni organ v Republiki Sloveniji, se lahko izvrši v drugi državi članici,
v kateri ima ta oseba prebivališče oziroma sedež ali premoženje oziroma kjer
prejema dohodke.
(2) Predlog za priznanje in izvršitev
odločbe, s katero je bila izrečena denarna sankcija, posreduje pristojnemu
izvršitvenemu organu druge države članice sodišče, ki je izreklo sankcijo na
prvi stopnji. Če je denarno sankcijo na prvi stopnji izrekel prekrškovni organ,
lahko pristojno okrajno sodišče vloži predlog na obrazloženo pobudo
prekrškovnega organa.
(3) Sodišče pri odločitvi o vložitvi
predloga upošteva možnost uspešne izterjave, smotrnost izterjave glede na
višino izrečene sankcije in stopnjo kršitve oziroma ogrožanja zavarovane
dobrine.
Postopek izvrševanja
197. člen
(1) Domače sodišče mora pristojnemu
organu države izvršitve poslati:
1.     
odločbo, ki jo je treba izvršiti;
2.     
izpolnjenega in potrjenega obrazca iz Priloge 10 tega zakona, ki ga je
izpolnil in potrdil pristojni organ države izdaje;
3.     
prevod potrdila v uradni jezik države izvršitve ali v drug jezik, ki ga
ta sprejme.
(2) Za občevanje se smiselno uporablja
6. člen tega zakona. Če odločba in potrdilo nista bila poslana po pošti, je
treba pristojnemu organu države izvršitve na njegovo prošnjo po pošti naknadno
poslati izvod ali overjen prepis odločbe in izvirnik potrdila.
(3) Predlog za izvrševanje se lahko
hkrati posreduje samo eni državi članici.
Obvestilo o umiku predloga
198. člen
Domače sodišče mora pristojni organ države
izvršitve nemudoma obvestiti, če:
1.     
je oseba na podlagi odločbe, s katero je bila izrečena denarna sankcija,
to že plačala;
2.     
je bila odločba, s katero je bila izrečena denarna sankcija, ali njena
izvršljivost naknadno razveljavljena, spremenjena ali pa je bil znesek denarne
sankcije zmanjšan;
3.     
se izvrševanje zaradi drugih razlogov ne zahteva več.
Izvrševanje denarnih sankcij v
Republiki Sloveniji
199. člen
(1) Če je bil vložen predlog za
izvrševanje denarne sankcije v drugi državi članici, izvrševanje v Republiki
Sloveniji ni dopustno.
(2) V primeru iz prejšnjega odstavka
se izvrševanje v Republiki Sloveniji lahko nadaljuje:
1.     
potem ko je bil pristojni organ države izvršitve obveščen, da se
izvrševanje ne zahteva več;
2.     
če je v državi izvršitve izvrševanje ustavljeno zaradi pomilostitve ali
amnestije;
3.     
če izvrševanje v državi izvršitve zaradi neizterljivosti ni mogoče;
4.     
če država izvršitve zavrne izvrševanje, razen iz razloga po 3. točki
186. člena tega zakona.
20. poglavje 
Priznanje in izvršitev odločbe, s katero je v drugi državi članici izrečen
zaseg predmetov in začasno zavarovanje odvzema premoženjske koristi
Uporaba določb 20., 21., 22. in 23. poglavja
199.a člen
Določbe 20., 21., 22. in 23. poglavja se
uporabljajo za priznanje in izvršitev odločb držav, ki jih ne zavezuje Uredba
2018/1805/EU, ter za posredovanje odločb domačega sodišča tem državam.
Pogoji za izvrševanje
200. člen
(1) Domače sodišče izvrši odločbo o zasegu
predmetov ali o začasnem zavarovanju odvzema premoženjske koristi, pridobljene
s kaznivim dejanjem, ki jo je izdal pravosodni organ druge države članice v
kazenskem postopku zaradi kaznivega dejanja, ki je kaznivo tako po pravu države
izdaje kot po pravu Republike Slovenije.
(2) Brez ugotavljanja dvojne
kaznivosti domače sodišče izvrši odločbo iz prejšnjega odstavka, če gre za
kaznivo dejanje iz drugega odstavka 9. člena tega zakona.
Razlogi za zavrnitev priznanja in
izvršitve
201. člen
(1) Domače sodišče ne izvrši odločbe
pristojnega organa druge države članice o zasegu predmetov ali o začasnem
zavarovanju odvzema premoženjske koristi, pridobljene s kaznivim dejanjem, če:
1.     
niso izpolnjeni pogoji iz prejšnjega člena;
2.     
bi bila izvršitev v nasprotju s predpisi o imuniteti ali privilegijih;
3.     
je iz obrazca iz 2. točke prvega odstavka 203. člena tega zakona očitno
razvidno, da bi bila z izvršitvijo kršena prepoved ponovnega sojenja o isti
stvari.
(2) V kazenskih zadevah v zvezi z
dajatvami, davki, carinami in devizami se izvrševanja odločbe ne sme zavrniti
zgolj zato, ker po pravu Republike Slovenije niso predpisane iste vrste dajatev
ali davkov ali ker niso predpisane iste vrste določb o dajatvah, davkih,
carinah ali devizah kot po pravu države odreditve.
Pristojnost
202. člen
(1) Za odločanje o priznanju in
izvrševanje odločbe o zasegu ali začasnem zavarovanju druge države članice je
pristojen preiskovalni sodnik.
(2) Krajevna pristojnost domačega
sodišča se določi po kraju, kjer je predmet ali premoženje, ki ga je treba
zaseči oziroma začasno zavarovati. Če je v predlogu glede premoženja navedenih
več predmetov ali vrst premoženja, je krajevno pristojno za odločitev tisto
sodišče, ki je pristojno po prvem navedenem predmetu ali premoženju.
(3) Če se pristojnega sodišča ne da
določiti po določbah prejšnjih odstavkov, je pristojno Okrožno sodišče v
Ljubljani.
(4) Če sodišče, ki prejme odločbo, ni
krajevno pristojno, jo takoj pošlje pristojnemu sodišču in o tem obvesti odreditveni
organ.
Postopek in sklep
203. člen
(1) Domače sodišče o priznanju in
izvrševanju odloča s sklepom na podlagi naslednjih listin:
1.     
odločbe, s katero je bil odrejen zaseg ali začasno zavarovanje in jo je
treba izvršiti;
2.     
obrazca iz Priloge 11 tega zakona, ki ga je izpolnil in potrdil
pristojni organ države izdaje;
3.     
prevoda potrdila v slovenski ali angleški jezik.
(2) Če potrdilo ni bilo poslano, je
nepopolno ali pa je očitno v nasprotju z odločbo, lahko pristojno domače
sodišče:
1.     
določi organu države odreditve, ki je izdal odločbo, primeren rok, v
katerem naj mu ta pošlje ali dopolni oziroma popravi potrdilo;
2.     
sprejme drugo ustrezno listino, ki mu jo je posredoval organ države
odreditve;
3.     
ugodi zahtevi, če predloženi podatki zadostujejo za odločitev.
(3) Če pristojni organ države
odreditve zaradi zagotovitve veljavnosti dokaza prosi za izvršitev odločbe po
pravilih in postopku, ki so določeni v pravu države odreditve, domače sodišče
taki prošnji ugodi, če to ni v nasprotju s temeljnimi pravnimi načeli, ki
veljajo v Republiki Sloveniji.
(4) Za dodatne prisilne ukrepe, ki so
nujni za izvršitev odločbe, se uporablja pravo Republike Slovenije.
(5) Domače sodišče mora odločiti čim
prej, če je to mogoče v štiriindvajsetih urah od prejema odločbe.
(6) Sklep se pošlje pristojnemu organu
oziroma osebi, ki ga izvrši.
(7) Sklep se vroči osebam, v katerih
premoženjske pravice in zakonite interese posega, in državnemu tožilcu.
(8) Zoper sklep smejo osebe iz
prejšnjega odstavka vložiti pritožbo v osmih dneh od prejema sklepa. S pritožbo
zoper sklep ni dopustno izpodbijati vsebinske podlage, ki izhaja iz odločbe o
zasegu oziroma zavarovanju. Pritožba ne zadrži izvršitve sklepa. Senat višjega
sodišča mora o pritožbi odločiti v treh dneh. Obnova postopka in zahteva za
varstvo zakonitosti nista dopustni.
(9) Če je hkrati z zasegom ali
zavarovanjem v isti zadevi predlagan tudi odvzem predmeta ali premoženjske
koristi, domače sodišče odloči tudi o tem predlogu in ga izvrši po določbah 15.
poglavja tega zakona.
Odlog izvrševanja
204. člen
(1) Domače sodišče odloži izvrševanje,
če:
1.     
bi lahko škodovalo interesom preiskovanja kaznivega dejanja, ki že
poteka, in dokler je taka nevarnost podana;
2.     
je bil predmet zasežen ali odvzem premoženjske koristi že zavarovan v
drugem kazenskem postopku, dokler tak zaseg oziroma zavarovanje nista
odpravljena;
3.     
je premoženje, na katerem država odreditve predlaga zavarovanje zaradi
odvzema premoženjske koristi, že bilo predmet zavarovanja v drugem postopku v
Republiki Sloveniji in ima tako zavarovanje prednost pred zavarovanjem odvzema
premoženjske koristi, pridobljene s kaznivim dejanjem, v Republiki Sloveniji,
dokler tako zavarovanje ni odpravljeno.
(2) Po prenehanju razlogov za
odložitev iz prejšnjega odstavka domače sodišče nemudoma odloči o izvrševanju
odločbe o zasegu ali začasnem zavarovanju.
Trajanje zasega ali zavarovanja
205. člen
(1) Zaseg predmeta oziroma začasno
zavarovanje odvzema premoženjske koristi traja do odločitve o odvzemu predmetov
ali premoženjske koristi. Podaljševanje začasnega zavarovanja po določbah
zakona, ki ureja kazenski postopek, ni potrebno.
(2) Če pristojni organ države
odreditve ni napovedal predvidenega datuma posredovanja dokončne odločitve o
odvzemu ali če odvzema ni predlagal hkrati z zasegom oziroma začasnim
zavarovanjem, domače sodišče po posvetovanju s pristojnim organom države
odreditve določi najdaljše možno trajanje zavarovanja odvzema premoženjske
koristi glede na dopustno skupno trajanje začasnega zavarovanja za posamezno
fazo postopka po pravu Republike Slovenije, če so pogoji za začasno zavarovanje
po tem zakonu še vedno izpolnjeni.
(3) Domače sodišče ravna enako, če je
datum predvidene dokončne odločitve o odvzemu daljši od rokov dopustnega
skupnega trajanja začasnega zavarovanja za posamezno fazo postopka po pravu
Republike Slovenije.
Obvestilo državi odreditve
206. člen
Domače sodišče mora pristojni organ države
odreditve nemudoma obvestiti, če:
1.     
zadevo odstopi drugemu pristojnemu sodišču;
2.     
je bilo izvrševanje v celoti ali delno zavrnjeno;
3.     
je bil izdan sklep o izvrševanju;
4.     
je bila odločba izvršena, s poročilom o izvršitvi;
5.     
je bilo izvrševanje odloženo, pri čemer mora navesti razloge in
predvideno trajanje odloga;
6.     
so prenehali razlogi za odložitev izvrševanja, pri čemer mora navesti
izvedene ukrepe za izvrševanje;
7.     
je bila vložena pritožba in o izidu pritožbenega postopka.
21. poglavje 
Posredovanje odločbe domačega sodišča, s katero je izrečen zaseg predmetov in
začasno zavarovanje odvzema premoženjske koristi, v priznanje in izvršitev
drugi državi članici
Izvrševanje zasega in začasnega
zavarovanja v drugi državi članici
207. člen
(1) Zaseg predmetov ali začasno
zavarovanje odvzema premoženjske koristi pridobljene s kaznivim dejanjem, ki ga
je odredilo pristojno sodišče v Republiki Sloveniji, se lahko izvrši v drugi
državi članici, v kateri so predmeti oziroma premoženje.
(2) Predlog posreduje pristojnemu
tujemu organu sodišče, ki je izdalo odločbo na prvi stopnji.
Postopek izvrševanja
208. člen
(1) Domače sodišče mora pristojnemu
organu države izvršitve posredovati:
1.     
odločbo, ki jo je treba izvršiti;
2.     
izpolnjen in podpisan obrazec iz Priloge 11 tega zakona;
3.     
prevod potrdila v uradni jezik države izvršitve ali v drug jezik, ki ga
ta sprejme.
(2) Če odločba in potrdilo nista bila
poslana po pošti, je treba pristojnemu organu države izvršitve na njeno prošnjo
po pošti naknadno poslati izvod ali overjen prepis odločbe in izvirnik
potrdila.
22. poglavje 
Priznanje in izvršitev odločbe, s katero je v drugi državi članici izrečen
odvzem predmetov in premoženjske koristi
Pogoji za izvršitev
209. člen
(1) Domače sodišče po določbah tega
poglavja izvrši pravnomočno odločbo o odvzemu predmetov oziroma premoženjske
koristi, pridobljene s kaznivim dejanjem, ali premoženja oziroma denarnega
zneska, ki ustreza premoženjski koristi, ki jo je izdalo sodišče druge države
članice v postopku zaradi kaznivega dejanja.
(2) Domače sodišče po določbah tega
poglavja izvrši tudi pravnomočno odločbo o odvzemu premoženja, za katero
sodišče ugotovi, da izhaja iz kriminalnih dejavnosti, storjenih pred obsodbo za
kaznivo dejanje, storjeno v hudodelski združbi.
(3) Če pristojni organ države
odreditve v skladu s svojim pravom predlaga, da se odločba o odvzemu določenega
premoženja izvrši s plačilom denarnega zneska, ki ustreza vrednosti tega
premoženja, domače sodišče izvrši odločbo s smiselno uporabo določb prava
Republike Slovenije o načinih odvzema premoženjske koristi.
Razlogi za zavrnitev priznanja in
izvršitve
210. člen
(1) Domače sodišče ne izvrši odločbe
pristojnega sodišča druge države članice o odvzemu predmetov oziroma premoženjske
koristi, če:
1.     
so predmeti, ki jih zajema odločba, kulturna dediščina Republike
Slovenije;
2.     
je bilo kaznivo dejanje, zaradi katerega je bila izdana odločba, ali če
je bilo predhodno kaznivo dejanje, ki je bilo obravnavano skupaj s kaznivim
dejanjem pranja denarja:
a)   
storjeno na ozemlju Republike Slovenije,
b)   
je bilo storjeno zunaj ozemlja druge države članice, ki je izdala
odločbo iz prejšnjega člena, če za taka dejanja, storjena zunaj ozemlja
Republike Slovenije, po pravu Republike Slovenije pregon ni dopusten;
3.     
je bila zoper isto osebo zaradi istega dejanja izdana pravnomočna
odločba o odvzemu v Republiki Sloveniji, ali če je bila taka pravnomočna
odločba izdana in že izvršena v drugi državi članici;
4.     
dejanje, zaradi katerega je predlagan odvzem, ni kaznivo dejanje po pravu
Republike Slovenije, razen če gre za kaznivo dejanje iz drugega odstavka 9.
člena tega zakona;
5.     
bi izvršitev odvzema v Republiki Sloveniji zastarala, če bi bili za
kaznivo dejanje po pravu Republike Slovenije pristojni njeni organi;
6.     
je bila isti osebi glede odvzema v državi odreditve ali v Republiki
Sloveniji izdana amnestija ali pomilostitev;
7.     
bi bilo izvrševanje po pravu Republike Slovenije v nasprotju s predpisi
o imuniteti ali privilegijih;
8.     
je izvrševanje v nasprotju s pravicami dobrovernih tretjih oseb;
9.     
glede na potrdilo iz Priloge 12 tega zakona oseba ni bila osebno navzoča
na sojenju, na podlagi katerega je bila izdana odločba o odvzemu, razen, če so
podani pogoji, kot jih ta zakon določa za izvršitev naloga, izdanega na podlagi
sojenja v nenavzočnosti (prvi odstavek 13. člena tega zakona);
10.  
obstajajo objektivni razlogi za prepričanje, da je bila odločba izdana z
namenom kaznovanja osebe zaradi njenega spola, rase, vere, narodnosti,
državljanstva, jezika, političnega prepričanja ali spolne usmerjenosti ali da
bi oseba lahko bila iz teh razlogov v slabšem položaju;
11.  
je z odločbo odrejen odvzem, ki se po pravu Republike Slovenije v
kazenskem postopku ne bi mogel izreči.
(2) V kazenskih zadevah v zvezi z
dajatvami, davki, carinami in devizami se izvrševanja odločbe ne sme zavrniti
zgolj zato, ker po pravu Republike Slovenije niso predpisane iste vrste dajatev
ali davkov ali ker niso predpisane iste vrste določb o dajatvah, davkih,
carinah ali devizah kot po pravu države odreditve.
Pristojnost
211. člen
(1) Za odločanje o priznanju odločbe o
odvzemu je pristojen preiskovalni sodnik.
(2) Krajevna pristojnost sodišča se
določi po kraju, v katerem je premoženje, ki je predmet izvrševanja. Če je v
predlogu glede premoženja navedenih več sredstev ali več predmetov, je krajevno
pristojno za odločitev tisto sodišče, ki je pristojno po prvem navedenem
sredstvu izvršbe.
(3) Če se krajevne pristojnosti ne da
določiti po prejšnjem odstavku, se določi po stalnem ali začasnem prebivališču
osebe, zoper katero je odrejen odvzem, za pravno osebo pa se določi po sedežu,
če ima podružnico, pa po kraju, kjer ima podružnico.
(4) Če se pristojnega sodišča ne da
določiti po določbah prejšnjih odstavkov, je pristojno Okrožno sodišče v
Ljubljani.
(5) Če sodišče, ki je bilo prejelo
odločbo v izvrševanje, ni pristojno, nemudoma odstopi zadevo pristojnemu
sodišču in o tem obvesti pristojni organ v državi odreditve.
(6) Za izvrševanje odločbe je
pristojno sodišče ali drug organ, ki je po predpisih Republike Slovenije
pristojen za izvršitev odvzema predmeta oziroma premoženja, izrečenega v
Republiki Sloveniji.
Postopek
212. člen
(1) Domače sodišče o priznanju odloča
s sklepom na podlagi naslednjih listin:
1.     
odločbe, ki jo je treba izvršiti;
2.     
obrazca iz Priloge 12 tega zakona, ki ga je izpolnil in potrdil
pristojni organ države izdaje;
3.     
prevoda potrdila v slovenski ali angleški jezik.
(2) Domače sodišče lahko osebo, zoper
katere premoženje je odrejen odvzem, povabi, da se na naroku izjavi o
dopustnosti izvrševanja, o višini zneska, katerega je treba izvršiti, in o že
opravljenem odvzemu.
(3) Pristojno domače sodišče mora
organu države odreditve, ki je izdal odločbo, določiti primeren rok, v katerem
naj mu ta pošlje ali dopolni potrdilo ali posreduje dodatne podatke, potrebne
za odločitev, ter ga opozoriti, da bo izvrševanje po neuspešnem poteku roka v
celoti ali delno zavrnilo, če:
1.     
potrdilo ni bilo poslano, je v bistvenih delih nepopolno ali pa je
očitno v nasprotju z odločbo;
2.     
obstajajo utemeljeni razlogi za sklepanje, da gre za enega od razlogov
za nedopustnost izvrševanja, ki so navedeni v 2., 3., 8., 9., 10. in 11. točki
prvega odstavka 210. člena tega zakona;
3.     
oseba predloži dokaz, da je bil odvzem delno ali v celoti že izvršen v
katerikoli državi ali da je bila vrednost premoženjske koristi že odvzeta ali
plačana.
(4) Če je za odločitev o izvrševanju
potreben prevod odločbe, s katero je bil izrečen odvzem, se pridobi na stroške
domačega sodišča.
(5) Če podatki iz potrdila ne
zadoščajo za uspešno izvršitev, domače sodišče uradoma pridobi dodatne podatke,
potrebne za izvršitev odvzema.
Sklep o priznanju
213. člen
(1) Domače sodišče s sklepom odloči,
da se odločba izvrši ali izvrševanje zavrne.
(2) Sklep iz prejšnjega odstavka mora
vsebovati: naziv organa, katerega odločba se izvrši, opravilno številko odločbe,
kratek opis dejanskega stanja, vključno s krajem in časom dejanja, naziv
dejanja, predpise države odreditve, ki so bili uporabljeni, ter navedbo
odrejenih ukrepov; če se izvrševanje zavrne, pa tudi razloge za zavrnitev.
Sklepu se priloži prepis odločbe.
(3) Če se odvzem premoženjske koristi
glasi na denarni znesek, mora sodišče znesek, ki se odvzame, določiti v višini,
navedeni v odločbi, ki jo je treba izvršiti. Če znesek ni naveden v eurih, se
mora preračunati po menjalnem tečaju, ki je veljal na dan izdaje odločbe, ki jo
je treba izvršiti. Od tega zneska se odštejejo že opravljena plačila oziroma
zneski, izterjani v katerikoli državi članici.
(4) Sklep se vroči osebi, zoper katero
se izvršuje odvzem, osebam, v katerih pravice se posega in pristojnemu
državnemu tožilcu.
(5) Zoper sklep se smejo osebe iz
prejšnjega odstavka pritožiti v osmih dneh od vročitve sklepa. V pritožbi ni
dopustno izpodbijati vsebinske podlage odločbe pristojnega organa države
odreditve o odvzemu. Pravočasno vložena in dopustna pritožba zadrži izvršitev
sklepa do pravnomočnosti odločitve o pritožbi. Obnova postopka in zahteva za
varstvo zakonitosti nista dopustni.
(6) Če se izvrševanje pravnomočno
zavrne na podlagi prvega odstavka 210. člena tega zakona, mora pristojno državno
tožilstvo s priloženim izvodom sklepa obvestiti ministrstvo in seznaniti
generalnega državnega tožilca Republike Slovenije.
(7) Za izvršitev odvzema se smiselno
uporabljajo predpisi, po katerih se v Republiki Sloveniji izvršuje odvzem predmetov
oziroma premoženjske koristi v kazenskem postopku.
Odlog izvrševanja
214. člen
(1) Domače sodišče odloži izvrševanje
odvzema:
1.     
do pravnomočnosti odločitve o dopustni pritožbi zoper sklep iz
prejšnjega člena;
2.     
če je država odreditve predlagala odvzem tudi drugim državam članicam in
bi skupno odvzeti znesek lahko presegel znesek, določen v odločbi;
3.     
če je predmet ali denarni znesek, ki naj se odvzame, že v postopku
zasega, začasnega zavarovanja oziroma odvzema v Republiki Sloveniji.
(2) Domače sodišče lahko odloži izvrševanje
odvzema, če:
1.     
bi lahko škodovalo interesom preiskovanja kaznivega dejanja, ki že
poteka, dokler je taka nevarnost podana;
2.     
je potreben prevod odločbe, do pridobitve prevoda;
3.     
so potrebni dodatni podatki, do pridobitve dodatnih podatkov od
pristojnega organa države odreditve.
(3) Domače sodišče mora po uradni
dolžnosti zavarovati odvzem do prenehanja razlogov za odložitev z vsemi dopustnimi
ukrepi po pravu Republike Slovenije.
Odločbe več držav članic
215. člen
(1) Če dve ali več držav članic pošlje
odločbe o odvzemu istega predmeta ali premoženja, odloči domače sodišče ob
ustreznem upoštevanju vseh okoliščin, zlasti ali je bil predmet ali premoženje
zaseženo že po prejšnjem poglavju tega zakona, teže kaznivih dejanj, ki so
podlaga za odvzem, kraja kaznivih dejanj, datuma izdaje odločb in časa njihove
predložitve, katero oziroma katere odločbe je treba izvršiti.
(2) Domače sodišče ravna po prejšnjem
odstavku tudi, če prejme dve ali več odločb o odvzemu denarnih zneskov
premoženjske koristi oziroma premoženjske koristi v denarni vrednosti, ki so
bile izdane zoper isto fizično ali pravno osebo in ta v Republiki Sloveniji
nima dovolj sredstev za izvrševanje vseh odločb.
Prihodek odvzema
216. člen
(1) Denarni znesek, pridobljen z
izvrševanjem odvzema, ki ne presega 10.000 eurov oziroma protivrednosti tega
zneska v drugi valuti, je v celoti prihodek proračuna Republike Slovenije.
Denarni znesek, ki preseže 10.000 eurov, se razdeli tako, da polovica pripade
proračunu Republike Slovenije, polovica pa državi odreditve.
(2) S predmeti in premoženjem, ki ni
denar, domače sodišče ravna po lastni presoji na enega od naslednjih načinov:
1.     
proda v skladu s pravom Republike Slovenije in s prihodkom ravna po
prejšnjem odstavku;
2.     
izroči pristojnemu organu države odreditve, pri čemer je za izročitev
predmetov ali premoženja v primeru, da je bil predlagan odvzem denarnega
zneska, potrebno soglasje države odreditve;
3.     
razpolaga z njim na drug način v skladu s pravom Republike Slovenije, če
ni mogoče ravnati po prejšnjih točkah.
(3) Prejšnja odstavka se uporabljata
le, če z državo odreditve ni dogovorjeno drugače.
Ustavitev izvrševanja
217. člen
Če pristojni organ države odreditve
sporoči, da odločba o odvzemu ni več izvršljiva ali da zaradi kateregakoli
drugega razloga ne zahteva več izvrševanja, domače sodišče ustavi izvrševanje.
Obveščanje države odreditve
218. člen
Domače sodišče mora pristojni organ države
odreditve nemudoma obvestiti, če:
1.     
zadevo odstopi pristojnemu domačemu sodišču;
2.     
je bilo izvrševanje v celoti ali delno zavrnjeno, z navedbo razlogov;
3.     
odločbe ni mogoče izvršiti, ker je denarni znesek ali predmet, ki ga je
treba odvzeti, izginil, bil uničen, ni izterljiv ali ga v kraju, ki je naveden
v potrdilu, ni mogoče najti, ker kraj, kjer je denarni znesek ali predmet, ni
bil dovolj natančno naveden ali ker je bila za denarni znesek ali predmet
izvršena že druga odločba, vsakokrat ob navedbi razlogov;
4.     
odločbe o odvzemu ni mogoče v celoti izvršiti, ker so bili vloženi
predlogi za odvzem pristojnih organov dveh ali več držav članic;
5.     
je bilo izvrševanje odloženo, z navedbo razlogov in po možnosti
predvidenim trajanjem odloga;
6.     
je bila odločba izvršena.
Stroški
219. člen
Če so zaradi izvrševanja nastali precejšnji
ali izredni stroški, sodišče pristojnemu organu države odreditve predlaga
razdelitev stroškov in priloži njihov podrobni seznam.
23. poglavje 
Posredovanje odločbe domačega sodišča, s katero je izrečen odvzem predmetov in
premoženjske koristi, v priznanje in izvršitev drugi državi članici
Izvrševanje odvzema v drugi državi
članici
220. člen
(1) Odločba o odvzemu, ki jo je v
kazenskem postopku izdalo pristojno sodišče v Republiki Sloveniji, se lahko
posreduje v izvršitev drugi državi članici, v kateri ima oseba premoženje ali
dohodek oziroma v kateri so predmeti, na katere se nanaša odločba o odvzemu.
(2) Če se ne ve, v kateri državi ima
oseba premoženje ali dohodek oziroma v kateri državi so predmeti, se odločba o
odvzemu lahko posreduje v izvršitev državi članici, v kateri ima fizična ali
pravna oseba, zoper katero je bila odločba izdana, prebivališče oziroma sedež.
Postopek izvrševanja
221. člen
(1) Domače sodišče mora pristojnemu
organu države izvršitve poslati:
1.     
odločbo, ki jo je treba izvršiti;
2.     
izpolnjen in podpisan obrazec iz Priloge 12 tega zakona;
3.     
prevod potrdila v uradni jezik države izvršitve ali v drug jezik, ki ga
ta sprejme.
(2) Če odločba in potrdilo nista bila
poslana po pošti, je treba pristojnemu organu države izvršitve na njeno prošnjo
po pošti naknadno poslati izvod ali overjen prepis odločbe in izvirnik potrdila.
Posredovanje odločbe več državam
članicam
222. člen
(1) Predlog za izvrševanje se lahko
hkrati posreduje samo eni državi članici.
(2) Ne glede na prejšnji odstavek se
odločba o odvzemu določenih predmetov ali premoženja lahko hkrati pošlje več
državam članicam, če:
1.     
se lahko upravičeno domneva, da so v teh državah članicah predmeti ali
premoženje, na katero se nanaša odločba;
2.     
izvrševanje odločbe o odvzemu premoženja zahteva ukrepanje v več državah
članicah;
3.     
se lahko upravičeno domneva, da je predmet ali določeno premoženje, na
katero se nanaša odločba, v eni od dveh ali več znanih državah članicah.
(3) Ne glede na prvi odstavek tega
člena se odločba, ki se glasi na denarni znesek, lahko hkrati pošlje več
državam članicam, če je to potrebno, da se odločba izvrši, zlasti če denarni
znesek ni bil zavarovan po določbah prejšnjega poglavja ali pa izvrševanje v
eni državi članici predvidoma ne bo zadoščalo za poplačilo celotnega zneska,
določenega v odločbi o odvzemu.
Izvrševanje v domači državi
223. člen
Izvrševanje odločbe o odvzemu se lahko
nadaljuje v Republiki Sloveniji tudi, če je odločba poslana eni ali več državam
članicam. Skupni znesek, pridobljen z izvrševanjem odločbe o odvzemu, ki se
glasi na denarni znesek, ne sme presegati zneska, izrečenega v odločbi.
Obvestilo državi izvršitve
224. člen
Domače sodišče, ki je izdalo odločbo o
odvzemu na prvi stopnji, mora pristojni organ države izvršitve nemudoma
obvestiti, če:
1.     
obstaja nevarnost, da bi izvrševanje preseglo skupni znesek, določen v
odločbi, ki se glasi na denarni znesek, in da je taka nevarnost prenehala;
2.     
je bila odločba v domači državi ali v drugi državi v celoti ali delno
izvršena in navede morebitni znesek, glede katerega odvzem še ni bil izvršen;
3.     
je oseba na podlagi odločbe že plačala denarni znesek;
4.     
je bila odločba ali njena izvršljivost naknadno razveljavljena ali
spremenjena ali se izvrševanje zaradi drugih razlogov ne zahteva več.
24. poglavje
Priznanje in izvršitev sklepov o
začasnem zavarovanju in sklepov o odvzemu
Uporaba določb tega poglavja
224.a člen
To poglavje za izvajanje Uredbe
2018/1805/EU določa razloge za zavrnitev priznanja in izvršitve sklepov o
začasnem zavarovanju in sklepov o odvzemu premoženja, pristojnost organov za
priznanje in izvršitev navedenih sklepov, obliko potrdila o začasnem
zavarovanju in potrdila o odvzemu, postopek odločanja in sklep o priznanju in
izvršitvi začasnega zavarovanja ali odvzema.
Razlogi za zavrnitev priznanja in
izvršitve
224.b člen
(1) Sklep o začasnem zavarovanju ali sklep
o odvzemu se ne prizna in izvrši, če se nanaša na ravnanje, ki ni kaznivo
dejanje po pravu Republike Slovenije, razen če Uredba 2018/1805/EU določa
drugače.
(2) Pred zavrnitvijo priznanja in izvršitve
se pristojni organ posvetuje z organom izdajateljem v skladu z drugim odstavkom
8. člena oziroma drugim odstavkom 19. člena Uredbe 2018/1805/EU.
Pristojnost
224.c člen
(1) Za odločitev o priznanju in izvršitev
sklepov o začasnem zavarovanju in sklepov o odvzemu, ki jih v priznanje in
izvršitev Republiki Sloveniji posreduje druga država izdajateljica, je
pristojen preiskovalni sodnik.
(2) Kadar za izvršitev sklepa iz prejšnjega
odstavka na podlagi smiselne uporabe določb zakona, ki ureja kazenski postopek,
ni pristojno sodišče, pač pa drug organ, preiskovalni sodnik sklep pošlje v
izvršitev temu organu.
(3) Krajevna pristojnost domačega sodišča
se določi po kraju, kjer je predmet ali premoženje, ki ga je treba začasno
zavarovati ali odvzeti. Če je v potrdilu navedenih več predmetov ali vrst
premoženja, je krajevno pristojno za odločitev tisto sodišče, ki je pristojno
po prvem navedenem predmetu ali premoženju.
(4) Če se krajevne pristojnosti ne da
določiti po prejšnjem odstavku, se določi po stalnem ali začasnem prebivališču
osebe, zoper katero je odrejeno začasno zavarovanje ali odvzem, za pravno osebo
pa se določi po sedežu; če ima podružnico, pa po kraju, kjer ima podružnico.
(5) Če se pristojnega sodišča ne da
določiti po določbah tretjega in četrtega odstavka tega člena, je pristojno
Okrožno sodišče v Ljubljani.
Oblika potrdila
224.č člen
Potrdila o začasnem zavarovanju in potrdila
o odvzemu morajo biti izdana na obrazcih iz Priloge 1 in Priloge 2 Uredbe
2018/1805/EU.
Postopek in sklep
224.d člen
Glede postopka in sklepa o priznanju in
izvršitvi začasnega zavarovanja ali odvzema se smiselno uporabljajo določbe
203., 212. in 213. člena tega zakona.
V. DEL 
IZMENJAVA PODATKOV IZ KAZENSKIH EVIDENC MED DRŽAVAMI ČLANICAMI
Namen izmenjave podatkov iz kazenskih
evidenc med državami članicami
225. člen
(1) Pristojni organi Republike
Slovenije in drugih držav članic si neposredno izmenjujejo podatke iz evidenc
podatkov o pravnomočnih kazenskih obsodbah in posledicah teh obsodb (v
nadaljnjem besedilu: kazenska evidenca), tako da lahko državni organi ali
nosilci javnih pooblastil Republike Slovenije in organi javnih oblasti držav
članic zakonito in učinkovito ukrepajo ali odločajo glede pravic ali obveznosti
določenih posameznikov, katerih vpisi so vsebovani v kazenski evidenci, zlasti
na področjih začasne ali trajne izgube njihovih določenih pravic ali
izvrševanja obveznosti posameznikov.
(2) Podatki, ki se izmenjujejo ali
drugače obdelujejo po V. delu tega zakona, se lahko na podlagi zahteve posameznika,
na katerega se nanašajo, obdelujejo tudi za potrebe izvrševanja ali varstva
njegovih pravic in obveznosti, zlasti s področja njegove zaposlitve.
Centralni organ Republike Slovenije
226. člen
Centralni organ Republike Slovenije za
izmenjavo podatkov iz kazenske evidence Republike Slovenije s pristojnimi
organi drugih držav članic, ki upravljajo njihove kazenske evidence, je oddelek
ministrstva, pristojnega za pravosodje, ki upravlja kazensko evidenco s podatki
o pravnomočnih kazenskih obsodbah fizičnih in pravnih oseb v Republiki
Sloveniji in pravnomočnih kazenskih obsodbah državljanov Republike Slovenije v
tujini.
Posredovanje podatkov drugim državam
članicam brez zaprosila
227. člen
(1) Centralni organ Republike
Slovenije nemudoma posreduje centralnemu organu druge države članice podatke o
pravnomočni kazenski obsodbi iz kazenske evidence v zvezi z državljanom te
države članice, potem, ko so vpisani v kazensko evidenco.
(2) Centralni organ Republike
Slovenije nemudoma posreduje tudi podatke o izbrisu vpisa v kazensko evidenco
ter druge spremembe podatkov, ki vplivajo na pravice ali obveznosti ali na osebno
stanje državljana druge države članice, ki so bili v skladu s prvim odstavkom
tega člena že posredovani centralnemu organu druge države članice.
(3) Kadar je posameznik, ki je bil
pravnomočno obsojen, državljan dveh ali več držav članic, centralni organ
Republike Slovenije podatke posreduje vsaki od teh držav članic, ne glede na to
ali je posameznik tudi državljan Republike Slovenije.
(4) Centralni organ Republike
Slovenije v posameznem primeru posreduje na zaprosilo centralnega organa druge
države članice, ki mu je v skladu s prvim, drugim ali tretjim odstavkom tega
člena posredoval podatke iz kazenske evidence, kopijo pravnomočne kazenske
obsodbe, povezanih informacij iz kazenske evidence ter vseh nadaljnjih ukrepov,
če so določeni z zakonom, v zvezi z državljanom te države članice.
Posredovanje podatkov drugim državam
članicam na zaprosilo
228. člen
(1) Centralni organ Republike
Slovenije posreduje na zaprosilo centralnega organa druge države članice, ki je
sestavljeno v obliki obrazca, ki je določen v Prilogi 13 tega zakona in je
njegov sestavni del, podatke iz kazenske evidence v zvezi s posameznikom, ki je
vpisan vanjo, pod pogoji, določenimi v tem zakonu ali v zakonu, ki ureja
dajanje podatkov iz kazenske evidence. Odgovor na zaprosilo pošlje centralni
organ Republike Slovenije centralnemu organu druge države članice nemudoma,
najkasneje pa v desetih delovnih dneh po prejemu zaprosila, na obrazcu iz
Priloge 13 tega zakona.
(2) Če gre za zaprosilo centralnega
organa druge države članice na podlagi prošnje posameznika, ki ima ali je imel
v Republiki Sloveniji ali v državi prosilki stalno prebivališče oziroma je ali
je bil državljan Republike Slovenije ali države prosilke, centralni organ
Republike Slovenije posreduje podatke iz kazenske evidence v zvezi s
posameznikom, ki je vpisan vanjo, pod pogoji, določenimi v zakonu, ki ureja
dajanje podatkov iz kazenske evidence. Odgovor na zaprosilo pošlje centralni
organ Republike Slovenije centralnemu organu druge države članice nemudoma,
najkasneje v dvajsetih delovnih dneh po prejemu zaprosila, na obrazcu iz
Priloge 13 tega zakona.
(3) Če centralni organ Republike
Slovenije potrebuje več podatkov za identifikacijo osebe, na katero se
zaprosilo nanaša, se nemudoma posvetuje z državo, ki je poslala zaprosilo, da lahko
pošlje podatke iz kazenske evidence v roku desetih delovnih dni po prejemu
dodatnih podatkov.
Odgovor na zaprosilo za posredovanje
podatkov drugim državam članicam
229. člen
(1) Centralni organ Republike
Slovenije posreduje na zaprosilo centralnega organa druge države članice,
zaradi izvedbe kazenskega postopka zoper državljana Republike Slovenije, ki je
vpisan v kazensko evidenco, naslednje informacije o:
a)     pravnomočnih kazenskih obsodbah, izrečenih v Republiki Sloveniji,
ki so vpisane v kazensko evidenco;
b)     pravnomočnih kazenskih obsodbah, izrečenih v drugih državah
članicah, ki so bile v skladu z 225. členom tega zakona centralnemu organu
Republike Slovenije posredovane po 27. aprilu 2012;
c)     pravnomočnih kazenskih obsodbah, izrečenih v drugih državah članicah,
ki so bile centralnemu organu Republike Slovenije posredovane do
27. aprila 2012;
d)     pravnomočnih kazenskih obsodbah, izrečenih v tretjih državah, ki so
bile centralnemu organu Republike Slovenije nadaljnje posredovane in vpisane v
kazensko evidenco.
(2) Centralni organ Republike
Slovenije posreduje na zaprosilo centralnega organa druge države članice za
druge namene, kot so kazenski postopki, podatke iz kazenske evidence o
pravnomočnih kazenskih obsodbah, izrečenih v Republiki Sloveniji in pravnomočnih
kazenskih obsodbah, izrečenih v tretjih državah v skladu z zakonom Republike
Slovenije, ki ureja dajanje podatkov iz kazenske evidence.
(3) Centralni organ Republike
Slovenije posreduje na zaprosilo centralnega organa druge države članice,
zaradi izvedbe kazenskega postopka ali za druge namene kot so kazenski postopki
zoper državljane tretjih držav in oseb brez državljanstva, informacije o
pravnomočnih kazenskih obsodbah, izrečenih v Republiki Sloveniji in
pravnomočnih kazenskih obsodbah, ki so bile centralnemu organu Republike
Slovenije nadaljnje posredovane in vpisane v kazensko evidenco v enakem obsegu,
kot je določen v 13. členu Evropske konvencije o medsebojni pravni pomoči v
kazenskih zadevah. Odgovor na zaprosilo pošlje centralni organ Republike Slovenije
centralnemu organu druge države članice na obrazcu iz Priloge 14 tega zakona.
Zaprosilo za posredovanje podatkov iz
kazenske evidence druge države članice
230. člen
(1) Na prošnjo organov ali upravičenih
subjektov po zakonu, ki ureja dajanje podatkov iz kazenske evidence za
pridobitev podatkov iz kazenske evidence druge države članice, posreduje
centralni organ Republike Slovenije zaprosilo za podatke in povezane
informacije iz kazenske evidence centralnemu organu te države članice.
Zaprosilo se pošlje v obliki obrazca iz Priloge 13 tega zakona.
(2) Če centralni organ druge države
članice potrebuje dodatne podatke za ugotovitev istovetnosti posameznika, na
katerega se zaprosilo nanaša, mu jih centralni organ Republike Slovenije
posreduje v najkrajšem možnem roku.
Občevanje centralnih organov
231. člen
(1) Centralni organ Republike
Slovenije občuje neposredno s centralnimi organi drugih držav članic.
(2) Zaprosila, odgovori in dodatni ter
drugi primerni podatki se lahko posredujejo na način, ki omogoča pisni zapis,
pod pogoji, ki centralnemu organu Republike Slovenije omogočajo, da je
prepričan o verodostojnosti poslanih podatkov ter pošiljatelja. Pri prenosu
zaprosil, odgovorov in dodatnih ter drugih primernih podatkov preko
elektronskega komunikacijskega omrežja se šteje, da so podatki ustrezno zavarovani,
če se posredujejo z uporabo kriptografskih metod in elektronskega podpisa tako,
da je zagotovljena njihova nečitljivost oziroma neprepoznavnost med prenosom.
Obdelava osebnih podatkov
232. člen
(1) Centralni organ za namene preverjanja
točnosti obdelanih podatkov in zakonitosti izvajanja tega dela zakona ter
obveščanja pristojnih organov Republike Slovenije, držav članic Evropske unije
in Evropske unije upravlja evidenco posredovanih in prejetih zaprosil,
odgovorov na zaprosila, obvestil ter drugih sporočil, izmenjanih s pristojnimi
organi drugih držav članic oziroma pristojnim organom Evropske unije.
(2) V evidenci iz prejšnjega odstavka se
obdelujejo podatki o fizični oziroma pravni osebi, na katero se nanaša
sporočilo (ime in priimek oziroma naziv, datum in kraj rojstva, državljanstvo,
podatki o prebivališču oziroma sedežu ter EMŠO), izmenjani podatki iz kazenskih
evidenc, podatki o pošiljatelju in prejemniku sporočila ter vsebina sporočila.
(3) Evidenca iz prvega odstavka tega člena
se za namen obdelave sporočil na podlagi imena in priimka ter rojstnega datuma
ali prek EMŠO lahko povezuje s kazensko evidenco po zakonu, ki ureja
izvrševanje kazenskih sankcij, za namen zagotovitve točnosti ali pridobitve matičnih
podatkov o subjektu zaprosila pa na podlagi istih meril s centralnim registrom
prebivalstva po zakonu, ki ureja prijavo prebivališča.
(4) Osebni podatki določenega posameznika
iz evidence iz prvega odstavka tega člena se hranijo pet let po zaključku
zadeve, nato pa se arhivirajo.
(5) Osebne
podatke, katere je centralni organ druge države članice posredoval centralnemu
organu Republike Slovenije v skladu z določbami tega dela zakona za namene
kazenskih postopkov, lahko Republika Slovenija obdeluje le za kazenske
postopke, za katere so bili podatki zahtevani, in kot je navedeno v obrazcu iz
Priloge 13 tega zakona.
(6) Osebne
podatke, katere je centralni organ druge države članice posredoval centralnemu
organu Republike Slovenije v skladu z določbami tega dela zakona za druge
namene, kot so kazenski postopki, lahko Republika Slovenija obdeluje, če tako
določa drug zakon le za namen, za katerega so bili zahtevani in v okviru
omejitev, ki jih je določila država članica, ki je podatke posredovala, v
skladu s podatki iz obrazca iz Priloge 13 tega zakona.
(7) Določbe petega in šestega odstavka tega člena se
smiselno uporabljajo tudi v primeru, kadar zahteva podatke iz kazenske evidence
Republike Slovenije za odločanje o pravicah ali obveznostih ali za odkrivanje
ali pregon storilcev kaznivih dejanj ali odločanje o uvedbi ali v kazenskem
postopku centralni organ druge države članice od centralnega organa Republike
Slovenije.
(8) Izjemoma
se lahko osebni podatki, ki jih je centralni organ druge države članice posredoval
centralnemu organu Republike Slovenije v skladu s petim in šestim odstavkom tega člena,
obdelujejo tudi za preprečitev neposredne in resne nevarnosti za javno varnost,
v skladu z zakonom, ki ureja policijo ali zakonom, ki ureja obrambo ali
zakonom, ki ureja Slovensko obveščevalno-varnostno agencijo. Državni organ, ki
je te podatke obdeloval za dodatne namene iz prejšnjega stavka, je dolžan
vpisati informacijo o takšni uporabi v ustrezno zbirko osebnih podatkov za dobo
desetih let.
Posredovanje podatkov tretji državi
233. člen
(1) Tretji državi lahko centralni
organ Republike Slovenije informacije in podatke iz V. dela tega zakona pošlje
za njene državljane in na podlagi obvezujoče mednarodne pogodbe ali, če gre za
podatke in informacije, ki jih je o njenem državljanu poslala tretja država. Če
bi pošiljanje podatkov povzročilo nevarnost za življenje ali telo posameznika
ali mučenja, nečloveškega ali ponižujočega kaznovanja ali ravnanja, se
informacije in podatki ne posredujejo.
(2) Če je podatke ali informacije iz
prejšnjega odstavka o državljanu Republike Slovenije centralni organ Republike
Slovenije pridobil od centralnega organa druge države članice, jih lahko
posreduje pristojnemu organu tretje države le za potrebe kazenskega postopka v
tretji državi in ob upoštevanju prepovedi iz drugega stavka prejšnjega
odstavka.
Pravice posameznika do seznanitve z
lastnimi osebnimi podatki iz kazenske evidence in čezmejno sodelovanje
234. člen
(1) Kadar državljan druge države
članice, ki stalno prebiva v drugi državi članici, ali državljan Republike
Slovenije, ki stalno prebiva v drugi državi članici, ali nekdanji državljan
druge države članice ali Republike Slovenije, zahteva informacije o vpisu ali
izbrisu podatkov, ki se nanašajo nanj, iz kazenske evidence Republike
Slovenije, lahko centralni organ druge države članice, v kateri se ta zahtevek
vloži, v skladu z nacionalnim pravom pošlje zahtevek za izpis informacij o tem
posamezniku in z njimi povezanih podatkov iz kazenske evidence, centralnemu
organu Republike Slovenije.
(2) Kadar posameznik vloži zahtevo za
informacije o vpisu ali izbrisu podatkov, ki se nanašajo nanj, pri centralnem
organu druge države članice, ki ni država članica njegovega državljanstva,
centralni organ Republike Slovenije odgovori na prejeti zahtevek centralnega
organa druge države članice, z izpisom informacij in z njimi povezanih podatkov
iz kazenske evidence Republike Slovenije, za namen vključitve teh informacij in
podatkov v izpis, ki se ga pošlje temu posamezniku.
(3) Kadar posameznik, ki prebiva v
Republiki Sloveniji, vloži zahtevo za informacije o vpisu ali izbrisu podatkov,
ki se nanašajo nanj, pri centralnem organu Republike Slovenije in ni državljan
Republike Slovenije, centralni organ Republike Slovenije posreduje čimprej,
najpozneje pa v roku deset delovnih dni prejeti zahtevek centralnemu organu
druge države članice. Ko centralni organ Republike Slovenije prejme izpis druge
države članice, ga nemudoma pošlje temu posamezniku.
(4) Pošiljanje in izpis informacij ter
podatkov po določbah V. dela tega zakona je brezplačno.
Evropski informacijski sistem
kazenskih evidenc
235. člen
(1) Evropski informacijski sistem
kazenskih evidenc (v nadaljnjem besedilu: ECRIS) je sistem informacijskih povezav,
ki uporablja informacijsko tehnologijo za izmenjavo podatkov in informacij iz
samostojnih kazenskih evidenc vsake države članice.
(2) V sistemu ECRIS v skladu z
določbami tega dela zakona poteka elektronska izmenjava podatkov in informacij
iz kazenske evidence Republike Slovenije in kazenskih evidenc drugih držav
članic, z uporabo enotnih standardiziranih oznak, ki
so določene v obrazcih, ki sta Priloga 15 in Priloga 16 tega zakona.
(3) Podatki in informacije iz V. dela
tega zakona se ne smejo izmenjevati z uporabo načina neposrednega spletnega dostopa.
(4) Kazenska evidenca Republike
Slovenije mora za potrebe izvrševanja tega člena, v skladu z določbami V. dela
tega zakona, za vsako kaznivo dejanje, kazensko sankcijo ali za ukrep, določen
z zakonom, določiti ustrezno oznako. Če kaznivo dejanje ne sodi pod nobeno
posebno oznako, se za to kaznivo dejanje izjemoma navede oznaka »odprta kategorija«
ustrezne ali najbližje kategorije kaznivih dejanj ali, če ta ne obstaja, oznaka
»drugo kaznivo dejanje«. Oznake so določene v obrazcih
iz Priloge 15 in Priloge 16 tega zakona.
(5) Če so na razpolago, kazenska
evidenca Republike Slovenije zagotovi tudi informacije o načinu storitve kaznivega
dejanja in vrsti udeležbe pri storitvi kaznivega dejanja ter, po potrebi, tudi
informacije o izključitvi krivde, delni izključitvi krivde oziroma povratništvu
obsojenca.

Priloga
1: Evropski nalog za prijetje
Priloga
2: Standardni obrazec odločitve o izdaji evropskega naloga za prijetje
Priloga
3: Evropski preiskovalni nalog (EPN)
Priloga
3.a: Potrditev prejema EPN
Priloga
3.b: Uradno obvestilo
Priloga
4: Potrdilo iz člena 10
Priloga
5: Potrdilo iz člena 9
Priloga
6: Potrdilo iz člena 4
Priloga
7: Uradno obvestilo obsojeni osebi
Priloga
8: Potrdilo iz člena 6
Priloga
9: Potrdilo iz člena 17
Priloga
10: Potrdilo iz člena 4
Priloga
11: Potrdilo iz člena 9
Priloga
12: Potrdilo iz člena 4
Priloga
13: Potrdilo iz členov 6, 7, 8, 9 in 10
Priloga
14: Odgovor na zahtevek
Priloga
15: Priloga A
Priloga
16: Priloga B
Priloga
17: Obrazec: Evropska odredba o
zaščiti
Priloga
18:Obrazec za uradno obvestilo o kršitvi
ukrepa, izdanega na podlagi evropske odredbe o zaščiti

Zakon o sodelovanju v kazenskih zadevah z
državami članicami Evropske unije – ZSKZDČEU-1 (Uradni list RS, št. 48/13) vsebuje naslednje prehodne in
končne določbe:
»VI. DEL 
PREHODNE IN KONČNE DOLOČBE
236. člen
Ministrstvo obvesti pristojne organe
Evropske unije o tem, kateri organi so po tem zakonu pristojni za posamezne
oblike sodelovanja in posreduje druge podatke, potrebne za njegovo izvajanje, v
treh mesecih od uveljavitve tega zakona.
237. člen
(1) Z dnem, ko se začne uporabljati ta
zakon, preneha veljati Zakon o sodelovanju v kazenskih zadevah z državami
članicami Evropske unije (Uradni list RS, št. 102/07 in 9/11 – ZP-1G).
(2) Ne glede na določbo prejšnjega
odstavka se zadeve sodelovanja, v katerih se je postopek začel pred dnem začetka
uporabe tega zakona, nadaljujejo in dokončajo z uporabo določb zakona iz
prejšnjega odstavka.
(3) Določbe tega zakona glede
postopkov predaj Republiki Islandiji in Kraljevini Norveški se začnejo
uporabljati z dnem uveljavitve Sporazuma med Evropsko unijo ter Republiko
Islandijo in Kraljevino Norveško o postopku predaje med državami članicami
Evropske unije ter Islandijo in Norveško, podpisanega dne 28. 6. 2006.
(4) Z dnem, ko se začne uporabljati ta
zakon, preneha veljati drugi odstavek 206. člena Zakona o državnem tožilstvu
(Uradni list RS, št. 58/11, 21/12 – ZDU-1F in 47/12), v naslovu tega člena pa
se črtajo besede »in kontaktna točka«.
238. člen
(1) Minister, pristojen za pravosodje,
ob tehnični izpolnitvi pogojev za elektronsko posredovanje podatkov in informacij
z uporabo standardiziranega elektronskega formata iz V. dela tega zakona,
z odredbo določi datum, od katerega se začne elektronska izmenjava podatkov iz
kazenskih evidenc držav članic. Ministrstvo obvesti pristojne organe Evropske
unije o datumu od katerega je mogoča elektronska izmenjava informacij iz
kazenske evidence Republike Slovenije. Odredbo se objavi v Uradnem listu
Republike Slovenije.
(2) Za posredovanje podatkov in informacij
drugim državam članicam na zaprosilo ali brez zaprosila po V. delu tega zakona,
ki po datumu iz prejšnjega odstavka nimajo izpolnjenih tehničnih pogojev za
elektronsko posredovanje informacij, se uporablja posredovanje podatkov in
informacij s priporočenimi poštnimi pošiljkami.
239. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
tri mesece po uveljavitvi.«.

Zakon o spremembah in dopolnitvah Zakona o
sodelovanju v kazenskih zadevah z državami članicami Evropske unije –
ZSKZDČEU-1A (Uradni list
RS, št. 37/15) vsebuje naslednjo prehodno in
končno določbo:
»PREHODNA DOLOČBA
6. člen
V postopkih prepovedi približevanja določeni
osebi, kraju ali območju na podlagi zakona, ki ureja naloge in pooblastila
policije, policija in preiskovalni sodnik pisno obvestita zaščiteno osebo, da
lahko v primeru preselitve ali zadrževanja v drugi državi članici, še preden
zapusti ozemlje Republike Slovenije, vloži predlog za izdajo evropske odredbe o
zaščiti, ter o pogojih za njeno izdajo po tem zakonu. Obvestilo o tem se
zaznamuje v spisu.
KONČNA DOLOČBA
7. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne tri mesece
po uveljavitvi tega zakona.«.

Zakon o spremembah in dopolnitvah Zakona o
sodelovanju v kazenskih zadevah z državami članicami Evropske unije –
ZSKZDČEU-1B (Uradni list
RS, št. 22/18) vsebuje naslednjo končno določbo:
»KONČNA DOLOČBA
33. člen
Ta zakon začne veljati en mesec po objavi v
Uradnem listu Republike Slovenije.«.

Zakon o spremembah in dopolnitvah Zakona o
sodelovanju v kazenskih zadevah z državami članicami Evropske unije –
ZSKZDČEU-1C (Uradni list
RS, št. 94/21) vsebuje naslednji prehodni in
končno določbo:
»PREHODNI IN KONČNA DOLOČBA
13. člen
Postopki s potrdili iz Priloge 11 in
Priloge 12 zakona, posredovanimi pred 19. decembrom 2020, se za države, ki
jih zavezuje Uredba 2018/1805 EU, dokončajo po določbah 20., 21., 22. in 23.
poglavja zakona.
14. člen
Vrhovno državno tožilstvo Republike
Slovenije in Vrhovno sodišče Republike Slovenije do vzpostavitve pogojev za
informatizirano obdelavo podatkov iz novega 8.a člena zakona o postopkih
sodelovanja ministrstvu pošljeta podatke le v obliki analize.
15. člen
Ta zakon začne veljati petnajsti dan po
objavi v Uradnem listu Republike Slovenije.«.