1. člen
(1) Ta zakon ureja lastninjenje zemljišč in
stavb v družbeni lastnini (v nadaljnjem besedilu: nepremičnine), ki niso
predmet lastninjenja po drugih zakonih.
(2) Lastninjenje vodnih zemljišč,
lastninjenje sindikalnega premoženja, nepremičnin športnih društev ter
lastninjenje nepremičnin v družbeni lastnini, na katerih imajo tuje osebe
pravico uporabe ali razpolaganja, se uredi s posebnim zakonom.
2. člen
(1) Nepremičnine postanejo lastnina
fizičnih oseb, ki imajo na nepremičnini pravico uporabe.
(2) Vpis lastninske pravice se v zemljiški
knjigi opravi na predlog.
(3) V primeru, da je pravica uporabe na
nepremičnini v korist fizične osebe, vpisana v zemljiški knjigi, se vpis lastninske
pravice v zemljiški knjigi opravi po uradni dolžnosti.
3. člen
(1) Nepremičnine postanejo lastnina pravnih
oseb, ki imajo na nepremičnini pravico uporabe oziroma njihovih pravnih
naslednikov.
(2) Vpis lastninske pravice se v zemljiški
knjigi opravi na predlog.
(3) V primeru, da je pravica uporabe na
nepremičnini v korist pravne osebe oziroma njenega pravnega naslednika, vpisana
v zemljiški knjigi, se vpis lastninske pravice v zemljiški knjigi opravi po
uradni dolžnosti.
4. člen
(1) Nepremičnine, na katerih ima pravico
uporabe Republika Slovenija, postanejo lastnina Republike Slovenije.
(2) Vpis lastninske pravice se v zemljiški
knjigi opravi na predlog.
(3) V primeru, da je pravica uporabe na
nepremičnini vpisana v zemljiški knjigi v korist Republike Slovenije, se vpis
lastninske pravice v zemljiški knjigi opravi po uradni dolžnosti.
5. člen
(1) Nepremičnine, na katerih ima pravico
uporabe občina ali mesto, postanejo lastnina preoblikovane občine ali mesta.
(2) Vpis lastninske pravice v zemljiški knjigi
se opravi na predlog.
(3) V primeru, da je pravica uporabe na
nepremičnini vpisana v zemljiški knjigi v korist občine ali mesta, se vpis
lastninske pravice v zemljiški knjigi opravi po uradni dolžnosti.
(4) V primeru občine, ki se je razdelila,
sodišče dovoli vpis na predlog in na podlagi sporazuma o delitvi premoženja med
občinami oziroma na podlagi
akta, s katerim je v skladu z 51.c členom zakona o lokalni samoupravi (Uradni
list RS, št. 72/93, 6/94 – odločba US, 45/94 – odločba US, 57/94, 14/95, 20/95
– odločba US, 63/95 – obvezna razlaga, 9/96 – odločba US, 44/96 – odločba US,
26/97, 70/97, 10/98, 68/98 – odločba US, 74/98, 59/99 – odločba US in 70/00)
ugotovljeno njeno premoženje.
6. člen
(1) Vpisi v zemljiški knjigi po tem zakonu
so takse prosti.
(2) Minister, pristojen za pravosodje,
določi v 60 dneh po uveljavitvi tega zakona obrazec, s katerim se vloži predlog
za vpis v zemljiški knjigi po tem zakonu.
7. člen
Osebe iz 2., 3., 4. in 5. člena pridobijo
lastninsko pravico na podlagi tega zakona z dnem njegove uveljavitve.
8. člen
Vknjižba lastninske pravice po tem zakonu
nima pravnih posledic za stranke v postopku po zakonu o denacionalizaciji.

Zakon o
lastninjenju nepremičnin v družbeni lastnini – ZLNDL (Uradni list RS, št. 44/97)
vsebuje naslednjo končno določbo:
»9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o
dopolnitvah zakona o lastninjenju nepremičnin v družbeni lastnini – ZLNDL-A
(Uradni list RS, št. 59/01)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.