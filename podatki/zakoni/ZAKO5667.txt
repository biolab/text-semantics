1. člen
(vsebina zakona)
S tem zakonom se uvaja obveznost plačevanja dodatnega davka
od dohodkov, prejetih za vodenje ali nadzor poslovnih subjektov, določenih s
tem zakonom (v nadaljnjem besedilu: davek).
2. člen
(pripadnost davka)
Davek je prihodek državnega proračuna.
3. člen
(zavezanec)
(1) Zavezanec oziroma zavezanka za davek (v nadaljnjem besedilu:
zavezanec) je fizična oseba, ki vodi posle poslovnega subjekta ali nadzoruje
poslovni subjekt. 
(2) Poslovni subjekt po tem zakonu je pravna oseba, ki je od
države prejela poroštvo oziroma jamstvo ali sredstva za blažitev posledic
finančne in gospodarske krize, na podlagi ukrepov, ki sta jih sprejela Državni
zbor Republike Slovenije ali Vlada Republike Slovenije.
4. člen
(predmet obdavčitve)
(1) Z davkom po tem zakonu so obdavčeni dohodki, ki jih
zavezanec prejme iz naslova: 
1.     
vodenja poslov poslovnega subjekta, vključno z dohodki, ki jih prejme
član upravnega odbora, ki je tudi izvršni direktor poslovnega subjekta; 
2.     
nadzora poslovnega subjekta, vključno z dohodki, ki jih prejme član
upravnega odbora, ki ni tudi izvršni direktor poslovnega subjekta; v davčnem
letu, ki je enako koledarskemu letu. 
(2) Za dohodke iz 1. točke prejšnjega odstavka se štejejo: 
1.     
plače in nadomestila plače ali vsako drugo plačilo za vodenje poslov
poslovnega subjekta na podlagi poslovnega razmerja (v nadaljnjem besedilu:
plače); 
2.     
nagrade za poslovno uspešnost; 
3.     
odpravnine; 
4.     
dohodki na podlagi udeležbe na dobičku; 
5.     
bonitete, ki jih poslovni subjekt zagotovi v korist zavezanca ali
njegovega družinskega člana, in sicer pravice zavezanca do nakupa delnic in
darila, ki jih zagotovi poslovni subjekt zavezancu na podlagi ali zaradi
njegove nekdanje, sedanje ali bodoče zaposlitve ali njegovemu družinskemu
članu; 
6.     
drugi dohodki za vodenje poslov poslovnega subjekta, razen povračil
stroškov v zvezi z delom in drugih bonitet, ki niso navedene v prejšnji točki. 
(3) Za dohodke iz 2. točke prvega odstavka tega člena se
štejejo: 
1.     
sejnine; 
2.     
dohodki na podlagi udeležbe v dobičku; 
3.     
drugi dohodki, prejeti za opravljanje nadzora poslovnega subjekta,
vključno z nagradami, razen povračil stroškov v zvezi z delom. 
(4) Šteje se, da je dohodek prejet, ko je izplačan ali kako
drugače dan na razpolago zavezancu, ne glede na obliko, v kateri je izplačan
oziroma dan na razpolago.
5. člen
(davčna osnova)
(1) Davčna osnova od dohodka iz naslova vodenja poslov
poslovnega subjekta je dohodek iz drugega odstavka prejšnjega člena, zmanjšan
za obvezne prispevke za socialno varnost, ki jih je na podlagi posebnih
predpisov dolžan plačevati zavezanec, v delu, ki presega: 
1.     
v primeru plače – znesek v višini 12.500 eurov mesečno; 
2.     
v primeru nagrade za poslovno uspešnost – znesek v višini 25.000 eurov
letno; 
3.     
v primeru odpravnine – znesek v višini 75.000 eurov letno; 
4.     
v primeru dohodka na podlagi udeležbe v dobičku – znesek v višini 25.000
eurov letno; 
5.     
v primeru bonitete – znesek v višini 25.000 eurov letno. 
(2) Ne glede na prejšnji odstavek je davčna osnova od dohodka
iz 6. točke drugega odstavka 4. člena tega zakona posamezni dohodek, zmanjšan
za obvezne prispevke za socialno varnost, ki jih je na podlagi posebnih predpisov
dolžan plačevati zavezanec. 
(3) Davčna osnova od dohodka iz naslova nadzora poslovnega
subjekta je dohodek iz tretjega odstavka prejšnjega člena, zmanjšan za obvezne
prispevke za socialno varnost, ki jih je na podlagi posebnih predpisov dolžan
plačevati zavezanec v delu, ki presega: 
1.     
v primeru sejnine – znesek 358 eurov na posamezno sejo; 
2.     
v primeru drugih dohodkov, prejetih za opravljanje nadzora poslovnega
subjekta, vključno z nagradami – znesek v višini 12.500 eurov letno. 
(4) Ne glede na prejšnji odstavek je davčna osnova od dohodka
iz 2. točke tretjega odstavka 4. člena tega zakona posamezen dohodek, zmanjšan
za obvezne prispevke za socialno varnost, ki jih je na podlagi posebnih
predpisov dolžan plačevati zavezanec. 
(5) Letna davčna osnova od dohodkov zavezanca, ki so predmet
obdavčitve po tem zakonu, je vsota davčnih osnov iz prvega do četrtega odstavka
tega člena.
6. člen
(davčna stopnja)
Davek se izračuna in plača od letne davčne osnove,
ugotovljene v skladu s 5. členom tega zakona, po stopnji 49%.
7. člen
(odmera davka)
(1) Davek izračuna davčni organ z odločbo. Odločbo izda
davčni organ na podlagi napovedi zavezanca. Odločba mora biti izdana do 31.
oktobra za preteklo leto. 
(2) Napoved mora vložiti zavezanec najpozneje do 31. marca za
preteklo leto. Zavezanec mora napoved vložiti na obrazcu, ki ga predpiše
minister oziroma ministrica (v nadaljnjem besedilu: minister), pristojen za
finance. Napoved vsebuje podatke, potrebne za določanje davčne osnove oziroma
izračun davka, za nadzor, ter osebne in druge podatke, ki omogočajo
identifikacijo zavezanca in zavezanca za dajanje podatkov. Zavezanec mora
napoved vložiti pri davčnem organu.
8. člen
(obveznost dajanja podatkov)
(1) Poslovni subjekt, ki je pravna oseba iz drugega odstavka
3. člena tega zakona, katerega posle vodi oziroma nadzira zavezanec po tem
zakonu (v nadaljnjem besedilu: zavezanec za dajanje podatkov), mora davčnemu
organu dostaviti podatke, potrebne za pobiranje davka, za določanje davčne
osnove oziroma izračun davka, za nadzor in pobiranje davka ter druge podatke,
ki omogočajo identifikacijo zavezanca in zavezanca za dajanje podatkov in sicer
naziv in davčno številko zavezanca za dajanje podatkov, ime in priimek in
davčno številko zavezanca za davek, rezidentstvo zavezanca za davek, vrsto in
višino dohodka, prispevke za socialno varnost in leto, za katero se navaja
dohodek. 
(2) Zavezanec za dajanje podatkov mora podatke iz tega člena
dostaviti davčnemu organu in zavezancu do 31. januarja tekočega davčnega leta
za preteklo davčno leto. 
(3) Minister, pristojen za finance, predpiše podrobnejše
določbe glede vrste, oblike in načina dajanja podatkov na podlagi tega člena
tega zakona.
9. člen
(uporaba drugih predpisov)
Glede vseh vprašanj davčnega postopka, pobiranja davka,
pravic in obveznosti zavezanca, varovanja podatkov, pristojnosti davčnega
organa in drugih vprašanj, ki niso določena s tem zakonom, se uporabljata
zakon, ki ureja davčni postopek in zakon, ki ureja davčno službo.
10. člen
(kazenski določbi)
(1) Z globo od 200 do 1.200 eurov se kaznuje za prekršek
zavezanec, če ne vloži davčne napovedi v skladu z drugim odstavkom 7. člena
tega zakona. 
(2) Z globo od 1.600 do 25.000 eurov se kaznuje za prekršek
zavezanec za dajanje podatkov, če davčnemu organu ne dostavi podatkov v skladu
z 8. členom tega zakona.
11. člen
(podzakonski akti)
Minister, pristojen za finance, predpiše obrazec za napoved
iz 7. člena in način dajanja podatkov iz 8. člena tega zakona v šestih mesecih
po uveljavitvi tega zakona.
12. člen
(uporaba zakona)
Ta zakon se uporabi za dohodke po tem zakonu, prejete od 1.
januarja 2009 dalje.
13. člen
(veljavnost zakona)
(1) Ta zakon začne veljati naslednji dan po objavi v Uradnem
listu Republike Slovenije in velja do 31. decembra 2010. 
(2) Ne glede na prvi odstavek tega člena ta zakon za primere
iz drugega odstavka 3. člena tega zakona velja do konca davčnega leta, v
katerem se iztečejo poroštva oziroma jamstva in ukrepi za blažitev posledic
finančne in gospodarske krize. 
(3) Ne glede na prvi odstavek 4. člena tega zakona se ta
zakon uporablja tudi za obdavčitev dohodkov iz drugega in tretjega odstavka 4.
člena tega zakona, prejetih po davčnem letu, v katerem se iztečejo poroštva,
jamstva ali drugi ukrepi za blaženje posledic finančne in gospodarske krize, če
so povezani z vodenjem poslov ali nadzorom poslovnega subjekta, vključno z
letom, v katerem se iztečejo poroštva oziroma jamstva in ukrepi za blažitev
posledic finančne in gospodarske krize. 
(4) Ne glede na prvi in drugi ter tretji odstavek tega člena
se ta zakon uporablja tudi po prenehanju veljavnosti tega zakona za odmero
davka po tem zakonu.
Št. 435-01/09-10/45
Ljubljana, dne 23. septembra 2009
EPA 317-V
Državni zbor 
Republike Slovenije 
dr. Pavel Gantar l.r. 
Predsednik