1. člen
Ta zakon ureja zagotavljanje namenskih proračunskih in drugih
sredstev za izvajanje programa podpore gospodarskim družbam in samostojnim
podjetnikom posameznikom pri razvoju novih tehnologij in vzpostavljanju in
delovanju njihovih razvojnih enot v letih 2000, 2001, 2002 in 2003 ter
medresorsko koordinacijo za izvajanje tega programa.
2. člen
Program podpore gospodarskim družbam in samostojnim
podjetnikom posameznikom v letih 2000, 2001, 2002 in 2003 zajema: 
-       
analizo stanja tehnološkega razvoja slovenskega gospodarstva; 
-       
namen in cilje programa; 
-       
oblike ukrepov in razvojnih spodbud za podporo gospodarskim družbam in
samostojnim podjetnikom posameznikom; 
-       
kriterije za dodeljevanje spodbud; 
-       
finančne kazalce in finančno vrednotenje programa; 
-       
okvirni terminski načrt izvajanja programa. 
Med sredstva za izvajanje programa podpore po tem zakonu se
štejejo sredstva iz proračuna in druga sredstva, ki jih za izvajanje programa
podpore zagotavljajo druge pravne osebe, katerih večinski lastnik ali
ustanovitelj je Republika Slovenija. 
Predlog programa iz 1. člena tega zakona pripravi medresorska
delovna skupina, določena v 4. členu tega zakona, v roku treh mesecev po
uveljavitvi tega zakona. 
Program podpore in letne finančne načrte za izvajanje
programa in dinamiko zagotavljanja sredstev na predlog ministra, pristojnega za
znanost in tehnologijo, sprejme Vlada Republike Slovenije.
3. člen
Program podpore zajema izvajanje naslednjih aktivnosti: 
-       
spodbude gospodarskim družbam in samostojnim podjetnikom posameznikom za
vzpostavljanje in delovanje lastnih razvojnih enot; 
-       
spodbude regijam in gospodarskim panogam za vzpostavljanje skupnih
razvojnih enot, predvsem tehnoloških centrov in parkov; 
-       
koordinacijo spodbud in usklajevanje obstoječih mehanizmov posameznih
skladov in svetovalnih mrež s cilji tega programa; 
-       
spodbude tehnološkega razvoja invalidskih podjetij.
4. člen
Medresorsko delovno skupino sestavljajo predstavniki
Ministrstva za znanost in tehnologijo, Ministrstva za gospodarske dejavnosti,
Ministrstva za malo gospodarstvo in turizem, Ministrstva za ekonomske odnose in
razvoj, Ministrstva za finance, Ministrstva za okolje in prostor, Ministrstva
za kmetijstvo, gozdarstvo in prehrano in Ministrstva za delo, družino in
socialne zadeve. 
Pri delu medresorske delovne skupine sodelujejo Gospodarska
zbornica Slovenije, Obrtna zbornica Slovenije in Slovenska razvojna družba,
d.d. 
Minister, pristojen za znanost in tehnologijo, s sklepom
ustanovi medresorsko delovno skupino, člane pa imenujejo ministrstva, navedena
v prvem odstavku tega člena. 
Medresorska delovna skupina se ustanovi v enem mesecu po
uveljavitvi tega zakona.
5. člen
Ministrstvo za znanost in tehnologijo bo na osnovi programa
podpore skupaj z medresorsko delovno skupino v letih 2000, 2001, 2002 in 2003
pripravljalo letne izvedbene programe ter javne razpise za porabo namenskih
sredstev, določenih s tem zakonom. 
V letnih izvedbenih programih bo Ministrstvo za znanost in
tehnologijo še posebej podpiralo projekte, ki bodo neposredno prispevali k
tehnološkemu razvoju posameznih gospodarskih družb. 
Ministrstvo predloži letne izvedbene programe v sprejem Vladi
Republike Slovenije, ki vsako leto poroča Državnemu zboru Republike Slovenije o
prejemnikih podpore ter o izvajanju programa in rezultatih vlaganj v tehnološki
razvoj.
6. člen
Republika Slovenija bo za uresničitev programa iz 2. člena
tega zakona v državnem proračunu v obdobju od leta 2000 do leta 2003 v okviru
državnih pomoči gospodarstvu zagotavljala namenska sredstva v skupni višini
13.300 milijonov tolarjev po cenah na dan 1. januarja 2000, in sicer:
-       
v letu 2000                                                            2.600
milijonov tolarjev
-       
v letu 2001                                                            3.300
milijonov tolarjev
-       
v letu 2002                                                            3.600
milijonov tolarjev
-       
v letu 2003                                                            3.800
milijonov tolarjev
Sredstva iz prejšnjega odstavka za izvajanje programa,
določenega v 2. členu tega zakona, se oblikujejo v proračunu Republike
Slovenije pod posebno postavko Ministrstva za znanost in tehnologijo. Sredstva
se bodo zbirala s postopno preusmeritvijo državnih pomoči, ki jih bo izvajala
Vlada Republike Slovenije. 
Druga sredstva se oblikujejo v poslovnem načrtu Slovenske
razvojne družbe, d.d. in v finančnih načrtih drugih pravnih oseb iz 2. člena
tega zakona. 
Porabo vseh sredstev bo koordiniralo Ministrstvo za znanost
in tehnologijo.
7. člen
Minister, pristojen za znanost in tehnologijo, v dveh mesecih
po uveljavitvi tega zakona na predlog medresorske delovne skupine sprejme
pravilnik o načinu dela medresorske delovne skupine (v nadaljnjem besedilu:
pravilnik). 
Pravilnik določa zlasti: 
-       
pravice in dolžnosti in način delovanja medresorske delovne skupine, 
-       
izvajanje programa podpore ter merila in kriterije za dodeljevanje
razvojnih spodbud, 
-       
sistem ocenjevanja in spremljanja učinkov razvojnih spodbud.
8. člen
Strokovna in administrativna dela za medresorsko delovno
skupino opravlja Ministrstvo za znanost in tehnologijo.
9. člen
Ta zakon začne veljati petnajsti dan po objavi v Uradnem
listu Republike Slovenije.
Št. 411-05/99-18/1
Ljubljana, dne 24. novembra 1999.
Predsednik 
Državnega zbora 
Republike Slovenije 
Janez Podobnik, dr. med. l. r.