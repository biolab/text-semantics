1. člen
Ta zakon določa status družbe Slovenske železnice d.o.o.,
naloge, ki jih opravlja in pogoje za ustanavljanje družb, na katere prenese
izvajanje svojih dejavnosti.
2. člen
(1) Za izvajanje dejavnosti iz 3. člena tega zakona se
ustanovi družba Slovenske železnice d.o.o.. Ustanovitelj in edini družbenik
družbe Slovenske železnice d.o.o. je Republika Slovenija, ki svojega poslovnega
deleža ne more deliti ali prenesti na drugo osebo.
(2) Družba Slovenske železnice d.o.o. kot obvladujoča
družba za izvajanje svojih dejavnosti ustanovi odvisne družbe, v katerih je
večinski lastnik. Poleg odvisnih družb lahko s soglasjem ustanovitelja ustanovi
druge pravne osebe, v katerih izvaja ustanoviteljske pravice.
(3) Družba Slovenske železnice d.o.o. pri svojem
poslovanju in pri upravljanju odvisnih družb skrbi tudi za uresničevanje
javnega interesa na področju železniškega prometa in mora zagotavljati varno
odvijanje železniškega prometa.
3. člen
(1) Družba Slovenske železnice d.o.o. kot obvladujoča
družba ustanovi odvisne družbe za izvajanje naslednjih dejavnosti:
-       
opravljanje vzdrževanja, obratovanja in obnavljanja javne železniške
infrastrukture in izvajanje drugih nalog upravljavca javne železniške infrastrukture;
-       
opravljanje prevoza potnikov v notranjem, čezmejnem regijskem in
mednarodnem železniškem prometu;
-       
prevoz blaga v notranjem in mednarodnem železniškem prometu.
(2) Za opravljanje posameznih dejavnosti iz prejšnjega
odstavka se ustanovi najmanj ena odvisna družba.
(3) Družba Slovenske železnice d.o.o. lahko s soglasjem
ustanovitelja poleg družb iz prejšnjega odstavka ustanovi druge gospodarske
družbe in druge pravne osebe, katerih dejavnost je potrebna za nemoteno in
kakovostno opravljanje dejavnosti gospodarskih družb iz prvega odstavka tega
člena in sicer predvsem za izvajanje naslednjih dejavnosti:
-       
prevoz blaga v notranjem in mednarodnem železniškem prometu;
-       
vleko vlakov in tehnično vagonsko dejavnost;
-       
izvajanje storitev logističnih centrov, gradbena dejavnost,
skladiščenje, telekomunikacije, raziskovanje in eksperimentalni razvoj na
področju tehnologije, projektiranje in tehnično svetovanje, tehnično preizkušanje
in analiziranje, izvajanje informacijskih, finančnih, računovodskih in drugih
podobnih storitev, proizvodnja železniških in drugih tirnih vozil, vzdrževanje
in popravila tirnih in motornih vozil, splošna gradbena dela in gradbena dela
specialnih strok, razvoj, svetovanje in opremljanje z računalniško programsko
opremo ter druge dejavnosti.
(4) Pri ustanavljanju novih družb ali drugih pravnih
oseb mora družba Slovenske železnice d.o.o. zasledovati cilje, ki jih določa
tretji odstavek 2. člena tega zakona.
(5) Družba Slovenske železnice d.o.o. kot ustanovitelj
in družbenik odvisnih družb iz prvega odstavka tega člena lahko razpolaga s
poslovnimi deleži v posamezni odvisni družbi le v skladu s strategijo Republike
Slovenije za upravljanje kapitalskih naložb države.
(6) (prenehal
veljati)
4. člen
(1) Odvisne družbe, ustanovljene za izvajanje dejavnosti iz
prve in druge alineje prvega odstavka prejšnjega člena, kot obvezno gospodarsko
javno službo opravljajo naslednje dejavnosti:
-       prevoz
potnikov v notranjem in čezmejnem regijskem železniškem prometu;
-       vzdrževanje,
obratovanje in obnavljanje javne železniške infrastrukture.
(2) Odvisna družba, ustanovljena za izvajanje dejavnosti iz
prve alineje prvega odstavka prejšnjega člena, opravlja tudi naslednje naloge
upravljavca javne železniške infrastrukture:
-       gospodarjenje
z javno železniško infrastrukturo;
-       
druge naloge upravljavca javne železniške infrastrukture, določene z zakonom,
ki ureja železniški promet, in zakonom, ki ureja varnost železniškega prometa.
(3) Nad družbami, ki izvajajo gospodarske javne službe
izvaja nadzor ministrstvo, pristojno za promet in sicer predvsem z vidika
kakovostnega izvajanja gospodarske javne službe in transparentne ter zakonite
uporabe sredstev, namenjenih izvajanju teh gospodarskih javnih služb.
5. člen
(1) Objekti, naprave ter tirna vozila v lasti odvisnih
družb, ki so nujno potrebna za izvajanje gospodarskih javnih služb in
mednarodnega železniškega potniškega prometa, ne morejo biti predmet zastave in
so ob stečaju oziroma likvidaciji izvzeta iz stečajne oziroma likvidacijske
mase dolžnika. Lahko so predmet prodaje, če s prodajo soglaša ustanovitelj
obvladujoče družbe Slovenske železnice d.o.o..
(2) Tirna vozila iz prejšnjega odstavka se izjemoma
lahko zastavijo, če je z zastavno pravico na mobilnih sredstvih zavarovan
posojilodajalec, ki je financiral njihovo nabavo.
(3) Objekti, naprave ter tirna vozila iz prvega odstavka
tega člena se podrobneje določijo s predpisom, ki ga izda Vlada Republike
Slovenije.
5.a člen
(1) Plačilo terjatve družbe Slovenske železnice, d.o.o., ki
je nastala z odpisom terjatev oziroma obveznosti, ki so obstajale na dan 31.
decembra 1999, v breme oziroma v dobro dolgoročnih obveznosti iz financiranja
in sestavin kapitala v podbilancah poslovnih področij družbe v višini
134.261.600,00 eurov, bo Republika Slovenija izvedla v enakih deležih v letih
od 2014 do 2023.
(2) Datumi zapadlosti plačil v posameznih letih in način
plačila terjatve oziroma obveznosti iz prejšnjega odstavka, se določijo z
letnimi pogodbami. Letno pogodbo skleneta Družba Slovenske železnice, d.o.o. in
Vlada Republike Slovenije po sprejemu proračuna Republike Slovenije za leto, na
katero se pogodba nanaša.

Zakon o družbi Slovenske železnice – ZDSŽ
(Uradni list RS, št. 106/10)
vsebuje naslednje prehodne in končno določbo:
»PREHODNE IN KONČNA DOLOČBA
6. člen
(1) Dejavnosti in pooblastila, za izvajanje katerih je
na podlagi tega zakona pooblaščena družba Slovenske železnice d.o.o., od
uveljavitve tega zakona opravlja družba Slovenske železnice d.o.o., ki je bila
ustanovljena z Aktom o ustanovitvi družbe Slovenske železnice d.o.o. številka
SV 930/09, z dne 21. 9. 2009.
(2) Vlada Republike Slovenije mora akt iz prejšnjega
odstavka uskladiti z določbami tega zakona v roku šestih mesecev od uveljavitve
tega zakona.
7. člen
V odvisnih družbah družbe Slovenske železnice d.o.o., ki so
na dan uveljavitve tega zakona že ustanovljene, se poslovni delež družbe
Slovenske železnice d.o.o. ne sme zmanjšati.
8. člen
(1) Odvisne družbe iz prvega odstavka 3. člena tega
zakona se ustanovijo po postopku delitve obstoječe družbe Slovenske železnice
d.o.o. z ustanovitvijo novih družb, kot je določen v zakonu, ki ureja
gospodarske družbe, razen če je s tem zakonom določeno drugače.
(2) Na posamezne odvisne družbe iz prejšnjega odstavka
tega člena se prenesejo premoženje, pravice in obveznosti družbe Slovenske
železnice d.o.o., kot bodo določeni v delitvenem načrtu, ki ga sprejme Vlada
Republike Slovenije v štirih mesecih od uveljavitve tega zakona. V delitvenem
načrtu se mora dosledno upoštevati vsebinska povezanost prenesenega premoženja
z dejavnostjo, ki jo bo opravljala posamezna odvisna družba, prenesene pravice
in obveznosti pa morajo biti vsebinsko povezane s prenesenim premoženjem in
zaposlenimi, ki jih bodo prevzele posamezne odvisne družbe. Izvajanje
gospodarske javne službe prevoza potnikov v notranjem in čezmejnem regijskem
železniškem prometu se prenese na odvisno družbo, ki bo izvajala prevoz
potnikov. Izvajanje gospodarske javne službe vzdrževanja javne infrastrukture
ter vodenja železniškega prometa se prenese na odvisno družbo, ki bo izvajala vzdrževanje
železniške infrastrukture, vodenje železniškega prometa in druge naloge
upravljavca javne železniške infrastrukture.
(3) Premoženje, pravice in obveznosti se na posamezne
odvisne družbe iz prvega odstavka tega člena prenesejo po njihovi neodpisani
knjigovodski vrednosti. Vrednost osnovnega kapitala posamezne odvisne družbe,
ki se vpiše v sodni register, je enaka razliki med knjigovodsko vrednostjo
prenesenega premoženja in obveznostmi, zmanjšanimi najmanj za vrednost rezerv,
ki jih družba mora oblikovati v skladu s predpisi.
(4) Odvisne družbe iz prvega odstavka 3. člena tega
zakona morajo začeti delovati najkasneje v osmih mesecih od uveljavitve tega
zakona.
(5) Zaposlenim, ki jih bodo prevzele odvisne družbe, se
zaradi spremembe delodajalca pravice in obveznosti iz delovnega razmerja
določijo v skladu z določbami zakona, ki ureja delovna razmerja oziroma zakona,
ki ureja pravice in obveznosti javnih uslužbencev.
9. člen
(1) Državna poroštva za posojila, ki so bila podeljena
družbi Slovenske železnice d.o.o., se prenesejo skupaj s posojili na odvisne
družbe, ki jih bo na podlagi tega zakona in skladno z delitvenim načrtom iz
drugega odstavka 8. člena tega zakona, ustanovila ta družba.
(2) Za obveznosti družbe Slovenske železnice d.o.o. iz
posojil z državnimi poroštvi, ki bodo prenesene na nove odvisne družbe, je kot
solidarni dolžnik poleg družbe, ki ji je bila v delitvenem načrtu dodeljena
obveznost, odgovorna tudi obvladujoča družba Slovenske železnice d.o.o..
(3) Če se upniki posojil s poroštvi države ne strinjajo
s prenosom teh posojil na odvisne družbe, posojila s poroštvi države ostanejo v
premoženjski bilanci obvladujoče družbe Slovenske železnice d.o.o..
(4) V primeru iz prejšnjega odstavka odvisna družba, na
katero bi morala biti obveznost z državnim poroštvom prenesena, sklene z družbo
Slovenske železnice d.o.o. pogodbo o solidarni odgovornosti za dolg, ki določi
njeno obveznost tekočega zagotavljanja finančnih sredstev za odplačevanje teh
obveznosti in način odplačevanja tega dolga.
10. člen
Vlada Republike Slovenije izda akt iz tretjega odstavka 5.
člena tega zakona v štirih mesecih od uveljavitve tega zakona.
11. člen
Šteje se, da licenca, varnostno spričevalo in varnostno
pooblastilo, ki je bilo izdano družbi Slovenske železnice d.o.o. ustanovljeni z
aktom iz prvega odstavka 6. člena tega zakona, veljajo tudi za odvisne
gospodarske družbe, ki jih ustanovi družba Slovenske železnice d.o.o. za
upravljanje z javno železniško infrastrukturo, izvajanje prevoza potnikov in
izvajanje prevoza tovora. Odvisne družbe morajo pridobiti navedene dokumente
najkasneje v roku dveh let od njihove ustanovitve.
12. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi Zakona o družbi Slovenske
železnice – ZDSŽ-A (Uradni list RS, št. 43/11)
vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12)
vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o Slovenskem državnem holdingu – ZSDH-1
(Uradni list RS, št. 25/14)
vsebuje naslednjo končno določbo:
»95. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o družbi Slovenske
železnice – ZDSŽ-B (Uradni list RS, št. 30/16)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o železniškem
prometu – ZZelP-K (Uradni list RS, št. 30/18)
vsebuje naslednjo končno določbo:
»42. člen
Ta zakon začne veljati 16. junija 2018.«.