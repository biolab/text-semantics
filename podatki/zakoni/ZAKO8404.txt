I. SPLOŠNE DOLOČBE 
1. člen
(vsebina zakona)
Ta zakon določa interventne ukrepe za odpravo posledic
pozebe, ki je prizadela Republiko Slovenijo v kmetijski proizvodnji med 5. in
9. aprilom 2021 (v nadaljnjem besedilu: odprava posledic pozebe), kot pomoč
prizadetim kmetijskim gospodarstvom zaradi neugodnih vremenskih razmer, ki jih
je mogoče enačiti z naravnimi nesrečami.
2. člen
(subsidiarna uporaba drugih predpisov)
Za vsa vprašanja, ki niso urejena s tem zakonom, se
uporabljajo predpisi, ki urejajo varstvo pred naravnimi nesrečami, in predpisi,
ki urejajo odpravo posledic naravnih nesreč.
3. člen
(neugodne vremenske razmere)
(1) Pojem neugodne vremenske razmere, ki jih je mogoče
enačiti z naravnimi nesrečami, za potrebe tega zakona ustreza pojmu slabe
vremenske razmere, ki jih je mogoče enačiti z naravnimi nesrečami, iz 16. točke
2. člena Uredbe Komisije (EU) št. 702/2014 z dne 25. junija 2014 o razglasitvi
nekaterih vrst pomoči v kmetijskem in gozdarskem sektorju ter na podeželju za
združljive z notranjim trgom z uporabo členov 107 in 108 Pogodbe o delovanju
Evropske unije (UL L št. 193 z dne 1. 7. 2014, str. 1), zadnjič spremenjene z
Izvedbeno uredbo Komisije (EU) 2020/2008 z dne 8. decembra 2020 o spremembi
uredb (EU) št. 702/2014, (EU) št. 717/2014 in (EU) št. 1388/2014 v zvezi z
obdobjem njihove uporabe in drugimi ustreznimi prilagoditvami (UL L št. 414 z
dne 9. 12. 2020, str. 15), (v nadaljnjem besedilu: Uredba 702/2014/EU).
(2) Vlada potrdi značaj vremenskih razmer kot neugodne
vremenske razmere, ki jih je mogoče enačiti z naravnimi nesrečami, če iz končne
ocene škode na posameznih kmetijskih pridelkih izhaja, da poškodovanost presega
30 % njihove običajne letne kmetijske proizvodnje, kot jo določa predpis, ki
ureja metodologijo za ocenjevanje škode, in je škoda večja od 0,3 promila
načrtovanih prihodkov državnega proračuna.
4. člen
(končna ocena škode)
(1) Podlaga za ukrepe za odpravo posledic pozebe je končna
ocena škode, ki jo pripravi državna komisija za ocenjevanje škode v skladu s
predpisi, ki urejajo varstvo pred naravnimi nesrečami (v nadaljnjem besedilu:
končna ocena škode), in jo potrdi Vlada Republike Slovenije (v nadaljnjem
besedilu: vlada).
(2) Končni oceni škode se priložijo stroški ocenjevanja
škode, ki jih ob potrjevanju končne ocene škode določi in potrdi vlada.
Sredstva za ocenjevanje škode se zagotovijo iz sredstev proračunske rezerve za
leto 2021.
5. člen
(ukrepi za odpravo posledic pozebe)
Ukrepi za odpravo posledic pozebe po tem zakonu so:
1.     
odstopanja glede zmanjšanja ali odpisa prispevkov za pokojninsko in
invalidsko zavarovanje za kmete iz Zakona o pogojih, pod katerimi se kmetom
zmanjšani ali odpisani prispevki štejejo za plačane (Uradni list RS, št. 48/92
in 21/95; v nadaljnjem besedilu: ZPKZ) v skladu z Uredbo Komisije (EU) št.
1408/2013 z dne 18. decembra 2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL L št.
352 z dne 24. 12. 2013, str. 9), zadnjič spremenjeno z Uredbo Komisije (EU)
2019/316 z dne 21. februarja 2019 o spremembi Uredbe (EU) št. 1408/2013 o
uporabi členov 107 in 108 Pogodbe o delovanju Evropske unije pri pomoči de
minimis v kmetijskem sektorju (UL L št. 51I z dne 22. 2. 2019, str. 1), (v
nadaljnjem besedilu: Uredba 1408/2013/EU);
2.     
celotni odpis zakupnin pri Skladu kmetijskih zemljišč in gozdov
Republike Slovenije (v nadaljnjem besedilu: SKZGRS) v skladu z Uredbo
1408/2013/EU;
3.     
nakup grozdja z drugih vinorodnih območij za fizične osebe, ki niso
samostojni podjetniki posamezniki (v nadaljnjem besedilu: nakup grozdja z
drugih vinorodnih območij);
4.     
nakup sadja z drugih kmetij za kmetije, ki opravljajo dopolnilno dejavnost
predelave sadja (v nadaljnjem besedilu: nakup sadja z drugih kmetij);
5.     
pomoč najbolj prizadetim kmetijskim gospodarstvom, dejavnim v primarni
kmetijski proizvodnji v sadjarstvu in vinogradništvu, v skladu z Uredbo
702/2014/EU in Smernicami Evropske unije o državni pomoči v kmetijskem in
gozdarskem sektorju ter na podeželju za obdobje od 2014 do 2020 (UL C št. 204 z
dne 1. 7. 2014, str. 1), zadnjič spremenjenimi z Obvestilom Komisije o
spremembi Smernic Evropske unije o državni pomoči v kmetijskem in gozdarskem
sektorju ter na podeželju za obdobje od 2014 do 2020 v zvezi z obdobjem njihove
uporabe in o začasnih prilagoditvah zaradi upoštevanja učinka pandemije
COVID-19 (UL C št. 424 z dne 8. 12. 2020, str. 30), (v nadaljnjem besedilu:
Smernice EU);
6.     
subvencioniranje obrestne mere za posojila Slovenskega regionalno
razvojnega sklada v skladu z Uredbo 1408/2013/EU;
7.     
oprostitev plačila nadomestila za vzdrževanje namakalnih sistemov
namakalnega razvoda Vogršček lastnikom oziroma zakupnikom kmetijskih zemljišč
na območju namakalnega razvoda Vogršček, ki jim je motena dobava vode, v skladu
z Uredbo 1408/2013/EU.
II. UKREPI ZA ODPRAVO POSLEDIC POZEBE
1. Odstopanja glede zmanjšanja ali odpisa prispevkov za
pokojninsko in invalidsko zavarovanje za kmete
6. člen
(podlaga za zmanjšanje ali odpis)
(1) Ne glede na prvi odstavek 3. člena in drugi odstavek 8.
člena ZPKZ se prispevki zavarovancu oziroma zavarovanki (v nadaljnjem besedilu:
zavarovanec) lahko zmanjšajo ali odpišejo zaradi odprave posledic pozebe po
ZPKZ na podlagi končne ocene škode.
(2) Zmanjšanje ali odpis prispevkov za pokojninsko in
invalidsko zavarovanje za kmete se odobri pod pogoji iz ZPKZ in v skladu z
Uredbo 1408/2013/EU.
7. člen
(podaljšanje roka za vložitev zahtevka)
Ne glede na 9. člen ZPKZ lahko zavarovanec pri pristojnem
davčnem organu zaradi škode, ki je nastala zaradi posledic pozebe, vloži
zahtevo za odpis ali zmanjšanje prispevkov za pokojninsko in invalidsko
zavarovanje za kmete v 60 dneh po uveljavitvi tega zakona.
2. Celotni odpis zakupnin pri SKZGRS
8. člen
(zakupnine pri SKZGRS)
(1) SKZGRS odpiše zakupnine za leto 2021 na podlagi končne
ocene škode.
(2) Zakupnina se odpiše v celoti, če je stopnja
poškodovanosti iz končne ocene škode na parceli v zakupu več kot 30 %.
(3) Odpis zakupnine SKZGRS odobri pod pogoji iz tega člena v
skladu z Uredbo 1408/2013/EU.
(4) Glede podrobnejših pogojev odpisa zakupnin se smiselno
uporablja akt SKZGRS, ki ureja zakup kmetij in kmetijskih zemljišč.
3. Nakup grozdja z drugih vinorodnih območij
9. člen
(nakup grozdja z drugih vinorodnih območij)
Ne glede na tretji stavek četrtega odstavka 13. člena Zakona
o vinu (Uradni list RS, št. 105/06, 72/11, 90/12 – ZdZPVHVVR, 111/13 in 27/17 –
ZKme-1D) lahko fizične osebe, ki niso samostojni podjetniki posamezniki in jim
je nastala škoda na vinogradih po pozebi, za pridelavo mošta, vina in drugih
proizvodov iz grozdja dokupijo tudi grozdje letnika 2021, ki ni pridelano v
vinorodnem okolišu oškodovanega pridelovalca grozdja.
4. Nakup sadja z drugih kmetij
10. člen
(nakup sadja z drugih kmetij)
Ne glede na drugi odstavek 10. člena Uredbe o dopolnilnih
dejavnostih na kmetiji (Uradni list RS, št. 57/15 in 36/18) se v koledarskem
letu 2021 nosilcem dopolnilnih dejavnosti na kmetiji, ki imajo dovoljenje za
opravljanje dopolnilnih dejavnosti proizvodnje sadnih in zelenjavnih sokov,
predelave in konzerviranja sadja in zelenjave, proizvodnje kisa ter proizvodnje
žganih pijač, dovoljuje dokup sadja z drugih kmetij na območju Republike
Slovenije v količini, ki ne presega povprečne količine sadja prizadete kmetije
v zadnjih dveh koledarskih letih pred letom 2021, če so bili sadovnjaki na teh
kmetijah ocenjeni s stopnjo poškodovanosti v povprečju najmanj 60 %.
5. Pomoč najbolj prizadetim kmetijskim gospodarstvom, dejavnim
v primarni kmetijski proizvodnji v sadjarstvu in vinogradništvu
11. člen
(odločitev o uporabi sredstev za odpravo posledic pozebe)
(1) Vlada odloči o uporabi sredstev za odpravo posledic
pozebe v sadjarstvu in vinogradništvu na podlagi končne ocene škode in predloga
za odpravo posledic pozebe, ki ji ga v obravnavo predloži ministrstvo,
pristojno za varstvo pred naravnimi in drugimi nesrečami.
(2) Predlog za odpravo posledic pozebe v primarni kmetijski
proizvodnji v sadjarstvu in vinogradništvu obsega okvirne predloge možnih ukrepov,
na podlagi katerih se izdela program odprave posledic pozebe, ki obsegajo škodo
v sadjarstvu in vinogradništvu.
12. člen
(program odprave posledic pozebe v sadjarstvu in
vinogradništvu)
(1) Program odprave posledic pozebe v sadjarstvu in
vinogradništvu sprejme vlada. V obravnavo ji ga predloži ministrstvo, pristojno
za kmetijstvo, če ga potrdi komisija za odpravo posledic škode v kmetijstvu v
skladu z zakonom, ki ureja odpravo posledic naravnih nesreč, in k njemu da
soglasje ministrstvo, pristojno za finance.
(2) Program odprave posledic pozebe v sadjarstvu in
vinogradništvu se sprejme najpozneje v treh mesecih po tem, ko vlada potrdi
končno oceno škode, sredstva za odpravo posledic pozebe v sadjarstvu in
vinogradništvu pa se izplačajo najpozneje v štirih letih po nastanku škode.
13. člen
(vsebina programa odprave posledic pozebe v sadjarstvu in
vinogradništvu)
V programu odprave posledic pozebe v sadjarstvu in
vinogradništvu se določijo:
-       
sadne vrste ter tisti sadovnjaki (razen ekstenzivnih sadovnjakov) in
vinogradi, v katerih je proizvodnja zaradi posledic pozebe na posamezni
grafični enoti rabe kmetijskega gospodarstva (v nadaljnjem besedilu: GERK), kot
je opredeljena v zakonu, ki ureja kmetijstvo, zmanjšana za vsaj 60 % običajne
letne kmetijske proizvodnje,
-       
natančnejši pogoji za določitev kmetijskih gospodarstev, ki so
upravičena do pomoči za odpravo posledic pozebe,
-       
način izračuna izpada dohodka v sadjarstvu in vinogradništvu ter način
izračuna višine pomoči za odpravo posledic pozebe v sadjarstvu in
vinogradništvu,
-       
ocena o potrebnih sredstvih in
-       
način izplačila sredstev upravičencem.
14. člen
(vlagatelj in upravičenec)
(1) Vlagatelj vloge za pomoč za odpravo posledic pozebe v
sadjarstvu in vinogradništvu je fizična ali pravna oseba, ki se ukvarja s kmetijsko
proizvodnjo in v postopku izdelave končne ocene odda obrazec za prijavo škode
Obrazec 2.09: Ocena škode na kmetijskih kulturah (v nadaljnjem besedilu:
obrazec 2.09).
(2) Vlagatelj je upravičen do pomoči za odpravo posledic
pozebe v sadjarstvu in vinogradništvu za tiste kmetijske pridelke, za katere iz
končne ocene škode sledi, da je v obdobju ugotavljanja posledic pozebe njihova
proizvodnja od običajne letne kmetijske proizvodnje manjša za najmanj 30 %.
(3) Vlagatelj je upravičen do pomoči za odpravo posledic
pozebe v sadjarstvu in vinogradništvu, če je bil 9. aprila 2021 vpisan v
register kmetijskih gospodarstev v skladu z zakonom, ki ureja kmetijstvo, in ki
izpolnjuje pogoje za pridobitev pomoči po tem zakonu.
(4) Vlagatelj, ki je podjetje v težavah, kot je opredeljeno v
14. točki 2. člena Uredbe 702/2014/EU, je upravičen do pomoči za odpravo
posledic pozebe v sadjarstvu in vinogradništvu, če je postal podjetje v težavah
zaradi pozebe ali če 31. decembra 2019 ni bil podjetje v težavah, a je postal
podjetje v težavah v obdobju od 1. januarja 2020 do 30. junija 2021.
(5) Do pomoči ni upravičen vlagatelj, ki ima neporavnan nalog
za izterjavo na podlagi predhodnega sklepa Evropske komisije o razglasitvi
pomoči za nezakonito in nezdružljivo z notranjim trgom, razen pomoči za
povrnitev škode, ki so jo povzročile naravne nesreče ali izjemni dogodki, v
skladu s točko (b) drugega odstavka 107. člena Pogodbe o delovanju Evropske unije
(Prečiščena različica Pogodbe o delovanju Evropske unije, UL C št. 202 z dne 7.
6. 2016, str. 47).
(6) Upravičenec do pomoči je vlagatelj iz tega člena, ki
izpolnjuje pogoje za pridobitev finančne pomoči po tem zakonu.
15. člen
(upravičeni stroški)
(1) Pri pomoči za ukrep iz tega poglavja se kot upravičen
strošek šteje izpad dohodka zaradi popolnega ali delnega uničenja primarne
kmetijske proizvodnje v sadjarstvu in vinogradništvu zaradi pozebe.
(2) Izpad dohodka iz prejšnjega odstavka se izračuna v skladu
s šestim in osmim odstavkom 25. člena Uredbe 702/2014/EU oziroma točko (358)
Smernic EU.
16. člen
(zagotavljanje sredstev)
(1) Vlada na podlagi končne ocene škode določi obseg, način
in dinamiko zagotavljanja sredstev za odpravo posledic pozebe v sadjarstvu in
vinogradništvu.
(2) Sredstva za pomoč za odpravo posledic pozebe se
zagotovijo v okviru sredstev proračunske rezerve za leto 2022 ter se
upravičencem izplačajo na podlagi programa odprave posledic pozebe v sadjarstvu
in vinogradništvu.
(3) Ob pripravi predlogov proračunov za naslednja leta
ministrstvo, pristojno za kmetijstvo, v okviru svojega finančnega načrta
zagotovi zadosten obseg pravic porabe za dokončno izvedbo ukrepov, ki jih ureja
ta zakon.
17. člen
(merila za dodelitev in višina dodeljene pomoči)
(1) Pomoč se dodeli, če je končna ocena škode na sadju in
grozdju na posameznem GERK-u v višini najmanj 60 % običajne letne kmetijske
proizvodnje in hkrati na kmetijskem gospodarstvu presega 30 % običajne letne
kmetijske proizvodnje na ravni pridelka sadja ali grozdja.
(2) Skupni znesek pomoči, ki je dodeljen upravičencu za
odpravo posledic pozebe v sadjarstvu ali vinogradništvu, ne sme presegati 80 %,
na območju z omejenimi možnostmi za kmetijsko dejavnost pa 90 % upravičenih
stroškov, pri čemer se seštejejo:
-       
pomoč za odpravo posledic pozebe v sadjarstvu ali vinogradništvu po tem
zakonu,
-       
katera koli druga javna sredstva, dodeljena upravičencu na podlagi
drugih ukrepov, sprejetih v Republiki Sloveniji ali Evropski uniji, za odpravo
posledic pozebe v sadjarstvu in vinogradništvu, ter
-       
izplačila zavarovalnih zneskov za škodo po pozebi v sadjarstvu ali
vinogradništvu.
(3) Pomoč se upravičencem za sadje in grozdje lahko dodeli do
višine 30 % upravičenih stroškov iz prvega odstavka 15. člena tega zakona.
(4) Pomoč se zmanjša za 50 %, razen če se dodeli upravičencu,
ki je sklenil zavarovanje kmetijske proizvodnje za pozebo, ki krije najmanj 50
% njegove letne kmetijske proizvodnje v sadjarstvu in vinogradništvu.
(5) Upravičencu se pomoč ne dodeli, če skupna višina
dodeljene pomoči iz tega ukrepa za posameznega upravičenca ne presega 100
eurov.
(6) Upravičencu se pomoč ne dodeli, če pristojni inšpektor
ugotovi, da je kmetijski pridelek v letu nastanka škode proizvajal v nasprotju
s predpisi, ki urejajo varstvo okolja, ali predpisi, ki urejajo vode.
18. člen
(postopek dodelitve pomoči in obveznosti upravičencev)
(1) Obrazec iz prvega odstavka 14. člena tega zakona se šteje
za vlogo vlagatelja.
(2) Za dan oddaje vloge se šteje datum prevzema podatkov na
Agenciji Republike Slovenije za kmetijske trge in razvoj podeželja (v
nadaljnjem besedilu: agencija) iz elektronske zbirke podatkov AJDA, ki jo
upravlja URSZR.
(3) Agencija o vlogah vlagateljev odloča na podlagi
elektronskih podatkov, prevzetih od URSZR, ki so jih občinske komisije za
ocenjevanje škode vnesle v elektronsko zbirko podatkov AJDA.
(4) O izpolnjevanju pogojev odloči agencija z odločbo o
pravici do sredstev v šestih mesecih od prevzema podatkov iz drugega odstavka
tega člena.
6. Subvencioniranje obrestne mere za posojila Slovenskega
regionalno razvojnega sklada
19. člen
(subvencioniranje obrestne mere)
(1) Subvencionira se obrestna mera za posojila sklada za
obratna sredstva, dodeljena na podlagi predpisa, ki ureja dodeljevanje spodbud
v skladu z Uredbo 1408/2013/EU, s ciljem ohranjanja dejavnosti sadjarstva in
vinogradništva po pozebi.
(2) Upravičenec do pomoči iz ukrepa iz tega člena je
kmetijsko gospodarstvo, ki je na dan 9. aprila 2021 vpisano v register
kmetijskih gospodarstev ter ima v lasti ali zakupu vsaj 0,25 hektara
intenzivnih sadovnjakov ali vinogradov in ki ima stopnjo poškodovanosti iz
končne ocene škode 30 % ali več.
(3) Sredstva za ukrep iz tega člena zagotovi ministrstvo,
pristojno za kmetijstvo, iz sredstev svojega proračuna, v višini do 70.000
eurov.
(4) Ministrstvo, pristojno za kmetijstvo, in sklad pred
izvedbo ukrepa iz tega člena skleneta pogodbo, s katero opredelita nakazilo
subvencij za subvencioniranje obrestne mere na podračun sklada ter način
črpanja in morebitnega vračila sredstev.
7. Oprostitev plačila nadomestila za vzdrževanje namakalnega
sistema Vogršček
20. člen
(oprostitev plačila nadomestila)
(1) Ne glede na zakon, ki ureja kmetijska zemljišča, se za
koledarsko leto 2021 lastnikom in zakupnikom kmetijskih zemljišč na območju
namakalnih sistemov namakalnega razvoda Vogršček (v nadaljnjem besedilu:
upravičenci) oprosti obveznost plačila nadomestila za vzdrževanje in delovanje
namakalnih sistemov.
(2) Namakalni sistemi, ki so del namakalnega razvoda
Vogršček, so določeni v Uredbi o potrditvi območij osuševalnih in namakalnih
sistemov (Uradni list RS, št. 63/19).
(3) Sredstva za delovanje in vzdrževanje namakalnih sistemov
namakalnega razvoda Vogršček v višini do 62.000 eurov zagotovi ministrstvo,
pristojno za kmetijstvo.
(4) Finančna uprava Republike Slovenije upravičencem, ki so
jim bile odločbe o odmeri nadomestila za koledarsko leto 2021 že izdane, izda
nove odločbe, s katerimi odpravi že izdane odločbe za koledarsko leto 2021 ter
jim vrne plačana nadomestila. Od plačanih nadomestil se zavezancem ne priznajo
obresti.
(5) Oprostitev plačila nadomestila za vzdrževanje namakalnega
sistema Vogršček se odobri v skladu z Uredbo 1408/2013/EU.
(6) Nadomestilo se upravičencu in upravičencu, ki je enotno
podjetje, kot je opredeljeno v drugem odstavku 2. člena Uredbe 1408/2013/EU, (v
nadaljnjem besedilu: enotno podjetje) oprosti v celoti, če s tem ni presežena
individualna omejitev ali nacionalna omejitev ali sektorska omejitev zneska
pomoči de minimis iz 3a. odstavka 3. člena Uredbe 1408/2013/EU. Če bi se z
oprostitvijo plačila nadomestila presegla individualna omejitev ali nacionalna
omejitev ali sektorska omejitev zneska pomoči de minimis, se oprostitev plačila
nadomestila izvede do individualne, nacionalne in sektorske omejitve zneska pomoči
de minimis.
(7) Ministrstvo, pristojno za kmetijstvo, za ugotavljanje
obstoja enotnega podjetja za posameznega upravičenca preveri podatke o njegovih
povezavah z drugimi poslovnimi subjekti v uradnih evidencah.
(8) Če je upravičenec dejaven v primarni kmetijski
proizvodnji in je poleg tega dejaven v enem ali več sektorjih oziroma ima druge
dejavnosti, ki spadajo na področje uporabe Uredbe Komisije (EU) št. 1407/2013 z
dne 18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis (UL L št. 352 z dne 24. 12. 2013, str. 1), zadnjič
spremenjene z Uredbo Komisije (EU) 2020/972 z dne 2. julija 2020 o spremembi
Uredbe (EU) št. 1407/2013 v zvezi s podaljšanjem njene veljavnosti in o
spremembi Uredbe (EU) št. 651/2014 v zvezi s podaljšanjem njene veljavnosti in
ustreznimi prilagoditvami (UL L št. 215 z dne 7. 7. 2020, str. 3), (v
nadaljnjem besedilu: Uredba 1407/2013/EU), se pomoč de minimis, dodeljena
primarni kmetijski proizvodnji v skladu z Uredbo 1408/2013/EU, lahko združuje s
pomočjo de minimis, dodeljeno sektorjem oziroma dejavnostim, ki spadajo na
področje uporabe Uredbe 1407/2013/EU, do zadevne individualne omejitve zneska
pomoči de minimis iz drugega odstavka 3. člena Uredbe 1407/2013/EU, če
upravičenec z ločitvijo dejavnosti ali stroškov zagotovi, da primarna kmetijska
proizvodnja ne prejema pomoči de minimis, dodeljene v skladu z Uredbo
1407/2013/EU.
(9) Če je upravičenec dejaven v primarni kmetijski
proizvodnji ter v sektorju ribištva in akvakulture, se pomoč de minimis,
dodeljena primarni kmetijski proizvodnji v skladu z Uredbo 1408/2013/EU, lahko
združuje s pomočjo de minimis, dodeljeno ribištvu in akvakulturi v skladu z
Uredbo Komisije (EU) št. 717/2014 z dne 27. junija 2014 o uporabi členov 107 in
108 Pogodbe o delovanju Evropske unije pri pomoči de minimis v sektorju
ribištva in akvakulture (UL L št. 190 z dne 28. 6. 2014, str. 45), zadnjič
spremenjeno z Izvedbeno uredbo Komisije (EU) 2020/2008 z dne 8. decembra 2020 o
spremembi uredb (EU) št. 702/2014, (EU) št. 717/2014 in (EU) št. 1388/2014 v
zvezi z obdobjem njihove uporabe in drugimi ustreznimi prilagoditvami (UL L št.
414 z dne 9. 12. 2020, str. 15), (v nadaljnjem besedilu: Uredba 717/2014/EU),
do individualne omejitve zneska pomoči de minimis iz drugega odstavka 3. člena
Uredbe 717/2014/EU, če upravičenec z ločitvijo dejavnosti ali stroškov
zagotovi, da primarna kmetijska proizvodnja ne prejema pomoči de minimis,
dodeljene v skladu z Uredbo 717/2014/EU.
(10) Pomoč de minimis iz tega poglavja se v zvezi z istimi
upravičenimi stroški ne združuje z drugo državno pomočjo, če bi se s takšnim
združevanjem presegla največja intenzivnost zadevne pomoči ali znesek pomoči,
določen za posebne okoliščine vsakega primera v predpisih Evropske unije.
(11) Ministrstvo, pristojno za kmetijstvo, v zvezi z
oprostitvijo plačila nadomestila posreduje podatke iz šestega odstavka 50.
člena Zakona o spremembah in dopolnitvah zakona o kmetijskih zemljiščih (Uradni
list RS, št. 27/16 in 79/17 – ZKZ-F) davčnemu organu. Ministrstvo, pristojno za
kmetijstvo, predhodno preveri posameznega upravičenca oziroma enotno podjetje o
že dodeljeni pomoči de minimis v zadnjih treh letih v evidencah pomoči de
minimis, ki jih vodita ministrstvo, pristojno za kmetijstvo in ribištvo, ter
ministrstvo, pristojno za finance.
(12) V izreku odločbe o oprostitvi plačila nadomestila se
navede znesek nadomestila, ki se oprosti plačila, in da gre za pomoč de
minimis, dodeljeno v skladu z Uredbo 1408/2013/EU, pri čemer se navede njen
popoln naslov in sklic na objavo v uradnem glasilu.
(13) Davčni organ v 15 dneh po izdaji nove odločbe sporoči
ministrstvu, pristojnemu za kmetijstvo, za posamezne upravičence podatek o
znesku nadomestila, ki je bil oproščen plačila v skladu s tem zakonom.
(14) Ministrstvo, pristojno za kmetijstvo, vodi in hrani
evidence z informacijami in dokazili o dodeljeni pomoči de minimis iz tega
poglavja deset let od dneva dodelitve zadnje pomoči de minimis iz tega
poglavja.
III. KONČNA DOLOČBA
21. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 322-12/21-4/12
Ljubljana, dne 7. julija 2021
EPA 1992-VIII
Državni zbor
Republike Slovenije
Igor Zorčič
predsednik