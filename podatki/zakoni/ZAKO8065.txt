1. člen
(vsebina zakona)
(1) Ta zakon ureja pravico do izplačila neizplačanega dodatka
za nego otroka po zakonu, ki ureja starševsko varstvo in družinske prejemke.
(2) Ta zakon ureja povrnitev stroškov pravdnega in
izvršilnega postopka, ki so nastali upravičencu ali upravičenki po tem zakonu
(v nadaljnjem besedilu: upravičenec) v zvezi z ugotavljanjem odškodninske
odgovornosti države zaradi neizplačanega dodatka za nego otroka.
2. člen
(upravičenec)
Upravičenec do izplačila neizplačanega dodatka za nego otroka
je eden od staršev otroka ali druga oseba v skladu z zakonom, ki ureja
starševsko varstvo in družinske prejemke, ki izpolnjuje pogoje iz 3. člena tega
zakona.
3. člen
(pogoji in obdobje upravičenosti)
(1) Upravičenec je upravičen do izplačila neizplačanega
dodatka za nego otroka, če je kadarkoli v obdobju med 1. januarjem 2003 in 31.
decembrom 2016 v skladu z veljavnim zakonom, ki je urejal starševsko varstvo in
družinske prejemke, izpolnjeval pogoje za pridobitev dodatka za nego otroka in
ga ni prejel ter
-       
je otrok prejemal dodatek za pomoč in postrežbo v skladu z zakonom, ki
ureja pokojninsko in invalidsko zavarovanje, ali
-       
je bil otrok v skladu z zakonom, ki ureja osnovno šolo, vključen v
posebni program vzgoje in izobraževanja do 26. leta starosti.
(2) Upravičencu se pravica do izplačila neizplačanega dodatka
za nego otroka prizna za obdobje, v katerem je izpolnjeval pogoje iz prejšnjega
odstavka.
4. člen
(višina dodatka in stroški)
(1) Upravičencu za vsak mesec, ko je izpolnjeval pogoje iz
prejšnjega člena, pripada znesek dodatka za nego otroka v višini 102,40 eura
ali 204,80 eura. Upravičencu za neizplačani dodatek za nego otroka zamudne
obresti ne pripadajo.
(2) Upravičencu se povrnejo stroški pravdnega in izvršilnega
postopka v zvezi z ugotavljanjem odškodninske odgovornosti države zaradi
neizplačanega dodatka za nego otroka, ki jih je upravičenec do uveljavitve tega
zakona povrnil po pravnomočni sodni odločbi Republiki Sloveniji in centru za
socialno delo.
(3) Z dnem uveljavitve tega zakona prenehajo terjatve
Republike Slovenije in centra za socialno delo do upravičenca iz naslova
povrnitve stroškov pravdnega in izvršilnega postopka v zvezi z ugotavljanjem
odškodninske odgovornosti države zaradi neizplačanega dodatka za nego otroka,
ki so nastale do uveljavitve tega zakona in še niso bile povrnjene.
(4) Upravičenec je ne glede na določbe zakona, ki ureja
brezplačno pravno pomoč, o vračilu sredstev iz naslova brezplačne pravne
pomoči, oproščen povrnitve stroškov pravdnega in izvršilnega postopka v zvezi z
ugotavljanjem odškodninske odgovornosti države zaradi neizplačanega dodatka za
nego otroka, ki so bili izplačani iz naslova brezplačne pravne pomoči.
5. člen
(postopek)
(1) V postopku za priznanje pravice do izplačila
neizplačanega dodatka za nego otroka po tem zakonu odloča na zahtevo
upravičenca center za socialno delo, ki je krajevno pristojen glede na otrokovo
stalno prebivališče, na podlagi mnenja zdravniške komisije v skladu z zakonom,
ki ureja starševsko varstvo in družinske prejemke.
(2) Upravičenec vloži vlogo za uveljavitev pravice do
neizplačanega dodatka za nego otroka po tem zakonu in povrnitev stroškov iz
drugega odstavka prejšnjega člena v enem letu od uveljavitve tega zakona.
(3) Glede vprašanj postopka za priznanje pravice do izplačila
neizplačanega dodatka za nego otroka po tem zakonu, ki niso urejena s tem
zakonom, se uporabljajo določbe zakona, ki ureja starševsko varstvo in
družinske prejemke, o postopku uveljavljanja pravic do družinskih prejemkov.
6. člen
(zagotovitev sredstev)
Sredstva za izplačila po tem zakonu se zagotovijo v proračunu
Republike Slovenije.
7. člen
(izključitev iz dohodkov)
(1) Ne glede na določbe zakona, ki ureja uveljavljanje pravic
iz javnih sredstev, se izplačila po tem zakonu ne štejejo v dohodek, ki se
upošteva pri uveljavljanju pravic iz javnih sredstev.
(2) Ne glede na določbe zakona, ki ureja dohodnino, se od
izplačil, izplačanih po tem zakonu, dohodnina ne plača.
8. člen
(zbirka podatkov)
(1) Za namen odločanja o pravici do neizplačanega dodatka za
nego otroka po tem zakonu se za upravičenca in otroka v zbirki podatkov o
dodatku za nego otroka, ki potrebuje posebno nego in varstvo, iz zakona, ki
ureja starševsko varstvo in družinske prejemke, zbirajo podatki, ki se v skladu
z zakonom, ki ureja starševsko varstvo in družinske prejemke, zbirajo zaradi
vodenja zbirke podatkov o dodatku za nego otroka, ki potrebuje posebno nego in
varstvo.
(2) Glede vprašanj v zvezi z obdelovanjem, sporočanjem in
varstvom podatkov iz prejšnjega odstavka se uporablja zakon, ki ureja
starševsko varstvo in družinske prejemke.
(3) Podatki iz zbirke podatkov iz prvega odstavka tega člena
se hranijo pet let po pravnomočnosti odločitve o izplačilu neizplačanega
dodatka za nego otroka po tem zakonu.
KONČNA DOLOČBA
9. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 541-01/19-39/14
Ljubljana, dne 22. novembra 2019
EPA 777-VIII
Državni zbor 
Republike Slovenije 
mag. Dejan Židan 
predsednik