I. SPLOŠNE DOLOČBE
1.1 Vsebina zakona
1. člen
(vsebina zakona)
(1) Ta zakon ureja:
-       
pogoje za pridobitev dovoljenja za izdajo hipotekarne obveznice in
izdajo komunalne obveznice;
-       
strukturne lastnosti hipotekarne obveznice in komunalne obveznice;
-       
nadzor nad hipotekarnimi obveznicami in komunalnimi obveznicami ter
-       
zahteve glede razkritja podatkov in informacij v zvezi s hipotekarnimi
obveznicami in komunalnimi obveznicami.
(2) Ta zakon se uporablja za hipotekarne obveznice in
komunalne obveznice, ki jih izdajo kreditne institucije s sedežem v Republiki
Sloveniji, kot jih opredeljuje zakon, ki ureja bančništvo.
2. člen
(prenos direktive)
S tem zakonom se v pravni red Republike Slovenije prenaša
Direktiva (EU) 2019/2162 Evropskega parlamenta in Sveta z dne 27. novembra 2019
o izdajanju kritih obveznic in javnem nadzoru kritih obveznic ter o spremembi
direktiv 2009/65/ES in 2014/59/EU (UL L št. 328 z dne 18. 12. 2019, str. 29).
1.2 Opredelitev kratic in oznak
3. člen
(uporabljeni izrazi)
Izrazi, uporabljeni v tem zakonu, pomenijo:
1.     
»stanovanjske nepremičnine« so zemljišča s stavbami, ki se v skladu s
klasifikacijo vrst objektov CC-SI štejejo za stanovanjske stavbe, deli stavb v
etažni lastnini, skupaj s pripadajočimi prostori (klet, garaža), ki so
namenjeni za bivanje, ter zemljišča, namenjena za gradnjo stanovanjskih stavb;
2.     
»poslovne nepremičnine« so vsi drugi objekti in deli objektov v etažni
lastnini, ki se ne štejejo za stanovanjske nepremičnine, ter drugi objekti in
zemljišča, namenjena gradnji objektov, ki niso stanovanjske nepremičnine;
3.     
»hipoteka« je hipoteka ali maksimalna hipoteka, ki daje upniku pravico
do poplačila iz vrednosti nepremičnine pred drugimi upniki. Kot hipoteka se za
namen tega zakona šteje tudi pravica upnika, ki je ustanovljena na nepremičnini
v drugi državi članici Evropske unije oziroma v drugi državi podpisnici
Sporazuma o Evropskem gospodarskem prostoru in v skladu s predpisi te države
zagotavlja upniku pravico do poplačila iz vrednosti nepremičnine pred drugimi
upniki ter je primerljiva z upravičenji na podlagi hipoteke na nepremičnine v
Republiki Sloveniji;
4.     
»nepremičnina« je stanovanjska nepremičnina in poslovna nepremičnina;
5.     
»javni nadzor nad kritimi obveznicami« je nadzor nad programi kritih
obveznic, s katerim se zagotavljata izpolnjevanje zahtev iz tega zakona, ki
veljajo za izdajanje kritih obveznic, in izvrševanje teh zahtev;
6.     
»krita obveznica« je obveznica, ki jo izda kreditna institucija v skladu
s tem zakonom v obliki hipotekarne ali v obliki komunalne obveznice in je
zavarovana s kritnimi sredstvi, v zvezi s katerimi lahko vlagatelji v krite
obveznice neposredno uveljavljajo pravice kot prednostni upniki;
7.     
»kritno premoženje« je jasno določen nabor sredstev, s katerimi so
zavarovane plačilne obveznosti, povezane s kritimi obveznicami, in ki je ločen
od drugih sredstev, ki jih poseduje kreditna institucija, ki izda krite
obveznice;
8.     
»kritna sredstva« so sredstva, vključena v kritno premoženje;
9.     
»ločevanje« so aktivnosti, ki jih izvede kreditna institucija, ki izda
krite obveznice, s katerimi izbere kritna sredstva in zagotovi, da upniki, ki
niso vlagatelji v krite obveznice, ali nasprotne stranke pogodb o izvedenih
finančnih instrumentih, ne morejo zakonito dostopati do njih;
10.  
»nadomestna kritna sredstva« so kritna sredstva, ki sestavljajo
nadomestno kritno premoženje in ki prispevajo k zahtevam glede kritja in niso
primarna kritna sredstva;
11.  
»neto likvidnostni odliv« so vsa izplačila z zapadlostjo na en dan,
vključno s plačili glavnice in obresti ter plačili na podlagi pogodb o
izvedenih finančnih instrumentih v okviru programa kritih obveznic, potem ko se
odštejejo vsa vplačila z zapadlostjo na isti dan, iz naslova terjatev,
povezanih s kritnimi sredstvi;
12.  
»posebni upravitelj kritnega premoženja« je oseba, imenovana za
upravljanje programa kritih obveznic v primeru reševanja ali postopka
prisilnega prenehanja kreditne institucije, ki izda krite obveznice v okviru navedenega
programa, ali kadar je bilo za to kreditno institucijo v skladu z zakonom, ki
ureja reševanje in prisilno prenehanje bank, ugotovljeno, da propada ali bo
verjetno propadla, ali, v izjemnih okoliščinah, kadar ustrezni pristojni organ
ugotovi, da je pravilno delovanje te kreditne institucije resno ogroženo v
skladu z določbami zakona, ki ureja bančništvo, in ki predpisuje ukrepe
zgodnjega posredovanja;
13.  
»presežno zavarovanje« je celotno zakonsko, pogodbeno ali prostovoljno
zavarovanje, ki presega zahtevo glede kritja iz tega zakona;
14.  
»primarna kritna sredstva« so prevladujoča kritna sredstva, ki določajo
naravo kritnega premoženja;
15.  
»program hipotekarnih obveznic« je strukturna značilnost izdaje
hipotekarnih obveznic, določena na podlagi tega zakona in pogodbenih pogojev, v
skladu z dovoljenjem, izdanim kreditni instituciji, ki izda hipotekarne
obveznice;
16.  
»program komunalnih obveznic« je strukturna značilnost izdaje komunalnih
obveznic, določena na podlagi tega zakona in pogodbenih pogojev, v skladu z dovoljenjem,
izdanim kreditni instituciji, ki izda komunalne obveznice;
17.  
»samodejna pospešitev« je položaj, v katerem krita obveznica, v primeru
reševanja ali postopka prisilnega prenehanja kreditne institucije, v skladu z
zakonom, ki ureja reševanje in prisilno prenehanje bank, samodejno takoj zapade
v plačilo in imajo vlagatelji v to krito obveznico izvršljivo terjatev za
poplačilo v času pred prvotnim datumom zapadlosti;
18.  
»sredstva zavarovanja« so stvarna sredstva in sredstva v obliki
izpostavljenosti, s katerimi so zavarovana kritna sredstva;
19.  
»struktura zapadlosti, ki jo je mogoče podaljšati« je mehanizem, ki
omogoča možnost podaljšanja načrtovane zapadlosti kritih obveznic za vnaprej
določeno obdobje, pri čemer ima zakonsko pravico podaljšanja le posebni upravitelj
kritnega premoženja, pod pogojem, da oceni dejavnike, določene v petem odstavku
46. člena tega zakona;
20.  
izraza »izvedeni finančni instrument« in »Evropski organ za vrednostne
papirje in trge (v nadaljnjem besedilu: ESMA)« se uporabljata, kot sta določena
v zakonu, ki ureja trg finančnih instrumentov;
21.  
izraza »reševanje« in »prisilno prenehanje« se uporabljata, kot sta
določena v zakonu, ki ureja reševanje in prisilno prenehanje bank;
22.  
izrazi »kreditna institucija«, »tržna vrednost«, »hipotekarna kreditna
vrednost«, »skupina povezanih strank« in »skupina« se uporabljajo, kot so
določeni v prvem odstavku 4. člena Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
(UL L št. 176 z dne 27. 6. 2013, str. 1), zadnjič popravljene s Popravkom (UL L
št. 404 z dne 3. 12. 2020, str. 67), (v nadaljnjem besedilu: Uredba
575/2013/EU).
4. člen
(zaščita imena)
(1) Oznaka »evropska krita obveznica« in njen uradni prevod v
vse uradne jezike Evropske unije se uporabljata samo za programe hipotekarnih
obveznic in programe komunalnih obveznic, ki izpolnjujejo zahteve iz tega
zakona.
(2) Oznaka »evropska krita obveznica (premijska)« in njen
uradni prevod v vse uradne jezike Evropske unije se uporabljata samo za
programe hipotekarnih obveznic in programe komunalnih obveznic, ki izpolnjujejo
zahteve iz tega zakona in zahteve iz 129. člena Uredbe 575/2013/EU.
(3) Besedna zveza »hipotekarna obveznica« ali »komunalna
obveznica« in izpeljanke iz teh besed ali drugih označb, na podlagi katerih bi
bilo mogoče sklepati, da gre za hipotekarno obveznico ali komunalno obveznico,
se ne smejo uporabljati za noben drug vrednostni papir oziroma finančni instrument.
1.3 Uporaba določb drugih zakonov
5. člen
(uporaba določb drugih zakonov)
(1) Za hipotekarne obveznice in komunalne obveznice se
uporablja zakon, ki ureja trg finančnih instrumentov, če s tem zakonom ni
določeno drugače.
(2) Za postopke odločanja v posamičnih zadevah in izvajanje
nadzora Banke Slovenije po tem zakonu se smiselno uporabljajo določbe zakona,
ki ureja bančništvo.
(3) Za hipotekarne kredite, odobrene potrošnikom, se
uporablja zakon, ki ureja potrošniške kredite, če s tem zakonom ni določeno
drugače.
II. IZDAJA HIPOTEKARNIH OBVEZNIC IN KOMUNALNIH OBVEZNIC
6. člen
(dovoljenje za program hipotekarnih obveznic in program
komunalnih obveznic)
(1) Hipotekarne obveznice oziroma komunalne obveznice lahko
izda samo kreditna institucija, ki je pridobila dovoljenje Banke Slovenije za
program hipotekarnih obveznic oziroma program komunalnih obveznic v skladu s
tem zakonom (v nadaljnjem besedilu: izdajatelj).
(2) Izdajatelj pridobi dovoljenje Banke Slovenije ločeno za
vsak program hipotekarnih oziroma program komunalnih obveznic. Izdajatelj lahko
izvaja več kot en program hipotekarnih obveznic in več kot en program
komunalnih obveznic. Program hipotekarnih obveznic oziroma program komunalnih
obveznic lahko vključuje več izdaj hipotekarnih oziroma komunalnih obveznic.
(3) Dovoljenje za program hipotekarnih obveznic oziroma
dovoljenje za program komunalnih obveznic izda Banka Slovenije po pridobitvi
predhodnega mnenja Agencije za trg vrednostnih papirjev.
7. člen
(pogoji za pridobitev dovoljenja za izdajo programa
hipotekarnih obveznic oziroma za izdajo programa komunalnih obveznic)
(1) Izdajatelj pridobi dovoljenje Banke Slovenije za program
hipotekarnih obveznic oziroma za program komunalnih obveznic, če izpolnjuje
naslednje pogoje:
1.     
razpolaga z ustreznim programom poslovanja, ki določa izdajanje
hipotekarnih obveznic in komunalnih obveznic;
2.     
vzpostavljene ima ustrezne politike, postopke in metodologije za
odobritev, spremembo, obnovitev in refinanciranje kreditov, vključenih v kritno
premoženje, katerih cilj je zaščita vlagateljev;
3.     
kvalitativno in številčno razpolaga z ustreznimi kadri na vodstveni in
operativni ravni, ki opravljajo posle v zvezi z izdajanjem hipotekarnih
obveznic in komunalnih obveznic in upravljanjem programa hipotekarnih obveznic
in programa komunalnih obveznic ter imajo ustrezne kvalifikacije in znanje v
zvezi z izdajanjem hipotekarnih obveznic in komunalnih obveznic ter
upravljanjem programa hipotekarnih obveznic in programa komunalnih obveznic;
4.     
izdelana ima pravila vodenja kritnega registra ter imenovanega skrbnika
kritnega premoženja za vodenje kritnega registra in njegovo spremljanje v
skladu s tem zakonom;
5.     
skrbnik kritnega premoženja je Banki Slovenije predložil pisno izjavo iz
četrtega odstavka 34. člena tega zakona;
6.     
zagotavlja poslovanje v zvezi z dajanjem hipotekarnih kreditov in
kreditov z obveznostjo osebe javnega prava ter izdajanjem hipotekarnih in
komunalnih obveznic ločeno od preostalega poslovanja izdajatelja v skladu s 27.
členom tega zakona;
7.     
izdelana ima pravila glede metodologije in postopka vrednotenja
nepremičnin, v skladu z določbami 18. člena tega zakona, ter ima v delovnem
razmerju za nedoločen čas in poln delovni čas vsaj enega cenilca iz četrtega
odstavka 18. člena tega zakona, ali ima z njim sklenjeno podjemno pogodbo;
8.     
nameravana izdaja v okviru programa hipotekarnih obveznic ali programa
komunalnih obveznic je pokrita z ustreznim kritnim premoženjem v skladu z
določbami tega zakona.
(2) Banka Slovenije po pridobitvi predhodnega mnenja Agencije
za trg vrednostnih papirjev s podzakonskim aktom predpiše merila za izpolnitev
pogojev iz prvega odstavka tega člena in dokumentacijo o izpolnjevanju pogojev,
ki jo mora izdajatelj predložiti Banki Slovenije.
(3) Zahtevi za izdajo dovoljenja za program hipotekarnih
obveznic ali program komunalnih obveznic je treba priložiti dokazila o
izpolnjevanju pogojev, določenih v tem členu. Izdajatelj vloži zahtevo za
izdajo dovoljenja pri Banki Slovenije.
8. člen
(zavrnitev zahteve za pridobitev dovoljenja)
Banka Slovenije zavrne zahtevo za pridobitev dovoljenja za
program hipotekarnih obveznic ali program komunalnih obveznic, če izdajatelj ne
izpolnjuje pogojev iz prejšnjega člena.
9. člen
(prenehanje dovoljenja)
(1) Dovoljenje za program hipotekarnih obveznic ali program
komunalnih obveznic preneha, če:
1.     
izdajatelj ne izda hipotekarnih obveznic ali komunalnih obveznic v dveh
letih od pridobitve dovoljenja;
2.     
skupščina izdajatelja sprejme sklep o prenehanju poslovanja izdajatelja
in začetku likvidacijskega postopka;
3.     
je izdajatelju odvzeto dovoljenje za opravljanje bančnih storitev v
skladu z zakonom, ki ureja bančništvo.
(2) Banka Slovenije o prenehanju dovoljenja izda ugotovitveno
odločbo.
10. člen
(odvzem dovoljenja)
(1) Banka Slovenije odvzame dovoljenje iz 6. člena tega
zakona, če izdajatelj:
1.     
ne izpolnjuje več pogojev iz 7. člena tega zakona;
2.     
potem ko je skrbniku kritnega premoženja dovoljenje prenehalo ali mu
bilo odvzeto, v 30 dneh ne imenuje novega skrbnika kritnega premoženja.
(2) Pred odvzemom dovoljenja iz 6. člena tega zakona Banka Slovenije
pridobi mnenje Agencije za trg vrednostnih papirjev.
III. STRUKTURNE ZNAČILNOSTI HIPOTEKARNIH OBVEZNIC IN
KOMUNALNIH OBVEZNIC
3.1 Splošne določbe
11. člen
(dvojno zavarovanje)
(1) Vlagatelji v hipotekarne obveznice in komunalne obveznice
ter nasprotne stranke pogodb o izvedenih finančnih instrumentih iz 24. člena
tega zakona imajo pravico do:
-       
terjatve do izdajatelja iz naslova hipotekarne obveznice in komunalne
obveznice;
-       
prednostne pravice za poplačilo glavnice in vseh natečenih in prihodnjih
obresti iz kritnih sredstev v primeru likvidacije, reševanja ali prisilnega
prenehanja izdajatelja;
-       
terjatve do premoženja izdajatelja v primeru postopka likvidacije,
reševanja ali prisilnega prenehanja izdajatelja, če prednostne pravice za
poplačilo glavnice in vseh natečenih in prihodnjih obresti iz kritnih sredstev
iz prejšnje alineje ni mogoče v celoti poravnati iz kritnih sredstev, in sicer
je terjatev po vrstnem redu poplačila enakovredna terjatvam navadnih
nezavarovanih upnikov izdajatelja, določenih v skladu z zakonom, ki ureja
reševanje in prisilno prenehanje bank.
(2) Terjatve iz prejšnjega odstavka so omejene na polne
plačilne obveznosti, povezane s hipotekarnimi obveznicami in komunalnimi
obveznicami.
12. člen
(izvzetost iz postopka reševanja in postopka prisilnega
prenehanja izdajatelja)
(1) V primeru reševanja in postopka prisilnega prenehanja
izdajatelja za plačilne obveznosti, povezane s hipotekarnimi obveznicami in
komunalnimi obveznicami, ne velja samodejna pospešitev, kot je določena v 17.
točki 3. člena tega zakona.
(2) Kritno premoženje hipotekarnih obveznic in komunalnih
obveznic je zaščiteno pred terjatvami tretjih oseb in ni del premoženje
izdajatelja v postopku reševanja in prisilnega prenehanja izdajatelja, dokler
ni izpolnjena prednostna pravica do poplačila terjatev iz druge alineje prvega
odstavka prejšnjega člena tega zakona.
13. člen
(izločitev kritnega premoženja)
(1) Ob odvzemu ali prenehanju dovoljenja izdajatelju za
program hipotekarnih obveznic ali program komunalnih obveznic se kritno
premoženje in obveznosti, ki izhajajo iz hipotekarnih obveznic oziroma
komunalnih obveznic, izločijo iz premoženja in obveznosti izdajatelja, hkrati
pa Banka Slovenije imenuje posebnega upravitelja kritnega premoženja.
(2) Za kritno premoženje in obveznosti, ki izhajajo iz
hipotekarnih obveznic oziroma komunalnih obveznic, in za posebnega upravitelja
kritnega premoženja iz prejšnjega odstavka, se smiselno uporabljajo določbe
tega zakona.
14. člen
(predčasno unovčenje hipotekarnih in komunalnih obveznic)
Vlagatelji v hipotekarne obveznice in vlagatelji v komunalne
obveznice nimajo pravice zahtevati predčasnega unovčenja hipotekarnih in
komunalnih obveznic.
3.2 Kritno premoženje in zahtevano kritje
3.2.1 Kritno premoženje
15. člen
(primerno kritno premoženje hipotekarnih obveznic in
komunalnih obveznic)
(1) Primerna kritna sredstva, vključena v kritno premoženje,
so vpisana v kritni register in so prednostno namenjena za poplačilo obveznosti
iz naslova izdanih hipotekarnih obveznic, komunalnih obveznic in pogodb o
izvedenih finančnih instrumentih, ki jih izdajatelj sklene v zvezi s kritnim
premoženjem iz 24. člena tega zakona.
(2) Kritno premoženje hipotekarnih obveznic so terjatve iz
naslova hipotekarnih kreditov, sredstva nadomestnega kritnega premoženja,
določena s tem zakonom, pogodbe o izvedenih finančnih instrumentih, ki jih
izdajatelj sklene v zvezi s kritnim premoženjem, in sredstva, namenjena za
izpolnjevanje zahteve glede likvidnostne rezerve kritnega premoženja.
(3) Kritno premoženje komunalnih obveznic so terjatve iz
naslova kreditov z obveznostjo osebe javnega prava, sredstva nadomestnega
kritnega premoženja, določena s tem zakonom, pogodbe o izvedenih finančnih
instrumentih, ki jih izdajatelj sklene v zvezi s kritnim premoženjem, in
sredstva, namenjena za izpolnjevanje zahteve glede likvidnostne rezerve
kritnega premoženja.
(4) Kritno premoženje je bremen prosto in se ne uporablja ali
zastavlja za drug namen.
(5) Izdajatelj dokumentira kritna sredstva iz 16., 19. in 20.
člena tega zakona v skladu z zahtevami iz IV. poglavja tega zakona. Politike
kreditiranja izdajatelja so v skladu z določbami 16. do 19. člena tega zakona.
16. člen
(primarno kritno premoženje hipotekarnih obveznic)
(1) Za primarno kritno premoženje oziroma primarna kritna
sredstva izdanih hipotekarnih obveznic se lahko upoštevajo le terjatve iz
naslova hipotekarnih kreditov, ki so v skladu s točkama d in f prvega odstavka
129. člena Uredbe 575/2013/EU ter izpolnjujejo zahteve iz 129. člena Uredbe
575/2013/EU in določbe tega zakona.
(2) Hipotekarni kredit po tem zakonu je kredit, dan v skladu
s tem zakonom in zavarovan s hipoteko na stanovanjskih in poslovnih
nepremičninah v državah članicah Evropske unije oziroma v državah podpisnicah
Sporazuma o Evropskem gospodarskem prostoru.
(3) Določbe tega zakona, ki urejajo hipotekarni kredit,
veljajo le za hipotekarne kredite, iz katerih izhajajo terjatve, ki pomenijo
kritno premoženje za namene tega zakona.
(4) Višina terjatev iz naslova hipotekarnega kredita, ki se
lahko upošteva za primarno kritno premoženje hipotekarne obveznice, ne sme
preseči:
-       
pri hipotekarnem kreditu, zavarovanem s stanovanjsko nepremičnino, 80 %
hipotekarne kreditne vrednosti oziroma tržne vrednosti obremenjene
nepremičnine;
-       
pri hipotekarnem kreditu, zavarovanem s poslovno nepremičnino, 60 %
hipotekarne kreditne vrednosti oziroma tržne vrednosti obremenjene
nepremičnine.
(5) Če višina terjatev iz naslova posameznega hipotekarnega
kredita presega omejitev iz prejšnjega odstavka, se za kritno premoženje za ves
čas do zapadlosti kredita upošteva samo sorazmerni del kredita.
(6) Za primerna kritna sredstva za hipotekarne obveznice se
lahko upoštevajo le terjatve iz naslova hipotekarnih kreditov, pri katerih je
hipoteka vpisana v zemljiško knjigo z najboljšim vrstnim redom zavarovanja na
nepremičnini ali s slabšim vrstnim redom ob pogoju, da so v kritno premoženje
vključene tudi vse terjatve z boljšim vrstnim redom zavarovanja na tej
nepremičnini.
(7) Ne glede na prejšnji odstavek se za primerna kritna
sredstva za hipotekarne obveznice lahko upoštevajo tudi terjatve, pri katerih
poteka zemljiškoknjižni postopek za vpis hipoteke na nepremičnini, vendar
največ 12 mesecev od vpisa plombe o začetku zemljiškoknjižnega postopka za vpis
hipoteke v zemljiški knjigi. Po poteku tega obdobja izdajatelj izbriše terjatev
iz kritnega registra s pisnim soglasjem skrbnika kritnega premoženja.
17. člen
(pogodba o hipotekarnem kreditu)
(1) Pogodba o hipotekarnem kreditu je sklenjena v pisni
obliki, terjatev iz te pogodbe pa zavarovana s hipoteko na eni ali več
nepremičninah.
(2) Nepremičnina, na kateri je ustanovljena hipoteka za
zavarovanje terjatev, ki se upošteva v kritnem premoženju, je na dan
ustanovitve hipoteke prosta osebnih služnosti in na njej ni ustanovljena
stavbna pravica, razen če je ista terjatev zavarovana tudi s hipoteko na
stavbni pravici.
(3) Izdajatelj ima vzpostavljene postopke, s katerimi
spremlja, da je nepremičnina, ki je prejeta v zavarovanje, primerno škodno
zavarovana pri zavarovalnici za ves čas trajanja kreditne pogodbe za primere
običajnih škodnih dogodkov, ki obstajajo glede na lokacijo in vrsto
nepremičnine kot predmeta zavarovanja, vsaj v višini nadomestitvene vrednosti
te nepremičnine, pravica do prejema zavarovalnine pa veljavno prenesena na
kreditodajalca. Terjatev iz naslova škodnega zavarovanja je evidentirana in
ločena v skladu s 27. členom tega zakona.
18. člen
(pravila glede metodologije in postopka vrednotenja
nepremičnin)
(1) Za nepremičnino, s katero je zavarovan hipotekarni
kredit, ki je vključen v kritno premoženje za izdajo hipotekarne obveznice, v
času vključitve obstaja tekoče vrednotenje, na podlagi katerega je vrednost
enaka ali manjša od tržne vrednosti ali hipotekarne kreditne vrednosti.
(2) Hipotekarno kreditno vrednost nepremičnine v skladu s standardi
ocenjevanja vrednosti določi cenilec iz četrtega odstavka tega člena, s skrbno
oceno možnosti za njeno prodajo v prihodnosti, ob upoštevanju njenih
dolgoročnih trajnostnih vidikov, običajnih in lokalnih razmer na trgu ter njene
trenutne in alternativne primerne uporabe brez upoštevanja špekulativnih
elementov.
(3) Če hipotekarna kreditna vrednost nepremičnine ni
ugotovljena, se namesto nje uporabi tržna vrednost nepremičnine.
(4) Cenilec je oseba, ki je pridobila dovoljenje za
opravljanje nalog pooblaščenega ocenjevalca vrednosti pri Slovenskem inštitutu
za revizijo in je neodvisna od postopka odločanja o kreditih.
(5) Standardi ocenjevanja vrednosti iz drugega odstavka tega
člena so veljavni mednarodni in evropski standardi za ocenjevanje vrednosti, in
sicer mednarodni standardi ocenjevanja vrednosti, ki jih sprejema Odbor za
mednarodne standarde ocenjevanja vrednosti (angl. International Valuation
Standards Council – IVSC), evropski standardi ocenjevanja vrednosti, ki jih
sprejema Evropska skupina združenj cenilcev (angl. The European Group of
Valuers' Association – TEGOVA), in standardi ocenjevanja vrednosti, ki jih
sprejema Kraljevi inštitut pooblaščenih ocenjevalcev (angl. Royal Institute of
Chartered Surveyors – RICS).
(6) Metodologija ocenjevanja hipotekarne kreditne vrednosti
oziroma tržne vrednosti nepremičnine se natančneje opredeli v pravilih glede
metodologije in postopka vrednotenja nepremičnin, ki jih sprejme vsak
izdajatelj.
(7) Hipotekarna kreditna vrednost na podlagi pravil
vrednotenja nepremičnin oziroma tržna vrednost nepremičnin se ugotavlja
individualno za vsako nepremičnino posebej.
(8) Vrednost nepremičnine je dokumentirana pregledno in jasno
ter z datumom cenitve in podpisom cenilca iz četrtega odstavka tega člena.
(9) Med trajanjem hipotekarnega kredita izdajatelj redno
spremlja vrednost zastavljene nepremičnine in izdela lastno oceno te vrednosti,
in sicer najmanj enkrat na leto za stanovanjske in poslovne nepremičnine. Za
spremljanje vrednosti in določitev nepremičnin, pri katerih je treba opraviti
prevrednotenje, lahko izdajatelj uporablja tudi statistične metode. Vrednost
zastavljene nepremičnine najmanj enkrat na tri leta preveri tudi cenilec iz
četrtega odstavka tega člena.
(10) Če se na podlagi spremljanja vrednosti nepremičnine iz
prejšnjega odstavka in glede na podatke, ki jih objavlja Statistični urad
Republike Slovenije oziroma pristojni organ oziroma organizacija v državi, v
kateri leži nepremičnina, oziroma če v posamezni državi ni takšnega organa ali
organizacije, drug splošno priznan vir podatkov o tržnih cenah nepremičnin,
vrednost nepremičnine oziroma splošne tržne cene nepremičnin na območju, na
katerem leži nepremičnina, v obdobju od zadnje cenitve znižajo za več kot 20 %,
ali če kreditojemalec zamuja s poravnavanjem obveznosti iz naslova hipotekarnih
kreditov za več kot 90 dni, mora izdajatelj obveznice od cenilca iz četrtega
odstavka tega člena pridobiti novo oceno hipotekarne kreditne vrednosti
nepremičnine v skladu z devetim odstavkom tega člena.
19. člen
(primarno kritno premoženje komunalnih obveznic)
(1) Za primarno kritno premoženje oziroma primarna kritna
sredstva izdanih komunalnih obveznic se lahko upoštevajo le terjatve iz naslova
kreditov z obveznostjo osebe javnega prava, ki so v skladu s točko a prvega
odstavka 129. člena Uredbe 575/2013/EU ter izpolnjujejo zahteve 129. člena
Uredbe 575/2013/EU in določbe tega zakona.
(2) Kredit z obveznostjo osebe javnega prava po tem zakonu je
kredit:
1.     
dan v skladu s tem zakonom državi ali lokalni skupnosti, ali dolžniški
vrednostni papir, katerega izdajatelj je država ali lokalna skupnost;
2.     
dan drugi pravni osebi, ali dolžniški vrednostni papir, katerega
izdajatelj je druga pravna oseba, če za njene obveznosti iz naslova takega
kredita ali vrednostnega papirja jamči država.
(3) Za države iz prejšnjega odstavka se štejejo enote
centralne ravni držav Republike Slovenije in drugih držav članic Evropske unije
oziroma podpisnic Sporazuma o Evropskem gospodarskem prostoru.
(4) Lokalna skupnost je enota lokalne ali regionalne ravni
držav iz prejšnjega odstavka.
(5) Jamstvo iz drugega odstavka tega člena je nepreklicno in
neomejeno ter zagotavlja izplačilo takoj ali najpozneje v desetih delovnih dneh
po prejemu poziva za plačilo dolžnikove obveznosti. Uveljavljanje izpolnitve dolžnikove
obveznosti od osebe, ki je jamstvo dala, ne sme biti pogojeno s predhodno
uvedbo sodnih ali drugih postopkov zoper dolžnika.
20. člen
(nadomestno kritno premoženje)
Za nadomestno kritno premoženje oziroma nadomestna kritna
sredstva se ob upoštevanju zahtev in omejitev glede kreditne kakovosti in
višine izpostavljenosti iz prvega in prvega a odstavka 129. člena Uredbe
575/2013/EU štejejo naslednja sredstva:
-       
sredstva na računih pri Banki Slovenije;
-       
naložbe v tržne dolžniške vrednostne papirje, ki jih je izdala ali zanje
jamči država iz tretjega odstavka prejšnjega člena, njena centralna banka ali
Evropska centralna banka. Jamstvo izpolnjuje pogoje iz petega odstavka
prejšnjega člena;
-       
naložbe v dolžniške vrednostne papirje, ki jih je izdala Evropska investicijska
banka, Evropska banka za obnovo in razvoj ali druga multilateralna razvojna
banka, ki ustrezajo stopnji kreditne kakovosti 1 v skladu s točko b prvega
odstavka 129. člena Uredbe 575/2013/EU, in
-       
naložbe v dolžniške vrednostne papirje kreditnih institucij, ki
ustrezajo stopnji kreditne kakovosti 1 ali 2 v skladu s točko c prvega odstavka
129. člena Uredbe 575/2013/EU ob upoštevanju omejitev glede višine vseh
izpostavljenosti do kreditnih institucij iz prvega a odstavka 129. člena Uredbe
575/2013/EU.
21. člen
(omejitve sestave kritnega premoženja)
(1) Nadomestno kritno premoženje lahko sestavlja največ 20 %
celotnega kritnega premoženja.
(2) Delež hipotekarnih kreditov, pri katerih je hipoteka
ustanovljena na poslovnih nepremičninah, je lahko največ 20 % kritnega
premoženja.
(3) Delež hipotekarnih kreditov, pri katerih je hipoteka
ustanovljena na stanovanjskih nepremičninah v gradnji, je lahko največ 5 %
kritnega premoženja.
(4) Delež hipotekarnih kreditov posamezni osebi oziroma
pravnim osebam, ki se štejejo za skupino povezanih strank, je lahko največ 20 %
kritnega premoženja, vendar izpostavljenost kreditne institucije do teh oseb ne
sme preseči največje dopustne izpostavljenosti, določene z Uredbo 575/2013/EU.
(5) Delež terjatev, pri katerih zemljiškoknjižni postopek
vpisa hipoteke na nepremičnini še ni zaključen, v nobenem trenutku ne sme
presegati 10 % kritnega premoženja.
22. člen
(nadomeščanje neustreznih hipotekarnih kreditov in kreditov
z obveznostjo osebe javnega prava)
(1) Skrbnik kritnega premoženja zahteva od izdajatelja, da
nadomesti kritna sredstva z drugimi primernimi kritnimi sredstvi, ki
izpolnjujejo zahteve iz tega zakona glede kritnega premoženja:
-       
v 60 dneh od dneva prejema pisne zahteve skrbnika kritnega premoženja,
če se med trajanjem hipotekarnega kredita vrednost nepremičnine tako zmanjša,
da razmerje med vrednostjo neodplačanega hipotekarnega kredita in hipotekarno
kreditno vrednostjo nepremičnine oziroma tržno vrednostjo nepremičnine ni več v
skladu z določbami 16., 17. in 18. člena tega zakona, ali
-       
v 30 dneh od dneva prejema pisne zahteve skrbnika kritnega premoženja,
če kreditojemalec za več kot 90 dni zamuja z izpolnitvijo svoje plačilne
obveznosti iz kreditne pogodbe in neizpolnitev še traja, ali
-       
v 30 dneh od prejema pisne zahteve skrbnika kritnega premoženja, ki mora
biti dana takoj po izteku roka za vpis hipoteke v zemljiško knjigo iz sedmega
odstavka 16. člena tega zakona.
(2) Skrbnik kritnega premoženja zahteva od izdajatelja, da
nadomesti terjatve iz naslova kredita z obveznostjo osebe javnega prava s
terjatvami iz naslova drugih kreditov z obveznostjo osebe javnega prava ali
drugim sredstvom, ki izpolnjuje zahteve iz tega zakona glede kritnega
premoženja, v 30 dneh od dneva prejema pisne zahteve skrbnika kritnega premoženja,
če kreditojemalec za več kot 90 dni zamuja z izpolnitvijo svoje plačilne
obveznosti iz kreditne pogodbe in neizpolnitev še traja.
23. člen
(predčasno poplačilo hipotekarnega kredita ali kredita z obveznostjo
osebe javnega prava)
Vpis terjatev iz naslova hipotekarnega kredita ali iz naslova
kredita z obveznostjo osebe javnega prava v kritni register ne vpliva na
pravico kreditojemalca do predčasnega poplačila hipotekarnega kredita ali
kredita z obveznostjo osebe javnega prava.
24. člen
(pogodbe o izvedenih finančnih instrumentih v kritnem
premoženju)
(1) Izdajatelj lahko v kritno premoženje vključi pogodbe o
izvedenih finančnih instrumentih le, kadar so izpolnjeni naslednji pogoji:
-       
pogodbe o izvedenih finančnih instrumentih se vključijo v kritno
premoženje izključno za namene varovanja pred tveganji, pri čemer se njihov
obseg prilagodi zmanjšanju varovanega tveganja in se izključijo iz kritnega
premoženja, ko tega tveganja ni več;
-       
pogodbe o izvedenih finančnih instrumentih so zadostno dokumentirane;
-       
pogodbe o izvedenih finančnih instrumentih so vpisane v kritni register
in se v evidencah vodijo ločeno v skladu s 27. členom tega zakona;
-       
pogodb o izvedenih finančnih instrumentih v primeru reševanja ali
postopka prisilnega prenehanja izdajatelja ni mogoče prekiniti;
-       
pogodbe o izvedenih finančnih instrumentih izpolnjujejo zahteve iz
drugega odstavka tega člena.
(2) Banka Slovenije po predhodnem mnenju Agencije za trg
vrednostnih papirjev s podzakonskim aktom določi merila primernosti nasprotnih
strank, s katerimi se lahko sklepajo posli varovanja, dokumentacijo, ki jo je
treba zagotoviti v zvezi s pogodbami o izvedenih finančnih instrumentih, in
druga podrobnejša navodila za uporabo teh instrumentov.
25. člen
(izdaja hipotekarnih obveznic in komunalnih obveznic znotraj
skupine)
(1) Izdajatelj lahko izda hipotekarne obveznice in komunalne
obveznice znotraj skupine, pri čemer se hipotekarne obveznice in komunalne
obveznice izdajatelja, ki je del skupine (v nadaljnjem besedilu: notranje
izdane hipotekarne obveznice in notranje izdane komunalne obveznice) uporabijo
kot kritna sredstva za zunanjo izdajo hipotekarnih obveznic in za zunanjo
izdajo komunalnih obveznic drugega izdajatelja, ki sodi v isto skupino (v
nadaljnjem besedilu: zunanje izdane hipotekarne obveznice in zunanje izdane
komunalne obveznice).
(2) Izdajatelj mora za uporabo notranje izdanih hipotekarnih
obveznic in notranje izdanih komunalnih obveznic za zunanje izdane hipotekarne
in zunanje izdane komunalne obveznice izpolniti najmanj naslednje zahteve:
1.     
notranje izdane hipotekarne obveznice in notranje izdane komunalne
obveznice se prodajo izdajatelju zunanje izdanih hipotekarnih obveznic in
zunanje izdanih komunalnih obveznic;
2.     
notranje izdane hipotekarne obveznice in notranje izdane komunalne
obveznice se uporabljajo kot kritna sredstva v kritnem premoženju za zunanje
izdane hipotekarne obveznice in zunanje izdane komunalne obveznice ter se
vodijo v računovodskih izkazih izdajatelja zunanje izdanih hipotekarnih
obveznic in zunanje izdanih komunalnih obveznic;
3.     
kritno premoženje za zunanje izdane hipotekarne obveznice in zunanje
izdane komunalne obveznice vključuje samo notranje izdane hipotekarne obveznice
in notranje izdane komunalne obveznice, ki jih je izdal en sam izdajatelj v
skupini;
4.     
izdajatelj, ki izda zunanje izdane hipotekarne obveznice in zunanje
izdane komunalne obveznice, jih ima namen prodati vlagateljem zunaj skupine;
5.     
notranje izdane hipotekarne obveznice in notranje izdane komunalne
obveznice ter zunanje izdane hipotekarne obveznice in zunanje izdane komunalne
obveznice ob izdaji dosegajo stopnjo kreditne kakovosti 1 v skladu z 2.
poglavjem drugega naslova tretjega dela Uredbe 575/2013/EU in so zavarovane s
primernimi kritnimi sredstvi iz 16. do 20. člena tega zakona;
6.     
v primeru čezmejne izdaje hipotekarnih obveznic in komunalnih obveznic
znotraj skupine kritna sredstva za notranje izdane hipotekarne obveznice in
notranje izdane komunalne obveznice izpolnjujejo zahteve glede primernosti
kritnih sredstev in zahtevanega kritja, ki velja za zunanje izdane hipotekarne
obveznice in zunanje izdane komunalne obveznice.
(3) Banka Slovenije lahko dovoli, da so hipotekarne obveznice
in komunalne obveznice iz 5. točke prejšnjega odstavka, ki zaradi znižanja
stopnje kreditne kakovosti dosegajo stopnjo kreditne kakovosti 2 v skladu z 2.
poglavjem drugega naslova tretjega dela Uredbe 575/2013/EU, še naprej vključene
v izdajo hipotekarnih obveznic in komunalnih obveznic znotraj skupine, če
znižanje stopnje kreditne kakovosti ni posledica kršitev pogojev za pridobitev
dovoljenja za izdajo programa hipotekarnih obveznic ali pogojev za izdajo
programa komunalnih obveznic. Pred izdajo dovoljenja Banka Slovenije pridobi
mnenje Agencije za trg vrednostnih papirjev. O dovoljenju Banka Slovenije
obvesti Evropski bančni organ (v nadaljnjem besedilu: EBA).
(4) Za izdajo hipotekarnih obveznic in komunalnih obveznic
znotraj skupine se ne uporabljajo omejitve glede višine izpostavljenosti, kot
določa prvi a odstavek 129. člena Uredbe 575/2013/EU.
26. člen
(skupno financiranje)
(1) Izdajatelj lahko kot primerna kritna sredstva za izdajo
hipotekarnih obveznic in komunalnih obveznic uporabi odkupljena primerna kritna
sredstva iz 16. do 19. člena tega zakona druge kreditne institucije ali
prenesena primerna kritna sredstva na podlagi dogovora o finančnem zavarovanju
v skladu z zakonom, ki ureja finančno zavarovanje.
(2) Terjatve iz naslova hipotekarnih kreditov in iz naslova
kreditov z obveznostjo osebe javnega prava, ki jih je izdajatelj odkupil od
druge kreditne institucije ali jih pridobil na podlagi dogovora o finančnem
zavarovanju, se lahko upoštevajo kot primerna kritna sredstva za hipotekarne
obveznice in kot primerna kritna sredstva za komunalne obveznice iz 16. do 19.
člena tega zakona, če izpolnjujejo še naslednja dva pogoja:
-       
druga kreditna institucija je poleg terjatve za kreditne pogodbe prenesla
na izdajatelja vsa upravičenja iz naslova hipotek in drugih zavarovanj, ki so
ustanovljena za zavarovanje terjatev iz kreditnih pogodb, če ta ne preidejo
nanj že po samem zakonu, ter upravičenja iz sklenjenih zavarovalnih pogodb v
zvezi s primernimi kritnimi sredstvi, ki so bila prenesena nanj v zvezi s
kreditno pogodbo;
-       
druga kreditna institucija je izročila izdajatelju vse dokumente in
listine, s katerimi lahko uveljavlja upravičenja iz kreditne pogodbe in iz
naslova zavarovanj terjatev iz kreditnih pogodb.
(3) Izdajatelj o odkupu primernih kritnih sredstev druge
kreditne institucije ali prenosu primernih kritnih sredstev na podlagi dogovora
o finančnem zavarovanju sklene z drugo kreditno institucijo pisno pogodbo.
(4) Druga kreditna institucija se z izdajateljem lahko
dogovori, da še naprej deloma ali v celoti opravlja posle v zvezi z izvajanjem
kreditne pogodbe.
(5) Pri uporabi odkupljenih ali prenesenih kritnih sredstev
druge kreditne institucije za primerna kritna sredstva v skladu s 16. do 19. členom
tega zakona mora izdajatelj preveriti, ali so nepremičnine, na katerih je
ustanovljena hipoteka, vrednotene v skladu s tem zakonom. Če druga kreditna
institucija ne vrednoti nepremičnin v skladu s tem zakonom, mora tako
vrednotenje pred odkupom ali prenosom opraviti izdajatelj.
(6) Ne glede na dolžnost varovanja zaupnih podatkov v skladu
z zakonom, ki ureja bančništvo, sme druga kreditna institucija izdajatelju
sporočiti vse podatke o hipotekarnem kreditu in kreditu z obveznostjo osebe
javnega prava, hipoteki, kreditojemalcu in morebitnih drugih strankah pogodbe o
hipotekarnem kreditu in kreditu z obveznostjo osebe javnega prava, ki jih
izdajatelj potrebuje za oceno kreditnega tveganja v zvezi s temi krediti.
27. člen
(ločevanje kritnih sredstev)
(1) Izdajatelj vodi poslovne knjige, evidence in drugo
dokumentacijo v povezavi z izdajanjem hipotekarnih obveznic in komunalnih
obveznic tako, da so poslovne knjige, evidence in druga dokumentacija, ki je
povezana z dajanjem hipotekarnih kreditov in kreditov z obveznostjo osebe
javnega prava, sklepanjem pogodb o izvedenih finančnih instrumentih, vključenih
v kritno premoženje, in vsa zavarovanja, prejeta v zvezi s pozicijami v
pogodbah o izvedenih finančnih instrumentih, sredstvi, namenjenimi za
izpolnjevanje zahteve glede likvidnostne rezerve, in kritnimi sredstvi, ki so
namenjena za zavarovanje izdanih hipotekarnih in komunalnih obveznic, ločene
med seboj in od poslovnih knjig, dokumentacije in evidenc izdajatelja, ki so
povezane s preostalim poslovanjem izdajatelja.
(2) Izdajatelj mora zagotoviti, da so vsa kritna sredstva, ki
sestavljajo kritno premoženje, ločena na pravno zavezujoč in izvršljiv način.
(3) Če ima izdajatelj dovoljenje za dva ali več programov
hipotekarnih obveznic ali komunalnih obveznic oziroma v okviru enega programa
hipotekarnih obveznic ali enega programa komunalnih obveznic izda več izdaj
obveznic, je kritno premoženje vsake izdaje hipotekarnih obveznic in vsake
izdaje komunalnih obveznic ločeno od kritnega premoženja drugih izdaj hipotekarnih
obveznic in komunalnih obveznic ter hkrati ločeno od preostalega premoženja
oziroma sredstev izdajatelja.
(4) Ločevanje kritnih sredstev velja tudi v primeru reševanja
ali prisilnega prenehanja izdajatelja.
3.2.2 Zahteve glede kritja in zahteva glede likvidnostne rezerve
28. člen
(zahteve glede kritja)
(1) Izdajatelj zagotovi zaščito vlagateljev v hipotekarne
obveznice in komunalne obveznice tako, da program hipotekarnih obveznic in
program komunalnih obveznic vedno izpolnjuje zahteve glede kritja, določene v
tem členu.
(2) Vse obveznosti, ki izhajajo iz posameznega programa
hipotekarnih obveznic in posameznega programa komunalnih obveznic, so krite s
terjatvami za plačilo, vezanimi na kritna sredstva tega programa hipotekarnih
obveznic oziroma programa komunalnih obveznic.
(3) Obveznosti iz prejšnjega odstavka vključujejo:
1.     
obveznosti za plačilo zneska glavnice neporavnanih obveznosti iz naslova
hipotekarnih obveznic ali komunalnih obveznic;
2.     
obveznosti za plačilo morebitnih obresti od neporavnanih obveznosti iz
naslova hipotekarnih obveznic ali komunalnih obveznic;
3.     
plačilne obveznosti iz naslova pogodb o izvedenih finančnih
instrumentih, ki so vključeni v kritno premoženje hipotekarnih obveznic ali
komunalnih obveznic v skladu s 24. členom tega zakona, in
4.     
oceno oziroma pavšalni izračun pričakovanih operativnih stroškov v zvezi
z vzdrževanjem in upravljanjem programa hipotekarnih obveznic oziroma programa
komunalnih obveznic.
(4) K izpolnjevanju zahteve glede kritja prispevajo naslednja
kritna sredstva:
1.     
primarna kritna sredstva;
2.     
nadomestna kritna sredstva;
3.     
terjatve iz naslova pogodb o izvedenih finančnih instrumentih iz 24.
člena tega zakona in
4.     
sredstva, namenjena za izpolnjevanje zahteve glede likvidnostne rezerve
iz 29. člena tega zakona.
(5) Nezavarovane terjatve, za katere se šteje, da je pri njih
prišlo do neplačila v skladu s 178. členom Uredbe 575/2013/EU, ne izpolnjujejo
zahteve glede kritja.
(6) Izračun zahtevanega kritja zagotavlja, da je skupni
znesek glavnice vseh kritnih sredstev enak ali višji kot skupni znesek glavnice
neporavnanih obveznosti iz naslova hipotekarnih obveznic ali komunalnih
obveznic (v nadaljnjem besedilu: nominalno načelo).
(7) Ne glede na prejšnji odstavek izdajatelj zagotovi zahtevo
glede obveznega kritja tudi na podlagi načela sedanje vrednosti.
(8) Minimalna raven presežnega zavarovanja pri hipotekarnih
obveznicah in komunalnih obveznicah znaša 5 % ob upoštevanju nominalnega načela
in načela sedanje vrednosti. Ne glede na to lahko minimalna raven presežnega
zavarovanja v primeru vrednotenja kritnih sredstev hipotekarnih obveznic na
podlagi hipotekarne kreditne vrednosti znaša 2 % ob upoštevanju nominalnega
načela in načela sedanje vrednosti.
(9) Za sredstva, ki prispevajo k minimalni ravni presežnega
zavarovanja, ne veljajo omejitve glede višine izpostavljenosti, kot določa prvi
a odstavek 129. člena Uredbe 575/2013/EU.
(10) Izdajatelj usklajuje roke in obrestovanje ter valutno
izpostavljenost kritnega premoženja z obveznostmi iz naslova hipotekarnih
obveznic ali komunalnih obveznic in pogodb o izvedenih finančnih instrumentih
iz 24. člena tega zakona, ki jih izdajatelj sklene v zvezi s kritnim
premoženjem.
(11) Izračuna vrednosti kritnih sredstev in obveznosti
temeljita na isti metodologiji.
(12) Izpolnjevanje pogojev iz tega člena se preverja najmanj
v enomesečnih presledkih.
(13) Banka Slovenije po predhodnem mnenju Agencije za trg
vrednostnih papirjev s podzakonskim aktom določi podrobnejša navodila za
usklajevanje kritja iz tega člena, vključno s pravili za vrednotenje pogodb o
izvedenih finančnih instrumentih.
29. člen
(zahteva glede likvidnostne rezerve kritnega premoženja)
(1) Izdajatelj zagotovi zaščito vlagateljev v hipotekarne
obveznice in komunalne obveznice tako, da kritno premoženje vedno vključuje
likvidnostno rezervo, ki jo sestavljajo likvidna sredstva za potrebe kritja
neto likvidnostnih odlivov iz programa hipotekarnih obveznic ali programa
komunalnih obveznic.
(2) Izdajatelj mora v naslednjem 180 dnevnem obdobju dnevno
za vsak posamezen dan izračunati neto likvidnostni odliv.
(3) Likvidnostna rezerva kritnega premoženja krije najvišje
kumulativne neto likvidnostne odlive za naslednjih 180 dni.
(4) Izdajatelj mora zagotavljati likvidnostno rezervo
kritnega premoženja iz prvega odstavka tega člena v obliki naslednjih sredstev,
ki jih mora v poslovnih knjigah voditi ločeno v skladu s 27. členom tega
zakona:
-       
sredstva, ki ustrezajo stopnji 1, 2A ali 2B v skladu z veljavno
delegirano uredbo, sprejeto v skladu s 460. členom Uredbe 575/2013/EU,
vrednotena v skladu z navedeno delegirano uredbo in ki jih ne izda kreditna
institucija, ki sama izdaja hipotekarne obveznice in komunalne obveznice, njena
nadrejena oseba, ki ni subjekt javnega sektorja, ki ni kreditna institucija,
njena podrejena družba ali druga podrejena družba nadrejena osebe ali subjekt s
posebnim namenom pri listinjenju, s katerim ima izdajatelj tesne povezave;
-       
kratkoročne izpostavljenosti do kreditnih institucij, ki ustrezajo
stopnji kreditne kakovosti 1 ali 2, ali kratkoročne vloge pri kreditnih
institucijah, ki ustrezajo stopnji kreditne kakovosti 1, 2 ali 3, v skladu s
točko c prvega odstavka 129. člena Uredbe 575/2013/EU.
(5) Nezavarovane terjatve iz izpostavljenosti, za katere se
šteje, da je pri njih prišlo do neplačila v skladu s 178. členom Uredbe
575/2013/EU, ne morejo prispevati k likvidnostni rezervi kritnega premoženja.
(6) Izračun glavnice neporavnanih obveznosti iz naslova
izdanih hipotekarnih obveznic ali iz naslova izdanih komunalnih obveznic s
strukturo zapadlosti, ki jo je mogoče podaljšati, temelji na končnem datumu
zapadlosti v skladu s pogodbenimi pogoji teh hipotekarnih obveznic in
komunalnih obveznic.
IV. KRITNI REGISTER IN SKRBNIK KRITNEGA PREMOŽENJA
30. člen
(obveznost vodenja kritnega registra)
(1) Vsak izdajatelj vodi kritni register hipotekarnih
obveznic in komunalnih obveznic ter tega opravila ne sme prenesti na drugega
izvajalca.
(2) V kritnem registru so posamično vpisana vsa kritna
sredstva in obveznosti izdajatelja, ki izhajajo iz izdanih hipotekarnih
obveznic oziroma komunalnih obveznic, kot so določeni v poglavju 3.2 tega
zakona.
(3) Iz kritnega registra morata biti ves čas razvidna
vrednost kritnega premoženja ter izpolnjevanje zahteve glede kritja in zahteve
glede likvidnostne rezerve, kot je določeno v poglavju 3.2 tega zakona.
(4) Izdajatelj vodi kritni register za vsak program
hipotekarnih obveznic ali program komunalnih obveznic ločeno v skladu s 27.
členom tega zakona.
(5) Na premoženje, vpisano v kritni register, lahko v izvršbi
posežejo samo imetniki hipotekarnih obveznic in komunalnih obveznic zaradi
poplačila terjatev do izdajatelja iz naslova teh obveznic ter upniki iz naslova
pogodb o izvedenih finančnih instrumentih iz 24. člena tega zakona. Izdajatelj
mora brez odlašanja uveljaviti ugovore zaradi nedopustnosti izvršbe na kritno
premoženje ter nemudoma obvestiti skrbnika kritnega premoženja o izvršbi na
kritno premoženje in o uveljavljanju ugovorov nedopustnosti izvršbe na takšno
premoženje. Ugovor izdajatelja zadrži izvršbo na kritno premoženje.
31. člen
(vpis podatkov v kritni register in njihov izbris)
(1) V kritni register se lahko vpiše samo premoženje, ki ga
odobri skrbnik kritnega premoženja.
(2) Skrbnik kritnega premoženja zavrne odobritev vpisa, če
predlagana terjatev iz naslova kredita ali drugo kritno sredstvo ne izpolnjuje
pogojev za uvrstitev v kritno premoženje, kot so določeni v poglavju 3.2 tega
zakona oziroma, če bi z vpisom kršil ta zakon.
(3) Premoženje, vpisano v kritni register, se lahko iz njega
izbriše samo s pisnim soglasjem skrbnika kritnega premoženja.
32. člen
(skrbnik kritnega premoženja)
(1) Vsak izdajatelj mora imeti skrbnika kritnega premoženja,
ki ima vsaj enega namestnika. Določbe tega zakona, ki se nanašajo na skrbnika
kritnega premoženja, se smiselno nanašajo tudi na njegovega namestnika.
(2) Skrbnik kritnega premoženja je od izdajatelja in
revizorja, ki revidira posle izdajatelja, ločena in neodvisna oseba. Skrbnik
kritnega premoženja zagotavlja, da se kritni register vodi v skladu s tem
zakonom in na njegovi podlagi sprejetih podzakonskih aktov, ter opravlja druge
naloge, določene s tem zakonom.
(3) Skrbnika kritnega premoženja imenuje in razreši
izdajatelj.
(4) Ne glede na drugi odstavek tega člena lahko izdajatelj
imenuje skrbnika kritnega premoženja, ki ni ločena oseba od izdajatelja (v
nadaljnjem besedilu: notranji skrbnik kritnega premoženja), vendar morajo biti
izpolnjeni naslednji pogoji:
1.     
notranji skrbnik kritnega premoženja je neodvisen od postopka odločanja
o kreditih pri izdajatelju;
2.     
izdajatelj lahko razreši notranjega skrbnika kritnega premoženja le s
soglasjem nadzornega sveta izdajatelja in
3.     
notranji skrbnik kritnega premoženja ima po potrebi neposreden dostop do
nadzornega sveta izdajatelja.
(5) Določbe tega zakona, ki urejajo skrbnika kritnega
premoženja, se uporabljajo tudi za notranjega skrbnika kritnega premoženja.
33. člen
(pogoji za imenovanje skrbnika kritnega premoženja)
(1) Za skrbnika kritnega premoženja je lahko imenovana oseba,
ki izpolnjuje naslednje pogoje:
-       
je pooblaščeni revizor, ki izpolnjuje pogoje, določene z zakonom, ki
ureja revidiranje, oziroma drugače strokovno usposobljena oseba;
-       
je predhodno pridobila dovoljenje Banke Slovenije za opravljanje poslov
skrbnika kritnega premoženja;
-       
njena predhodna dejavnost ne vzbuja dvoma o njeni primernosti za
opravljanje skrbniških storitev.
(2) Banka Slovenije izda dovoljenje za opravljanje poslov
skrbnika kritnega premoženja, če oseba izpolnjuje pogoje iz prejšnjega
odstavka. Pred izdajo dovoljenja Banka Slovenije pridobi mnenje Agencije za trg
vrednostnih papirjev.
(3) Banka Slovenije po predhodnem mnenju Agencije za trg vrednostnih
papirjev s podzakonskim aktom določi dokumentacijo za izpolnjevanje pogojev iz
prvega odstavka tega člena.
34. člen
(dolžnost skrbnika kritnega premoženja)
(1) Skrbnik kritnega premoženja zagotovi, da se s kritnim
premoženjem v vsakem trenutku pokriva celotna vrednost hipotekarnih obveznic in
komunalnih obveznic v obtoku ter obveznosti iz pogodb o izvedenih finančnih
instrumentih iz 24. člena tega zakona.
(2) Skrbnik kritnega premoženja zagotovi, da so primerna
kritna sredstva v okviru kritnega premoženja vpisana v kritni register in so v
skladu z določbami tega zakona.
(3) Skrbnik kritnega premoženja spremlja, ali program
hipotekarnih obveznic oziroma program komunalnih obveznic izpolnjuje zahteve
glede kritja in zahteve glede likvidnostne rezerve kritnega premoženja.
(4) Skrbnik kritnega premoženja pred pridobitvijo dovoljenja
za izdajo programa hipotekarnih obveznic ali programa komunalnih obveznic s
strani izdajatelja, Banki Slovenije predloži pisno izjavo, s katero potrjuje,
da je nameravani program hipotekarnih obveznic ali program komunalnih obveznic
pokrit z ustreznim kritnim premoženjem v skladu s tem zakonom.
(5) Izdajatelj lahko predlaga izbris hipoteke za zavarovanje
terjatev, ki so vpisane kot kritje v kritnem registru, iz zemljiške knjige samo
s predhodnim soglasjem skrbnika kritnega premoženja.
(6) Če skrbnik kritnega premoženja ugotovi, da kritno
premoženje ne zadostuje za pokritje obveznosti, ki izhajajo iz programa
hipotekarnih obveznic ali programa komunalnih obveznic in obveznosti iz pogodb
o izvedenih finančnih instrumentih iz 24. člena tega zakona, ali da je drugače
v neskladju z določbami tega zakona, mora o tem nemudoma obvestiti Banko
Slovenije.
(7) Skrbnik kritnega premoženja spremlja, ali so razkritja
izdajatelja v zvezi z izdanimi hipotekarnimi obveznicami in izdanimi
komunalnimi obveznicami v skladu s 37. členom tega zakona.
(8) V primeru imenovanja posebnega upravitelja kritnega
premoženja (v primeru reševanja ali postopkov prisilnega prenehanja
izdajatelja) delovanje skrbnika kritnega premoženja začasno preneha, dokler
posebni upravitelj kritnega premoženja ne konča svojega dela. Ne glede na to
mora skrbnik kritnega premoženja še naprej posebnemu upravitelju kritnega
premoženja zagotavljati vse informacije, ki so potrebne za upravljanje kritnih
sredstev, vključno z informacijami v zvezi s pogoji za strukturo zapadlosti, ki
jo je mogoče podaljšati.
(9) Skrbnik kritnega premoženja vsako trimesečje obvešča
Banko Slovenije o svojih ugotovitvah na podlagi tega zakona.
35. člen
(pristojnosti skrbnika kritnega premoženja)
(1) Skrbnik kritnega premoženja ima pravico in dolžnost, da
pregleduje poslovne knjige in druge dokumente izdajatelja, ki so kakorkoli
povezani s programom hipotekarnih obveznic ali programom komunalnih obveznic ter
s kritnim premoženjem teh obveznic.
(2) Izdajatelj mora skrbnika kritnega premoženja sproti
obveščati o izpolnjevanju poplačil, povezanih s kritnim premoženjem, in o vseh
drugih spremembah, ki se nanašajo na to premoženje.
36. člen
(odvzem dovoljenja skrbniku kritnega premoženja)
(1) Banka Slovenije odvzame dovoljenje skrbniku kritnega
premoženja, če:
-       
je bilo pridobljeno z navajanjem neresničnih podatkov;
-       
skrbnik huje krši dolžnosti, določene s tem zakonom, pri čemer se za
določitev hujših kršitev smiselno uporabljajo določbe zakona, ki ureja
bančništvo;
-       
nastopijo okoliščine, ki kažejo na utemeljeni dvom o primernosti osebe
za opravljanje funkcije;
-       
izdajatelj razreši skrbnika kritnega premoženja v skladu s tretjim
odstavkom 32. člena tega zakona.
(2) Banka Slovenije pred odvzemom dovoljenja skrbniku
kritnega premoženja pridobi mnenje Agencije za trg vrednostnih papirjev.
(3) V primeru iz prvega odstavka tega člena mora izdajatelj v
30 dneh od dneva prejema odločbe o odvzemu dovoljenja imenovati novega skrbnika
kritnega premoženja.
V. RAZKRITJA ZA VLAGATELJE
37. člen
(izdajateljeve informacije za vlagatelje)
(1) Izdajatelj zagotovi dovolj podrobne informacije o
programih hipotekarnih obveznic in programih komunalnih obveznic, ki
vlagateljem omogočijo izdelavo ocene profila in tveganosti programa
hipotekarnih obveznic in programa komunalnih obveznic ter opravljanje skrbnega
pregleda.
(2) Informacije za vlagatelje iz prejšnjega odstavka, ki jih
mora izdajatelj zagotoviti najmanj na četrtletni podlagi, vključujejo vsaj
naslednje informacije:
1.     
vrednost kritnega premoženja in vrednost neporavnanih obveznosti iz
naslova hipotekarnih obveznic in komunalnih obveznic;
2.     
seznam mednarodnih identifikacijskih številk vrednostnih papirjev (v
nadaljnjem besedilu: ISIN) za vse izdaje hipotekarnih obveznic in komunalnih
obveznic v okviru tega programa, ki jim je bil dodeljen ISIN;
3.     
geografsko razpršitev in vrsto kritnih sredstev, znesek njihovih
kreditov in metod vrednotenja;
4.     
informacije o tržnem tveganju, vključno s tveganjem glede obrestnih mer
in valutnim tveganjem ter kreditnimi in likvidnostnimi tveganji;
5.     
strukturo zapadlosti kritnih sredstev ter hipotekarnih obveznic in
komunalnih obveznic, vključno z navedbo dejavnikov za morebitno podaljšanje
načrtovane zapadlosti;
6.     
ravni zahtevanega in razpoložljivega kritja ter ravni zakonskega,
pogodbenega in prostovoljnega presežnega zavarovanja;
7.     
odstotek kreditov, za katere se šteje, da je pri njih prišlo do
neplačila v skladu s 178. členom Uredbe 575/2013/EU, in v vsakem primeru, ko so
krediti zapadli za več kot 90 dni.
(3) Izdajatelj zagotovi vlagateljem v zunanje izdane
hipotekarne obveznice in zunanje izdane komunalne obveznice v okviru izdaj
hipotekarnih obveznic in komunalnih obveznic znotraj skupine iz 25. člena tega
zakona informacije iz prejšnjega odstavka za vse notranje izdane hipotekarne
obveznice in notranje izdane komunalne obveznice skupine najmanj na zbirni
podlagi.
(4) Izdajatelj informacije za vlagatelje, določene v tem
členu, objavi na svojem spletnem mestu.
VI. NADZOR IN POROČANJE
38. člen
(nadzor)
(1) Nadzor nad izvajanjem določb tega zakona opravlja Banka
Slovenije v sodelovanju z Agencijo za trg vrednostnih papirjev. Tesno
sodelovanje lahko poteka tudi na zahtevo Banke Slovenije ali na zahtevo
Agencije za trg vrednostnih papirjev.
(2) Sodelovanje iz prejšnjega odstavka vključuje izdajo
predhodnih mnenj, medsebojno zagotavljanje informacij, podatkov, listin in
poročil, ki so potrebni za izvajanje nadzornih nalog.
(3) Pri izvajanju nadzora nad hipotekarnimi obveznicami in
komunalnimi obveznicami ter kreditnimi institucijami, ki izdajo hipotekarne
obveznice in komunalne obveznice, Banka Slovenije sodeluje tudi z drugimi
pristojnimi nadzornimi organi ter v primeru reševanja in postopka prisilnega
prenehanja izdajatelja s posebnim upraviteljem kritnega premoženja. To
sodelovanje vključuje medsebojno zagotavljanje informacij, ki so potrebne za
izvajanje nadzornih in drugih nalog.
(4) Banka Slovenije in Agencija za trg vrednostnih papirjev
pri opravljanju nadzora nad izvajanjem določb tega zakona sodelujeta tudi z EBA
in ESMA ter s pristojnimi organi držav članic.
(5) Banka Slovenije in Agencija za trg vrednostnih papirjev
posredujeta pristojnemu organu v drugi državi članici na lastno pobudo vse
informacije, ki bi lahko pomembno vplivale na oceno izdaje hipotekarnih
obveznic in oceno izdaje komunalnih obveznic v drugi državi članici.
39. člen
(pristojnosti Banke Slovenije v okviru opravljanja nadzora)
(1) Banka Slovenije je pristojna in odgovorna za opravljanje
nadzora nad izdajateljem glede izdaje, upravljanja in poplačila hipotekarnih
obveznic in komunalnih obveznic.
(2) Banka Slovenije svoje pristojnosti za opravljanje nadzora
nad izvajanjem določb tega zakona izvaja:
1.     
s spremljanjem, zbiranjem in preverjanjem poročil in obvestil
izdajateljev ter drugih oseb;
2.     
z rednim pregledovanjem programov hipotekarnih obveznic in programov
komunalnih obveznic z namenom ocenitve skladnosti z določbami tega zakona;
3.     
z opravljanjem pregledov na kraju samem;
4.     
z izrekanjem ukrepov nadzora in
5.     
s sprejemanjem podzakonskih aktov na podlagi tega zakona, povezanih z
izdajo programov hipotekarnih obveznic in izdajo programov komunalnih obveznic.
40. člen
(poročanje Banki Slovenije)
(1) Izdajatelj vsako trimesečje posreduje Banki Slovenije
izpis iz kritnega registra na zadnji dan trimesečja, ki ga podpiše skrbnik
kritnega premoženja. Izpis izdajatelj posreduje v desetih dneh po izteku
trimesečja.
(2) Izdajatelj posreduje Banki Slovenije izpis iz kritnega
registra tudi na zahtevo Banke Slovenije.
(3) Izpis iz kritnega registra, ki ga izdajatelj posreduje
Banki Slovenije, vsebuje vsaj naslednje informacije o programih hipotekarnih
obveznic in programih komunalnih obveznic:
1.     
o izpolnjevanju zahtev glede primernosti kritnih sredstev in kritnega
premoženja iz 15. do 26. člena tega zakona;
2.     
o izpolnjevanju zahteve glede ločevanja kritnih sredstev v skladu s 27.
členom tega zakona;
3.     
o delovanju skrbnika kritnega premoženja v skladu z določbami IV.
poglavja tega zakona;
4.     
o izpolnjevanju zahtev glede kritja iz 28. člena tega zakona;
5.     
o izpolnjevanju zahtev glede likvidnostne rezerve kritnega premoženja iz
29. člena tega zakona in
6.     
po potrebi o izpolnjevanju pogojev za programe hipotekarnih obveznic in
programe komunalnih obveznic s strukturo zapadlosti, ki jo je mogoče podaljšati
v skladu z 48. členom tega zakona.
(4) Prejšnji odstavek se smiselno uporablja tudi za
izdajatelja v reševanju ali v postopku prisilnega prenehanja.
41. člen
(ukrepi nadzora)
(1) Za izrekanje ukrepov nadzora s strani Banke Slovenije na
podlagi tega zakona se uporabljajo določbe tega zakona in zakona, ki ureja
bančništvo.
(2) Banka Slovenije pri izrekanju ukrepov nadzora na podlagi
tega zakona upošteva:
1.     
resnost in trajanje kršitve;
2.     
stopnjo odgovornosti kršitelja;
3.     
finančni položaj kršitelja in pridobljeni dobiček ali izgubo, ki je bila
s kršitvijo preprečena, če ju je mogoče opredeliti;
4.     
obseg pridobljenega dobička ali preprečenih izgub zaradi kršitve s
strani kršitelja, če je te dobičke ali izgube mogoče določiti;
5.     
izgube, ki so jih zaradi kršitve imele tretje osebe, če je te izgube
mogoče določiti;
6.     
raven sodelovanja kršitelja z Banko Slovenije in Agencijo za trg
vrednostnih papirjev;
7.     
morebitne predhodne kršitve pravne osebe in odgovorne osebe v zadnjih
treh letih;
8.     
morebitne dejanske ali možne sistemske posledice kršitve.
(3) Ukrep nadzora lahko izreče Banka Slovenije tudi na
predlog Agencije za trg vrednostnih papirjev.
(4) Pred izrekom ukrepa nadzora Banka Slovenije pridobi
mnenje Agencije za trg vrednostnih papirjev.
(5) Postopek o prekrških vodi in v njem odloča pooblaščena
uradna oseba Banke Slovenije, ki izpolnjuje pogoje po zakonu, ki ureja
prekrške, in na njegovi podlagi izdanih predpisih.
(6) Banka Slovenije z notranjim aktom, ki ureja organizacijo
in sistemizacijo delovnih mest, podrobneje določi pogoje ter način za podelitev
in prenehanje pooblastila osebi, ki se šteje za pooblaščeno uradno osebo iz
prejšnjega odstavka.
42. člen
(javna objava ukrepov nadzora)
(1) Banka Slovenije izrečene ukrepe nadzora objavi na svojih
spletnih straneh.
(2) V zvezi z javno objavo ukrepov nadzora Banke Slovenije se
smiselno uporablja zakon, ki ureja bančništvo.
(3) Banka Slovenije o vseh izrečenih ukrepih nadzora, ki jih
javno objavi, obvesti EBA.
(4) Banka Slovenije ima dostop tudi do osrednje zbirke
podatkov o izrečenih ukrepih nadzora, ki jo hrani in posodablja EBA.
43. člen
(razkritja Banke Slovenije)
(1) Banka Slovenije na svojih spletnih straneh objavi
posodobljene informacije glede:
-       
besedil zakonov in podzakonskih aktov, ki v Republiki Sloveniji urejajo
izdajanje hipotekarnih obveznic in komunalnih obveznic ter nadzor nad njimi;
-       
seznama kreditnih institucij, ki imajo dovoljenje za program
hipotekarnih obveznic in dovoljenje za program komunalnih obveznic;
-       
 seznam hipotekarnih obveznic in seznam komunalnih obveznic, za katere
se lahko uporablja oznaka »evropska krita obveznica«, ter seznam hipotekarnih
in seznam komunalnih obveznic, za katere se lahko uporablja oznaka »evropska
krita obveznica (premijska)«.
(2) Banka Slovenije vsako leto obvesti EBA o seznamih iz druge
in tretje alineje prejšnjega odstavka.
VII. REŠEVANJE IN POSTOPEK PRISILNEGA PRENEHANJA IZDAJATELJA
44. člen
(postopek reševanja in prisilnega prenehanja izdajatelja)
(1) Banka Slovenije kot pristojni organ v skladu z zakonom,
ki ureja reševanje in prisilno prenehanje bank, v postopku reševanja in
prisilnega prenehanja upošteva varstvo pravic in interesov vlagateljev v
hipotekarne obveznice in komunalne obveznice ter nasprotnih strank pogodb o
izvedenih finančnih instrumentih, vključno s preverjanjem neprekinjenega in
skrbnega upravljanja programa hipotekarnih obveznic in programa komunalnih
obveznic v postopku reševanja in prisilnega prenehanja izdajatelja.
(2) Pravne posledice postopka reševanja in prisilnega
prenehanja izdajatelja ne vplivajo na terjatve vlagateljev v hipotekarne
obveznice in komunalne obveznice ter na terjatve upnikov iz naslova pogodb o
izvedenih finančnih instrumentih, ki sodijo v kritno premoženje.
(3) Vlagatelji v hipotekarne obveznice in komunalne obveznice
ter upniki iz naslova pogodb o izvedenih finančnih instrumentih imajo terjatev
do izdajatelja v postopku prisilnega prenehanja izdajatelja le v primeru iz
tretje alineje prvega odstavka 11. člena tega zakona.
(4) Vsi vlagatelji v hipotekarne obveznice in komunalne
obveznice ter upniki na podlagi pogodb o izvedenih finančnih instrumentih, ki
so vključene v kritno premoženje, imajo isti vrstni red.
45. člen
(imenovanje in razrešitev posebnega upravitelja kritnega
premoženja)
(1) Banka Slovenije v primeru reševanja in prisilnega prenehanja
izdajatelja imenuje in razreši posebnega upravitelja kritnega premoženja
hipotekarnih obveznic in komunalnih obveznic.
(2) Za posebnega upravitelja kritnega premoženja se smiselno
uporabljajo določbe o izrednem upravitelju iz zakona, ki ureja reševanje in
prisilno prenehanje bank.
(2) Pred imenovanjem ali razrešitvijo posebnega upravitelja
kritnega premoženja Banka Slovenije pridobi mnenje Agencije za trg vrednostnih
papirjev.
46. člen
(pristojnosti posebnega upravitelja kritnega premoženja)
(1) Posebni upravitelj kritnega premoženja z dnem imenovanja
pridobi pravico upravljanja kritnega premoženja in razpolaganja z njim v
obsegu, ki je potreben za nadaljnjo in nepretrgano poravnavo obveznosti do
vlagateljev v hipotekarne obveznice in komunalne obveznice ter upnikov iz
naslova pogodb o izvedenih finančnih instrumentih, ki tvorijo kritno
premoženje.
(2) Posebni upravitelj kritnega premoženja opravlja naloge in
je odgovoren za upravljanje in unovčevanje primernih kritnih sredstev, vključno
z njihovim prenosom, skupaj z obveznostmi iz naslova hipotekarnih obveznic in
iz naslova komunalnih obveznic, na drugega izdajatelja.
(3) Posebni upravitelj kritnega premoženja opravlja naloge in
je odgovoren za izvajanje pravnih transakcij, potrebnih za ustrezno upravljanje
kritnega premoženja, za stalno spremljanje zahtevanega kritja, za sprožitev
postopkov za vrnitev sredstev v kritno premoženje in prenos drugih primernih
kritnih sredstev v preostalo premoženje izdajatelja, potem ko so izpolnjene vse
obveznosti iz naslova hipotekarnih obveznic in komunalnih obveznic.
(4) Posebni upravitelj kritnega premoženja lahko po
imenovanju podaljša zapadlost plačil obveznosti iz hipotekarnih obveznic in
komunalnih obveznic v skladu s pogoji iz 48. člena tega zakona tako, da se
podaljša zapadlost izplačila glavnice in obresti za štiri tedne brez nadaljnjih
zahtev.
(5) Posebni upravitelj kritnega premoženja lahko po preteku
obdobja iz prejšnjega odstavka še dodatno podaljša načrtovano zapadlost
obveznosti iz hipotekarnih obveznic in komunalnih obveznic v skladu s pogoji iz
48. člena tega zakona tako, da se podaljša zapadlost izplačila glavnice za
največ dvakrat po šest mesecev, če oceni, da:
-       
je to potrebno, da se z upoštevanjem ukrepov reševanja oziroma
prisilnega prenehanja in predvidenih denarnih tokov izdajatelja zagotovi
izpolnitev plačilne obveznosti do imetnikov hipotekarnih obveznic in komunalnih
obveznic, in
-       
obstaja razlog za domnevo, da bo izdajatelj po izvedenih ukrepih
reševanja in prisilnega prenehanja lahko poravnal svoje zapadle obveznosti po
preteku najdaljšega možnega obdobja podaljšanja zapadlosti.
(6) Posebni upravitelj kritnega premoženja uveljavlja
zahtevke za terjatve za račun vlagateljev v hipotekarne obveznice in komunalne
obveznice ter upnikov iz naslova pogodb o izvedenih finančnih instrumentih, ki
so vključeni v kritno premoženje.
(7) Posebni upravitelj kritnega premoženja mora v 30 dneh po
imenovanju sestaviti otvoritveno bilanco stanja, s katero zajame kritno
premoženje in obveznosti, ter pojasnila k tej bilanci. Po vsakem koledarskem
letu pa mora v 30 dneh sestaviti letno poročilo o kritnem premoženju in
obveznostih.
(8) Posebni upravitelj kritnega premoženja mora na zahtevo
poročati Banki Slovenije in Agenciji za trg vrednostnih papirjev.
(9) V 30 dneh po zapadlosti zadnje obveznosti iz hipotekarnih
obveznic in komunalnih obveznic ter iz pogodb o izvedenih finančnih
instrumentih, ki sestavljajo kritno premoženje, posebni upravitelj kritnega
premoženja sestavi zaključno bilanco in zaključno poročilo.
47. člen
(prenos kritnega premoženja na drugega izdajatelja)
(1) Posebni upravitelj kritnega premoženja lahko s pogodbo
prenese celotno kritno premoženje in celotne obveznosti iz izdanih hipotekarnih
obveznic in komunalnih obveznic na drugega izdajatelja.
(2) Pogodba iz prejšnjega odstavka mora vsebovati zlasti
firmo prenosnika ter prevzemnika premoženja in obveznosti, dogovor o prenosu
premoženja in prevzemu obveznosti kot celote, natančno oznako vsake
premoženjske pravice in obveznosti, ki se prenaša, ter znesek nadomestila, do
katerega je upravičen prenosnik.
(3) Za sklenitev pogodbe iz prejšnjega odstavka posebni
upravitelj kritnega premoženja pridobi dovoljenje Banke Slovenije. Banka
Slovenije izda dovoljenje po pridobitvi predhodnega mnenja Agencije za trg vrednostnih
papirjev.
48. člen
(pogoji za hipotekarne obveznice in komunalne obveznice s
strukturo zapadlosti, ki jo je mogoče podaljšati)
Načrtovana zapadlost hipotekarnih obveznic oziroma komunalnih
obveznic se lahko podaljša v skladu s četrtim in petim odstavkom 46. člena tega
zakona, kadar je zaščita vlagateljev zagotovljena z vsaj naslednjim:
1.     
načrtovano zapadlost hipotekarnih obveznic ali komunalnih obveznic lahko
podaljša le posebni upravitelj kritnega premoženja na podlagi presoje
dejavnikov, navedenih v petem odstavku 46. člena tega zakona in ne na podlagi
diskrecijske pravice izdajatelja;
2.     
dejavniki za podaljšanje načrtovane zapadlosti hipotekarnih obveznic in
komunalnih obveznic so opredeljeni v pogodbenih pogojih programa hipotekarnih
obveznic in programa komunalnih obveznic;
3.     
informacije za vlagatelje o možnosti podaljšanja načrtovane zapadlosti
hipotekarnih obveznic in komunalnih obveznic so zadostne za določitev tveganja
tovrstnih obveznic ter vključujejo natančen opis dejavnikov za podaljšanje načrtovane
zapadlosti, posledic reševanja in prisilnega prenehanja izdajatelja za
podaljšanje načrtovane zapadlosti ter vlogo Banke Slovenije in vlogo posebnega
upravitelja pri podaljšanju načrtovane zapadlosti hipotekarnih obveznic in
komunalnih obveznic;
4.     
končni datum načrtovane zapadlosti hipotekarnih obveznic ali komunalnih
obveznic se določi v skladu s četrtim in petim odstavkom 46. člena tega zakona;
5.     
v primeru reševanja ali prisilnega prenehanja izdajatelja podaljšanje
načrtovane zapadlosti hipotekarnih obveznic in komunalnih obveznic ne vpliva na
razvrstitev vlagateljev v hipotekarne obveznice in komunalne obveznice oziroma
ne spremeni prvotnega razporeda zapadlosti programa hipotekarnih obveznic in
programa komunalnih obveznic;
6.     
podaljšanje načrtovane zapadlosti ne spremeni strukturnih lastnosti
hipotekarnih obveznic in komunalnih obveznic v zvezi z dvojnim zavarovanjem iz
11. člena tega zakona ter izvzetostjo iz postopka reševanja in postopka
prisilnega prenehanja izdajatelja iz 12. člena tega zakona.
VIII. KAZENSKE DOLOČBE
49. člen
(prekrški izdajatelja hipotekarnih obveznic in komunalnih
obveznic)
(1) Z globo od 83.500 do 250.000 eurov se kaznuje izdajatelj,
če:
1.     
izda program hipotekarnih obveznic ali program komunalnih obveznic brez
predhodne pridobitve dovoljenja Banke Slovenije na podlagi 6. člena tega zakona
oziroma jih izda potem, ko mu je dovoljenje prenehalo na podlagi 9. člena tega
zakona ali mu je bilo dovoljenje odvzeto na podlagi 10. člena tega zakona;
2.     
je pridobil dovoljenje Banke Slovenije za program hipotekarnih obveznic
ali program komunalnih obveznic z navajanjem lažnih podatkov ali na druge
nedovoljene načine in torej v nasprotju z določbami 7. člena tega zakona;
3.     
ne izpolnjuje več pogojev iz 7. člena tega zakona, pod katerimi je
pridobil dovoljenje Banke Slovenije za program hipotekarnih obveznic ali
program komunalnih obveznic;
4.     
ne izpolnjuje zahtev iz 11. člena tega zakona glede dvojnega
zavarovanja;
5.     
ne izpolnjuje zahtev iz 12. člena tega zakona glede izvzetosti
hipotekarnih obveznic ali komunalnih obveznic iz postopka reševanja in postopka
prisilnega prenehanja izdajatelja;
6.     
kot kritno premoženje upošteva premoženje v nasprotju s 15. do 20.
členom tega zakona;
7.     
izda hipotekarne obveznice ali komunalne obveznice in ne izpolnjuje
zahtev glede omejitev sestave kritnega premoženja iz 21. člena tega zakona;
8.     
ne izpolnjuje zahtev skrbnika kritnega premoženja glede nadomestitve
terjatev iz naslova hipotekarnega kredita ali kredita z obveznostjo osebe
javnega prava iz 22. člena tega zakona;
9.     
izda hipotekarne obveznice ali komunalne obveznice in ne izpolnjuje
zahtev glede pogodb o izvedenih finančnih instrumentih v kritnem premoženju iz
24. člena tega zakona;
10.  
izda hipotekarne obveznice ali komunalne obveznice v skupini tako, da
krši določbe 25. člena tega zakona;
11.  
izda hipotekarne obveznice ali komunalne obveznice in ne izpolnjuje
pogojev za skupno financiranje kot je določeno v 26. členu tega zakona;
12.  
izda hipotekarne obveznice ali komunalne obveznice in ne izpolnjuje
zahtev glede ločevanja kritnih sredstev v skladu z določbami 27. člena tega
zakona;
13.  
izda hipotekarne obveznice ali komunalne obveznice in ne izpolnjuje
zahtev glede kritja v skladu z določbami 28. člena tega zakona;
14.  
izda hipotekarne obveznice ali komunalne obveznice in ponavljajoče se
ali stalno krši zahteve glede likvidnostne rezerve kritnega premoženja iz 29.
člena tega zakona;
15.  
ne vodi kritnega registra v skladu z določbami 30., 31. in 34. člena
tega zakona;
16.  
ne obvešča skrbnika kritnega premoženja v skladu z drugim odstavkom 35.
člena tega zakona;
17.  
izda hipotekarne obveznice ali komunalne obveznice in ne sporoči
informacij za vlagatelje ali sporoči nepopolne ali netočne informacije za
vlagatelje kot so določene v 37. členu tega zakona;
18.  
ne izpolnjuje zahtev glede poročanja Banki Slovenije v skladu s 40.
členom tega zakona;
19.  
izda hipotekarne obveznice ali komunalne obveznice z zapadlostjo, ki jo
je mogoče podaljšati, in ne izpolnjuje pogojev za izdajo tovrstnih obveznic iz
48. člena tega zakona.
(2) Odgovorna oseba izdajatelja, ki stori prekršek iz prejšnjega
odstavka, se za prekršek kaznuje z globo od 2.500 do 10.000 eurov.
(3) Če je narava storjenega prekrška iz prejšnjih odstavkov
posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se odgovorna oseba izdajatelja iz prejšnjega
odstavka tega člena in izdajatelj iz prvega odstavka tega člena kaznujeta s
trikrat višjo globo od tiste, ki je predpisana v prvem in drugem odstavku tega
člena.
50. člen
(prekrški skrbnika kritnega premoženja in posebnega upravitelja
kritnega premoženja)
(1) Z globo od 100 do 3.800 eurov se za prekršek kaznuje
skrbnik kritnega premoženja, če:
-       
pri vpisu premoženja v kritni register ravna v nasprotju z 31. členom
tega zakona;
-       
ne ravna v skladu s 34. členom tega zakona.
(2) Z globo od 200 do 30.000 eurov se za prekršek, določen v
prejšnjem odstavku, kaznuje pravna oseba, pri kateri je zaposlen skrbnik
kritnega premoženja. Če se pravna oseba po zakonu, ki ureja gospodarske družbe,
šteje za srednjo ali veliko gospodarsko družbo, se kaznuje z globo od 5.000 do
50.000 eurov.
(3) Z globo od 100 do 3.800 eurov se za prekršek kaznuje
posebni upravitelj kritnega premoženja, če ne ravna v skladu s 46. členom tega
zakona.
(4) Z globo od 200 do 30.000 eurov se za prekršek iz
prejšnjega odstavka kaznuje pravna oseba, pri kateri je zaposlen skrbnik
kritnega premoženja. Če se pravna oseba po zakonu, ki ureja gospodarske družbe,
šteje za srednjo ali veliko gospodarsko družbo, se kaznuje z globo od 5.000 do
50.000 eurov.
51. člen
(prekrški drugih oseb)
(1) Z globo od 10.000 do 50.000 eurov se za prekršek kaznuje
pravna oseba, če izda vrednostni papir v nasprotju s 4. ali 6. členom tega
zakona. Če se pravna oseba po zakonu, ki ureja gospodarske družbe, šteje za
srednjo ali veliko družbo, se kaznuje z globo od 15.000 do 100.000 eurov.
(2) Z globo od 1.500 do 15.000 eurov se za prekršek iz
prejšnjega odstavka kaznuje samostojni podjetnik posameznik in posameznik, ki
samostojno opravlja dejavnost.
(3) Z globo od 1.100 do 10.000 eurov se za prekršek iz prvega
odstavka tega člena kaznuje odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost.
(4) Z globo od 1.000 do 5.000 eurov se za prekršek iz prvega
odstavka kaznuje posameznik.
52. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
IX. PREHODNE IN KONČNE DOLOČBE
53. člen
(dosedanje hipotekarne in komunalne obveznice)
(1) Določbe 6. do 10. člena, 12. člena, 15. do 29. člena ter
48. člena tega zakona ne veljajo za hipotekarne obveznice in komunalne
obveznice, izdane pred 8. julijem 2022, ki izpolnjujejo zahteve iz sedmega
odstavka 238. člena zakona, ki ureja investicijske sklade in družbe za
upravljanje, kot so se uporabljale na datum njihove izdaje. Navedene
hipotekarne obveznice ali komunalne obveznice se odobravajo kot programi hipotekarnih
obveznic ali programi komunalnih obveznic, ki so skladni s tem zakonom.
(2) Banka Slovenije spremlja, ali programi hipotekarnih
obveznic in programi komunalnih obveznic iz prejšnjega odstavka izpolnjujejo
zahteve iz sedmega odstavka 238. člena zakona, ki ureja investicijske sklade in
družbe za upravljanje, kot so se uporabljale na dan njihove izdaje, in zahteve
iz določb tega zakona.
54. člen
(podzakonski akti)
Banka Slovenije po predhodnem mnenju Agencije za trg
vrednostnih papirjev izda podzakonske akte na podlagi tega zakona v šestih
mesecih od uveljavitve tega zakona.
55. člen
(dokončanje postopkov)
Postopki, začeti na podlagi Zakona o hipotekarni in komunalni
obveznici (Uradni list RS, št. 10/12 in 47/12; v nadaljnjem besedilu: ZHKO-1),
se dokončajo po določbah ZHKO-1.
56. člen
(prenehanje veljavnosti)
Z dnem uveljavitve tega zakona prenehajo veljati naslednji
predpisi, ki se uporabljajo do začetka uporabe tega zakona:
-       
ZHKO-1;
-       
Sklep o pogojih za pridobitev dovoljenja za izdajanje hipotekarnih in
komunalnih obveznic (Uradni list RS, št. 17/12);
-       
Sklep o usklajevanju kritnega premoženja z izdanimi hipotekarnimi in
komunalnimi obveznicami (Uradni list RS, št. 17/12);
-       
Sklep o dokumentaciji za dokazovanje izpolnjevanja pogojev za imenovanje
skrbnika kritnega registra (Uradni list RS, št. 17/12) in
-       
Sklep o pogojih za vključevanje izvedenih finančnih instrumentov v
kritno premoženje hipotekarnih in komunalnih obveznic (Uradni list RS, št.
17/12).
57. člen
(začetek veljavnosti in uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 8. julija 2022.
Št. 450-12/21-3/11
Ljubljana, dne 13. julija 2021
EPA 2016-VIII
Državni zbor
Republike Slovenije
Tina Heferle
podpredsednica