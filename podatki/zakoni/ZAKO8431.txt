1. člen
(1) Republika Slovenija daje poroštvo za obveznosti Družbe za
avtoceste v Republiki Sloveniji, d. d. (v nadaljnjem besedilu: družba DARS, d.
d.) iz naslova najetih kreditov oziroma izdanih dolžniških vrednostnih papirjev
za financiranje odsekov iz 3. člena tega zakona.
(2) Republika Slovenija daje poroštvo iz prejšnjega odstavka
do skupne višine 392,44 milijona eurov glavnic kreditov ali izdanih dolžniških
vrednostnih papirjev in za pripadajoče obresti.
(3) Poroštvo po tem zakonu se daje do 50 % investicijske
vrednosti posameznega odseka iz 3. člena tega zakona po tekočih cenah brez
vključenega davka na dodano vrednost in stroškov financiranja, kot izhaja iz
potrjenega investicijskega programa za posamezen odsek.
2. člen
(1) Republika Slovenija daje poroštvo iz prejšnjega člena pod
naslednjimi pogoji:
-       
sredstva se lahko črpajo v več obrokih, najdlje do 31. decembra
2030,
-       
ne glede na prejšnjo alinejo se lahko v primeru refinanciranja
obstoječih obveznosti, nastalih s poroštvom, danim po tem zakonu, sredstva
črpajo v več obrokih, najdlje do 31. decembra 2055,
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja,
-       
končna zapadlost kreditov ali dolžniških vrednostnih papirjev ne sme
biti poznejša od 3. decembra 2060,
-       
stroški, povezani z najetjem kredita, ne smejo presegati 0,5 % vrednosti
glavnice posameznega kredita,
-       
stroški organiziranja izdaje dolžniških vrednostnih papirjev ne smejo
presegati 1 % nominalne vrednosti izdaje,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
donosi na dolžniške vrednostne papirje družbe DARS, d. d. morajo biti
primerljivi z donosi državnih vrednostnih papirjev primerljive ročnosti,
povečanimi za pribitek.
(2) Obveznosti družbe DARS, d. d. iz najetih kreditov,
zavarovanih s poroštvom po tem zakonu, se lahko refinancirajo z državnim
poroštvom po tem zakonu, če se izpostavljenost Republike Slovenije ob
refinanciranju ne poveča.
3. člen
Sredstva kreditov oziroma dolžniških vrednostnih papirjev po
tem zakonu bodo namenjena za financiranje izgradnje naslednjih odsekov,
opredeljenih v Resoluciji o nacionalnem programu razvoja prometa v Republiki
Sloveniji za obdobje do leta 2030 (Uradni list RS, št. 75/16 in 90/21):
-       
3. razvojna os sever – odsek 1: Šentrupert‒Velenje jug;
-       
3. razvojna os jug – odsek 1: NM vzhod–Maline (3. in 4. etapa);
-       
Markovci–Ormož: odsek Markovci–Gorišnica;
-       
Markovci–Ormož: odsek Gorišnica–Ormož;
-       
razširitev avtocestnega odseka Koseze–Kozarje v šestpasovnico.
4. člen
Če družba DARS, d. d. ne bo poravnala obveznosti iz naslova
najetih kreditov, za katere je Republika Slovenije dala poroštvo po tem zakonu,
bo Republika Slovenija namesto družbe DARS, d. d., na podlagi predhodnega
pisnega poziva kreditodajalca ali drugega upravičenca brezpogojno, nepreklicno
in na prvi poziv poravnala zapadlo obveznost.
5. člen
(1) Če družba DARS, d. d. ne bo sposobna poravnati obveznosti
iz naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija, namesto družbe
DARS, d. d., na podlagi njenega predhodnega pisnega obvestila poroku na dan
zapadlosti posamezne obveznosti brezpogojno in nepreklicno poravnala zapadlo
obveznost zakonitemu imetniku dolžniškega vrednostnega papirja ali drugemu
upravičencu.
(2) Če družba DARS, d. d. ne bo poravnala obveznosti iz
naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, in ne bo predhodno pisno obvestila
poroka, da ne bo sposobna poravnati obveznosti, bo Republika Slovenija namesto
nje na podlagi predhodnega pisnega poziva zakonitega imetnika dolžniškega
vrednostnega papirja ali drugega upravičenca brezpogojno in nepreklicno
poravnala zapadlo obveznost zakonitemu imetniku dolžniškega vrednostnega
papirja ali drugemu upravičencu.
(3) Republika Slovenija in družba DARS, d. d. podrobneje
opredelita način in vsebino obvestila iz prvega odstavka tega člena s pogodbo
iz prvega odstavka 9. člena tega zakona.
6. člen
Sredstva za poravnavo poroštvenih obveznosti po tem zakonu se
zagotovijo v proračunu Republike Slovenije.
7. člen
(1) Obseg danega poroštva Republike Slovenije po tem zakonu se
zmanjšuje z vsakokratnim zneskom najetega kredita oziroma izdanih dolžniških
vrednostnih papirjev, za katerega bo dano poroštvo Republike Slovenije, razen
če je poroštvo dano za najeti kredit ali izdajo dolžniških vrednostnih papirjev
za refinanciranje dolga s poroštvom, ki je bilo dano na podlagi tega zakona.
(2) Obseg danega poroštva po tem zakonu se všteva v kvoto
izdajanja poroštev države, ki jo za posamezno leto določa zakon, ki ureja
izvrševanje državnega proračuna, razen če je poroštvo dano za najeti kredit ali
izdajo dolžniških vrednostnih papirjev za refinanciranje dolga s poroštvom, ki
je bilo dano na podlagi tega zakona.
8. člen
(1) V primeru zadolžitve s krediti sklene pogodbo o poroštvu
s kreditodajalci v imenu in za račun Republike Slovenije ministrica ali
minister (v nadaljnjem besedilu: minister), pristojen za finance, ali oseba, ki
jo za to pooblasti Vlada Republike Slovenije (v nadaljnjem besedilu: vlada).
(2) V primeru zadolžitve z izdajo dolžniških vrednostnih
papirjev izda poroštveno izjavo v imenu in za račun Republike Slovenije
minister, pristojen za finance, ali oseba, ki jo za to pooblasti vlada.
9. člen
(1) Najpozneje ob sklenitvi poroštvene pogodbe oziroma izdaji
poroštvene izjave skleneta družba DARS, d. d. ter v imenu in za račun Republike
Slovenije minister, pristojen za finance, ali oseba, ki jo za to pooblasti
vlada, pogodbo, s katero uredita način zavarovanja poroštva Republike
Slovenije.
(2) Če Republika Slovenija izpolni poroštveno obveznost po
tem zakonu, pridobi pravico do regresiranja izplačanih zneskov skupaj z vsemi
stroški, ki so nastali v zvezi s tem. Poroštvo se zavaruje z menicami.
10. člen
(1) Za izvajanje tega zakona in vseh pravic ter obveznosti
Republike Slovenije, ki iz njega izhajajo, skrbi ministrstvo, pristojno za
finance.
(2) Ne glede na prejšnji odstavek izvaja nadzor nad namensko
porabo sredstev, za katera se daje poroštvo s tem zakonom, ministrstvo,
pristojno za infrastrukturo.
KONČNA DOLOČBA
11. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/22-1/13
Ljubljana, dne 6. aprila 2022
EPA 2635-VIII
Državni zbor
Republike Slovenije
Igor Zorčič
predsednik