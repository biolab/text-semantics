I. SPLOŠNE DOLOČBE
1. člen
(1) Ta zakon ureja pogoje za dajanje
gradbenih proizvodov v promet, podeljevanje tehničnih soglasij gradbenim
proizvodom, izvedbo postopkov ugotavljanja in potrjevanja skladnosti s
predpisanimi zahtevami, izvajanje inšpekcijskega nadzora ter izvajanje posebnih
postopkov priznavanja skladnosti gradbenih proizvodov.
(2) Ta zakon ureja dajanje v promet tistih
gradbenih proizvodov, katerih lastnosti so povezane z izpolnjevanjem bistvenih
zahtev za gradbene objekte iz 4. člena tega zakona.
2. člen
(1) Ta zakon se ne uporablja za tiste
gradbene proizvode, za katere ni tehničnih specifikacij iz 6. oziroma 7. člena
tega zakona, njihove zahtevane tehnične lastnosti pa so urejene s posebnimi
zakoni oziroma s tehničnimi predpisi, izdanimi na njihovi podlagi (v nadaljnjem
besedilu: posebni predpisi).
(2) Ne glede na prejšnji odstavek, po
naknadnem sprejemu tehničnih specifikacij iz 6. oziroma 7. člena tega zakona,
veljajo za dajanje v promet gradbenih proizvodov, ki so predmet teh tehničnih
specifikacij, izključno zahteve tega zakona. Zahteve posebnih predpisov o
dajanju gradbenih proizvodov v promet, ki so predmet njihovega urejanja, se
prenehajo uporabljati po preteku prehodnega obdobja, ki je opredeljeno v teh
tehničnih specifikacijah.
3. člen
Ta zakon ne ureja uporabe gradbenih proizvodov
pri graditvi gradbenih objektov. Predpisi o graditvi gradbenih objektov ne
smejo izključiti uporabe gradbenih proizvodov, ki so bili dani v promet skladno
z določbami tega zakona za namen, za katerega so bili predvideni.
4. člen
(1) Bistvene zahteve za gradbene objekte,
ki morajo biti, če so predpisane s predpisi o graditvi gradbenih objektov,
izpolnjene ves čas njihove ekonomsko sprejemljive življenjske dobe in ki jih je
treba upoštevati pri določitvi zahtevanih lastnosti gradbenih proizvodov, so:
-       
mehanska odpornost in stabilnost,
-       
varnost pred požarom,
-       
higienska in zdravstvena zaščita in varovanje okolja,
-       
varnost pri uporabi,
-       
zaščita pred hrupom in
-       
varčevanje z energijo in ohranjanje toplote.
(2) Minister, pristojen za graditev (v
nadaljnjem besedilu: minister), natančneje opredeli bistvene zahteve za
gradbene objekte, ki jih je treba upoštevati pri določitvi lastnosti gradbenih
proizvodov, če so predpisane s predpisi o graditvi gradbenih objektov.
(3) Za vzpostavitev potrebnih povezav med
bistvenimi zahtevami iz prvega in drugega odstavka tega člena in pripravo
tehničnih specifikacij iz 7. člena tega zakona izda minister slovenske prevode
razlagalnih dokumentov, ki jih je objavila Komisija Evropskih skupnosti, kot
posebne publikacije in zagotovi njihovo dosegljivost javnosti. Seznam izdanih
prevodov razlagalnih dokumentov se objavi v Uradnem listu Republike Slovenije.
5. člen
Izrazi, uporabljeni v tem zakonu, pomenijo:
1.     
“gradbeni proizvod” je vsak proizvod, ki je izdelan za trajno vgraditev
v gradbene objekte,
2.     
”gradbeni objekti” so stavbe in gradbeni inženirski objekti,
3.     
”dati v promet” pomeni prvič odplačno ali neodplačno dati na razpolago
oziroma v uporabo gradbeni proizvod v Republiki Sloveniji,
4.     
“dobavitelj” je proizvajalec, njegov zastopnik s sedežem v Republiki
Sloveniji, če proizvajalec nima sedeža v Republiki Sloveniji, uvoznik oziroma
druga fizična ali pravna oseba, ki je dala proizvod v promet,
5.     
“tehnične specifikacije” so standardi in tehnična soglasja ter slovenski
tehnični predpisi iz 6. oziroma 7. člena tega zakona,
6.     
“priznane nacionalne tehnične specifikacije” so tisti nacionalni
standardi in nacionalna tehnična soglasja, za katere Komisija Evropskih
skupnosti (v nadaljnjem besedilu: komisija) meni, da proizvodi, ki so narejeni
v skladu z njimi, omogočajo izpolnitev bistvenih zahtev za gradbene objekte in
katerih referenčne podatke objavi v Uradnem listu Evropskih skupnosti,
7.     
“slovenski nacionalni standard” je standard, ki ga je sprejel slovenski
nacionalni organ za standarde, v skladu s predpisi o standardizaciji,
8.     
“harmoniziran standard” je standard, ki ga je pripravila pristojna
evropska organizacija za standardizacijo na podlagi naročila komisije in
katerega referenčni podatki so bili objavljeni v Uradnem listu Evropskih
skupnosti,
9.     
“evropsko tehnično soglasje” je tehnično soglasje, ki ga je v okviru
harmonizirane zakonodaje določenemu gradbenemu proizvodu podelil organ za
tehnična soglasja, ki je priglašen komisiji za podeljevanje evropskih tehničnih
soglasij,
10.  
“nacionalno tehnično soglasje” je tehnično soglasje, ki ga je določenemu
gradbenemu proizvodu podelil organ za tehnična soglasja v skladu  z zakonodajo
določene države,
11.  
“slovensko tehnično soglasje” je tehnično soglasje, ki ga je določenemu
gradbenemu proizvodu podelil organ za tehnična soglasja s sedežem v Republiki
Sloveniji v skladu z 19. do 21. členom tega zakona,
12.  
“organ za tehnična soglasja” je tista pravna ali fizična oseba, ki
podeljuje evropska, nacionalna ali slovenska tehnična soglasja,
13.  
“manj pomemben gradbeni proizvod” je gradbeni proizvod, ki je manj
pomemben za zagotavljanje zdravja in varnosti in je kot tak uvrščen na seznam
ministra, ki se objavi v Uradnem listu Republike Slovenije,
14.  
“priznano tehnično pravilo” je tehnično določilo, za katerega večina
kompetentnih strokovnjakov priznava, da odraža stanje tehnike,
15.  
“certifikacijski organ” je nepristranski organ, ki izvaja postopek
certificiranja skladnosti gradbenih proizvodov oziroma postopek certificiranja
skladnosti sistema kontrole proizvodnje in nadzora nad njo,
16.  
“kontrolni organ” je nepristranski organ, ki ocenjuje, priporoča prevzem
in naknadno presojo proizvajalčevih postopkov kontrole kakovosti ter izbira in
vrednoti gradbene proizvode v proizvodnih obratih ter na gradbiščih ali drugih
mestih, kjer se nahajajo,
17.  
“preskuševalni laboratorij” je laboratorij, ki meri, preiskuje,
preskuša, umerja ali drugače določa lastnosti oziroma obnašanje materialov ali
gradbenih proizvodov.
II. DAJANJE GRADBENIH PROIZVODOV V PROMET
6. člen
(1) Gradbeni proizvodi se smejo dati v
promet samo, če ustrezajo svoji nameravani uporabi, kar pomeni, da imajo take
lastnosti, da bodo gradbeni objekti, v katere so vgrajeni, če so ti pravilno
projektirani in grajeni, izpolnjevali, s predpisi o graditvi gradbenih
objektov, določene bistvene zahteve.
(2) Gradbeni proizvod ustreza svoji
nameravani uporabi in sme biti dan v promet, če je skladen:
-       
z ustreznimi slovenskimi nacionalnimi standardi, ki so nastali s
privzemom harmoniziranih standardov, ali
-       
z evropskim tehničnim soglasjem, ali
-       
če tehničnih specifikacij iz prejšnjih alinei ni, s priznanimi
nacionalnimi tehničnimi specifikacijami.
7. člen
(1) Če tehničnih specifikacij, navedenih v
drugem odstavku prejšnjega člena, ni, sme biti dan v promet gradbeni proizvod,
če je skladen:
-       
z ustreznimi slovenskimi nacionalnimi standardi, ali
-       
s slovenskim tehničnim predpisom, ali
-       
s slovenskim tehničnim soglasjem, podeljenim v skladu z 19. do 21.
členom tega zakona.
(2) Gradbeni proizvod, ki je skladen s
tehničnimi specifikacijami iz prejšnjega odstavka, sme biti dan v promet tudi
po naknadnem sprejemu standardov oziroma podelitvi tehničnega soglasja iz
prejšnjega člena, vendar le v prehodnem obdobju, ki je opredeljeno v tehničnih
specifikacijah iz prejšnjega člena.
(3) Tehnični predpis iz prvega odstavka
tega člena izda minister. S tehničnim predpisom določi, po potrebi tudi s
sklicevanjem na ustrezne slovenske nacionalne standarde, zahtevane lastnosti
gradbenega proizvoda ter postopek ugotavljanja in potrjevanja skladnosti s
predpisanimi zahtevami.
8. člen
Minister v soglasju z ministrom, pristojnim
za trg, v Uradnem listu Republike Slovenije objavi seznam standardov iz 6.
člena tega zakona in prve alinee prvega odstavka prejšnjega člena.
9. člen
Proizvajalec sme dati v promet gradbeni
proizvod, pri katerem niso ali so le deloma upoštevane zahteve tehničnih
specifikacij iz 6. oziroma 7. člena tega zakona, kadar le-te določajo način
ugotavljanja in potrjevanja skladnosti, ki na podlagi prve alinee prvega
odstavka 25. člena tega zakona privede do izjave o skladnosti. V takem primeru
mora izjava o skladnosti, ne glede na zahteve tehničnih specifikacij o postopku
ugotavljanja in potrjevanja skladnosti, temeljiti na začetnem tipskem
preskušanju gradbenega proizvoda, ki ga opravi preskuševalni laboratorij kot
organ, vključen v potrjevanje skladnosti.
10. člen
(1) Manj pomemben gradbeni proizvod je
dovoljeno dati v promet na podlagi proizvajalčeve izjave o usklajenosti s
priznanim tehničnim pravilom.
(2) Izjavo iz prejšnjega odstavka poda
proizvajalec na lastno odgovornost ob izpolnjevanju splošnih meril iz slovenskega
nacionalnega standarda o dobaviteljevi izjavi o skladnosti.
11. člen
Minister predpiše dolžnost in način
označevanja gradbenega proizvoda z znaki skladnosti, s katerimi proizvajalec
oziroma njegov predstavnik, preden je gradbeni proizvod dan v promet, potrdi,
da je bil izdelan skladno z zahtevami tega zakona, da je bil izveden predpisan
postopek ugotavljanja in potrjevanja skladnosti in da je bila podana izjava o
skladnosti proizvoda oziroma izdan ustrezen certifikat o skladnosti iz 25.
člena tega zakona.
III. PODELJEVANJE TEHNIČNIH SOGLASIJ
12. člen
Tehnično soglasje je pozitivna tehnična
ocena ustreznosti gradbenega proizvoda za predvideno uporabo, ki temelji na
izpolnjevanju bistvenih zahtev za gradbene objekte, za katere se gradbeni
proizvod uporablja.
13. člen
Organ za tehnična soglasja sme podeliti
evropsko tehnično soglasje le tistemu gradbenemu proizvodu:
-       
za katerega ni harmoniziranih standardov niti naročila za njihovo
pripravo in za katerega komisija meni, da harmoniziranega standarda ni mogoče
ali še ni mogoče pripraviti, ali
-       
ki znatno odstopa od harmoniziranih standardov.
14. člen
(1) Evropsko tehnično soglasje za gradbeni
proizvod mora  temeljiti na preiskavah, preskusih in oceni ustreznosti na
podlagi razlagalnih dokumentov iz tretjega odstavka 4. člena tega zakona in
ustrezne smernice za evropsko tehnično soglasje.
(2) Smernico za evropsko tehnično soglasje,
ki se nanaša na proizvod ali družino proizvodov in, ki jo pripravi Evropska
organizacija za tehnična soglasja (EOTA), izda minister kot posebno publikacijo
in zagotovi njeno dosegljivost javnosti.
(3) Smernica vsebuje zlasti:
-       
seznam ustreznih razlagalnih dokumentov,
-       
posebne zahteve za gradbeni proizvod v smislu bistvenih zahtev za
gradbene objekte iz 4. člena tega zakona,
-       
postopke preskušanja,
-       
metode ocenjevanja in presoje rezultatov preskušanja,
-       
postopke ugotavljanja in potrjevanja skladnosti, ki morajo ustrezati
zahtevam iz 23. do 25. člena tega zakona,
-       
rok veljavnosti evropskega tehničnega soglasja.
(4) Če smernice iz prejšnjega odstavka ni,
se evropsko tehnično soglasje lahko podeli s sklicevanjem na ustrezne bistvene
zahteve za gradbene objekte in razlagalne dokumente, če oceno gradbenega
proizvoda sprejmejo organi za tehnična soglasja, ki skupaj delujejo v Evropski
organizaciji za tehnična soglasja.
15. člen
Gradbeni proizvod, ki mu je kateri koli
organ za tehnična soglasja iz 9. točke 5. člena tega zakona podelil evropsko
tehnično soglasje, sme biti dan v promet, če je podeljeno tehnično soglasje v
slovenskem jeziku pri dobavitelju dosegljivo inšpekcijskemu organu iz 29. člena
tega zakona. Če je bilo evropsko tehnično soglasje podeljeno v tujem jeziku,
mora imeti dobavitelj njegov prevod v slovenskem jeziku.
16. člen
(1) Če ima organ za tehnična soglasja sedež
v Republiki Sloveniji, sme podeliti evropsko tehnično soglasje le, če mu je dal
ustrezno dovoljenje minister, na podlagi ugotovitve o izpolnjevanju pogojev,
navedenih v naslednjih odstavkih tega člena in če ga je minister, na podlagi
danega dovoljenja, priglasil komisiji kot člana Evropske organizacije za
tehnična soglasja.
(2) Za pridobitev dovoljenja iz prejšnjega
odstavka mora biti organ za tehnična soglasja predvsem sposoben:
-       
oceniti ustreznost novih gradbenih proizvodov za uporabo na podlagi
znanstvenih in praktičnih znanj,
-       
sprejeti odločitve, ki so glede na interese posameznih proizvajalcev ali
njihovih zastopnikov nepristranske in
-       
združiti prispevke vseh zainteresiranih strani v uravnoteženo presojo.
(3) Minister lahko predpiše dodatne pogoje
za pridobitev dovoljenja iz prvega odstavka tega člena. Dovoljenje je lahko
časovno omejeno, ali velja do preklica. Organ za tehnična soglasja mora pogoje
za pridobitev dovoljenja izpolnjevati trajno. Če jih v času veljave dovoljenja
preneha izpolnjevati, se dovoljenje odvzame. Zoper odločbo o odvzemu ni
pritožbe, možen pa je upravni spor.
(4) Minister v Uradnem listu Republike
Slovenije objavi podatke o organu za tehnična soglasja, ki je pridobil
dovoljenje iz prvega odstavka tega člena oziroma, ki mu je bilo to dovoljenje
odvzeto.
17. člen
(1) Zahtevo za podelitev evropskega
tehničnega soglasja gradbenemu proizvodu vloži njegov proizvajalec oziroma
proizvajalčev zastopnik. Ob vložitvi zahteve mora vložnik podati izjavo, da
enake zahteve ni vložil pri drugem organu za tehnična soglasja ter da bo
poravnal vse stroške postopka.
(2) Pred vložitvijo zahteve iz prejšnjega
odstavka lahko proizvajalec, potem ko je zagotovil potrebne podatke, zahteva od
organa za podelitev evropskega tehničnega soglasja, da ga seznani:
-       
s postopkom izdaje evropskega tehničnega soglasja,
-       
z oceno o roku za izvedbo postopka,
-       
z oceno o višini stroškov in načinu njihovega plačila.
(3) Zahtevi iz prvega odstavka tega člena
morajo biti priloženi opis gradbenega proizvoda, specifikacije, načrti in
poročila o že opravljenih preskusih, ki podrobno predstavijo gradbeni proizvod
in njegovo nameravano uporabo. Vložnik mora poleg tega navesti vse lokacije, na
katerih bo potekala proizvodnja in med postopkom omogočiti organu za tehnična
soglasja dostop do teh lokacij.
(4) Organ za tehnična soglasja mora
obvestiti vložnika, katere dodatne dokumente, rezultate preskusov, izračune ali
druge podatke mu mora dostaviti, da bo lahko ugotovil ustreznost gradbenega
proizvoda za predvideno uporabo. Organ za tehnična soglasja mora zagotoviti
tajnost vseh ključnih podatkov, ki jih je pridobil v postopku.
18. člen
(1) Organ za tehnična soglasja podeli
evropsko tehnično soglasje gradbenemu proizvodu, za katerega ugotovi, da
ustreza svoji nameravani uporabi. Evropsko tehnično soglasje se praviloma
podeli za dobo pet let. Njegova veljavnost se lahko podaljša.
(2) Za spremembo podeljenega evropskega
tehničnega soglasja veljajo enaka pravila kot za njegovo podelitev. Zahteva za
spremembo mora biti predložena organu za tehnična soglasja, ki je podelil
prvotno evropsko tehnično soglasje.
(3) Podeljeno evropsko tehnično soglasje se
razveljavi, če organ za tehnična soglasja ugotovi, da gradbeni proizvod ni
ustrezen za svojo predvideno uporabo. O razveljavitvi organ za tehnična soglasja
obvesti inšpekcijski organ iz 29. člena tega zakona.
(4) Minister natančneje predpiše postopek
podelitve, podaljšanja, spremembe in razveljavitve evropskega tehničnega
soglasja.
19. člen
(1) Slovensko tehnično soglasje za gradbeni
proizvod mora temeljiti na preiskavah, preskusih in oceni s sklicevanjem na
ustrezne bistvene zahteve za gradbene objekte in razlagalne dokumente iz 4.
člena tega zakona.
(2) Slovensko tehnično soglasje v smislu
tega zakona sme določenemu gradbenemu proizvodu podeliti le organ za tehnična
soglasja s sedežem v Republiki Sloveniji, ki mu je ustrezno dovoljenje dal
minister na podlagi predhodne ugotovitve o izpolnjevanju pogojev, navedenih v
drugem in tretjem odstavku 16. člena tega zakona.
20. člen
(1) Organ za tehnična soglasja sme podeliti
slovensko tehnično soglasje le tistemu gradbenemu proizvodu:
-       
ki mu ni bilo podeljeno evropsko tehnično soglasje, razen v primeru iz
21. člena tega zakona in
-       
za katerega ni slovenskega nacionalnega standarda oziroma slovenskega
tehničnega predpisa iz 7. člena tega zakona ali
-       
ki znatno odstopa od slovenskega nacionalnega standarda oziroma
slovenskega tehničnega predpisa iz prejšnje alinee.
(2) Za postopek podelitve, podaljšanja,
spremembe in razveljavitve slovenskega tehničnega soglasja se smiselno
uporabljajo določbe 17. in 18. člena tega zakona.
21. člen
(1) Slovensko tehnično soglasje se sme
podeliti tudi na podlagi evropskega tehničnega soglasja oziroma nacionalnega
tehničnega soglasja, ki ga je gradbenemu proizvodu podelil organ za tehnična
soglasja s sedežem v tujini. Tako podeljeno slovensko tehnično soglasje
izkazuje ustreznost gradbenega proizvoda za predvideno uporabo glede na
slovenske predpise o bistvenih zahtevah za gradbene objekte.
(2) Slovensko tehnično soglasje iz
prejšnjega odstavka se podeli po pregledu dokumentacije o izvedenih preiskavah,
preskusih in ocenah, ki so bili podlaga za podelitev evropskega tehničnega
soglasja oziroma nacionalnega tehničnega soglasja. Po potrebi se lahko pred
podelitvijo slovenskega tehničnega soglasja opravijo dodatne preveritve,
preiskave in preskusi.
(3) Minister natančneje predpiše postopek
podelitve, podaljšanja, spremembe in razveljavitve slovenskega tehničnega
soglasja.
IV. UGOTAVLJANJE IN POTRJEVANJE SKLADNOSTI Z ZAHTEVAMI
TEHNIČNIH SPECIFIKACIJ
22. člen
(1) Za potrjevanje skladnosti gradbenega
proizvoda z zahtevami tehničnih specifikacij je odgovoren proizvajalec. Pred
potrditvijo skladnosti se primernost gradbenega proizvoda za namen, za katerega
je bil predviden, ugotovi s preskušanjem, kontrolo ali z drugimi načini
ugotavljanja skladnosti. Postopek ugotavljanja in potrjevanja skladnosti (v
nadaljnjem besedilu: potrjevanje skladnosti), ki je predpisan v tehničnih
specifikacijah, mora proizvajalec izvesti bodisi sam, bodisi v sodelovanju z organom,
vključenim v potrjevanje skladnosti.
(2) Organ, vključen v potrjevanje
skladnosti iz prejšnjega odstavka, je certifikacijski organ, kontrolni organ
ali preskuševalni laboratorij, ki je lahko državni organ, pravna oseba ali
fizična oseba.
23. člen
(1) Za potrjevanje skladnosti gradbenih
proizvodov v tehničnih specifikacijah se morajo uporabiti naslednje metode:
-       
začetno tipsko preskušanje gradbenega proizvoda, ki ga opravi
proizvajalec ali organ, vključen v potrjevanje skladnosti,
-       
preskušanje vzorcev, ki jih v proizvodnem obratu v skladu s predpisanim
načrtom preskušanja, odvzame proizvajalec ali organ, vključen v potrjevanje
skladnosti,
-       
kontrolno preskušanje vzorcev, odvzetih v proizvodnem obratu, na trgu
ali na gradbišču, ki ga opravi proizvajalec ali organ, vključen v potrjevanje
skladnosti,
-       
preskušanje vzorcev iz količine, pripravljene za dostavo ali že
dostavljene uporabniku, ki ga opravi proizvajalec ali organ, vključen v
potrjevanje skladnosti,
-       
kontrola proizvodnje,
-       
začetna preveritev proizvodnega obrata in  kontrole proizvodnje, ki jo
opravi organ, vključen v potrjevanje skladnosti,
-       
stalen nadzor, presoja in ocena kontrole proizvodnje, ki jih opravi
organ, vključen v potrjevanje skladnosti.
(2) Kontrola proizvodnje iz prejšnjega
odstavka je stalna notranja kontrola proizvodnje, ki jo izvaja proizvajalec.
Vsi elementi, zahteve in ukrepi, ki jih sprejme proizvajalec v zvezi s kontrolo
proizvodnje, morajo biti sistematično dokumentirani v obliki zapisane politike
in postopkov.
(3) Izbor in kombinacija metod iz prvega
odstavka tega člena, ki tvorijo posamezen sistem potrjevanja skladnosti
gradbenih proizvodov, sta odvisna od tehničnih zahtev za posamezni gradbeni
proizvod ali družino gradbenih proizvodov glede na merila, podana v 24. členu
tega zakona.
24. člen
(1) Potrjevanje skladnosti gradbenega
proizvoda predpostavlja, da:
-       
ima proizvajalec gradbenega proizvoda vpeljan sistem kontrole
proizvodnje, s katerim zagotavlja, da je proizvodnja usklajena z ustreznimi
tehničnimi specifikacijami oziroma
-       
je za posamezen gradbeni proizvod, naveden v ustreznih tehničnih
specifikacijah, poleg vpeljanega sistema kontrole proizvodnje vključen v
ocenjevanje in nadzor kontrole proizvodnje ali proizvoda tudi certifikacijski
organ.
(2) Izbira postopka  iz prejšnjega odstavka
je odvisna od:
-       
vrste gradbenega proizvoda,
-       
pomena gradbenega proizvoda glede na bistvene zahteve za gradbene
objekte, zlasti tiste, ki se nanašajo na zdravje in varnost,
-       
posledic sprememb v lastnostih gradbenega proizvoda na njegovo
uporabnost,
-       
dovzetnosti za napake v proizvodnji.
(3) Ob upoštevanju zahtev po varnosti je
treba določiti za proizvajalca najmanj obremenjujoč postopek. Minister
natančneje predpiše sisteme potrjevanja skladnosti gradbenih proizvodov, ki jih
je treba upoštevati in podrobneje opredeliti v tehničnih specifikacijah za
posamezen gradbeni proizvod.
25. člen
(1) Izvedeni postopki ugotavljanja
skladnosti so podlaga za potrditev skladnosti gradbenega proizvoda, ki se
izvede:
-       
z izjavo o skladnosti, ki jo poda proizvajalec ali njegov zastopnik, če
je določen način iz prve alinee prvega odstavka 24. člena tega zakona, oziroma
-       
s certifikatom o skladnosti za sistem kontrole proizvodnje in nadzora
nad njo ali za sam gradbeni proizvod, ki ga izda certifikacijski organ, če je
določen način iz druge alinee prvega odstavka 24. člena tega zakona.
(2) Če certifikacijski organ izda
certifikat o skladnosti za sistem kontrole proizvodnje in nadzora nad njo, mora
proizvajalec ali njegov zastopnik na njegovi podlagi podati še izjavo o
skladnosti gradbenega proizvoda.
(3) Pri posamični (in neserijski)
proizvodnji zadostuje izjava o skladnosti, podana na podlagi začetnega tipskega
preskusa gradbenega proizvoda in kontrole proizvodnje, če tehnične
specifikacije za gradbene proizvode, ki pomembno vplivajo na zdravje in
varnost, ne zahtevajo drugače.
(4) Minister predpiše vsebino listin o
skladnosti iz prvega odstavka tega člena.
26. člen
(1) Po izdaji listine o skladnosti iz
prejšnjega člena mora proizvajalec oziroma njegov zastopnik označiti gradbeni
proizvod z znakom skladnosti, če je taka označitev predpisana s predpisom,
izdanim na podlagi 11. člena tega zakona.
(2) Gradbenega proizvoda, ki ni primeren za
svojo nameravano uporabo in gradbenega proizvoda, za katerega ni predpisana
označitev z znakom skladnosti, ni dovoljeno označiti s tem znakom ali drugimi
znaki, ki so podobni predpisanemu znaku skladnosti do te mere, da bi lahko
ustvarili zmedo na trgu ali zavedli potrošnike.
27. člen
(1) Proizvajalec gradbenega proizvoda sme v
potrjevanje skladnosti skladno z drugo alineo prvega odstavka 24. člena tega
zakona vključiti tisti certifikacijski organ, ki nima sedeža v Republiki
Sloveniji, ki je priglašen komisiji, z ustreznim obsegom svoje usposobljenosti
za delo. Listine o skladnosti, ki jih izda tak certifikacijski organ, morajo
biti inšpekcijskemu organu iz 29. člena tega zakona dosegljive v slovenskem
jeziku pri dobavitelju.
(2) Če ima certifikacijski organ sedež v
Republiki Sloveniji, ga sme proizvajalec gradbenega proizvoda vključiti v
potrjevanje skladnosti v skladu z drugo alineo prvega odstavka 24. člena tega
zakona le, če je certifikacijski organ pridobil dovoljenje ministra,
pristojnega za trg, za izvajanje določenih nalog v tem postopku, v skladu z 28.
členom tega zakona. V dovoljenju je treba navesti gradbene proizvode, ki so v
pristojnosti certifikacijskega organa in naravo nalog, ki so mu poverjene.
(3) Naloge iz prvega in drugega odstavka
tega člena lahko opravi certifikacijski organ sam ali pa izvedbo ene oziroma
več nalog, upoštevajoč opis dejavnosti posameznega tipa organov, vključenih v
potrjevanje skladnosti iz 15., 16. in 17. točke 5. člena tega zakona, poveri
kontrolnim organom ali preskuševalnim laboratorijem, ki so priglašeni komisiji
z ustreznim obsegom svoje usposobljenosti oziroma, ki so pridobili dovoljenje
iz 28. člena tega zakona.
(4) Če je v tehnični specifikaciji
predpisan sistem potrjevanja skladnosti, ki od proizvajalca gradbenega proizvoda
zahteva poleg kontrole proizvodnje le dodaten začetni preskus gradbenega
proizvoda pri preskuševalnem laboratoriju, sme proizvajalec v postopek
potrjevanja skladnosti gradbenega proizvoda neposredno vključiti preskuševalni
laboratorij, ki izpolnjuje pogoje iz prejšnjega odstavka.
28. člen
(1) Minister, pristojen za trg, v soglasju
z ministrom izda odločbo za opravljanje nalog iz prejšnjega člena v skladu s
splošnimi predpisi o ugotavljanju skladnosti proizvodov tistim organom,
vključenim v potrjevanje skladnosti s sedežem v Republiki Sloveniji, ki
izpolnjujejo naslednje zahteve:
-       
razpolagajo s potrebnimi sredstvi in opremo,
-       
razpolagajo z osebjem, ki je strokovno usposobljeno in izkazuje
profesionalno integriteto,
-       
zagotavljajo neodvisnost in nepristranost osebja in strokovnih
sodelavcev v razmerju do pravnih ali fizičnih oseb, ki so neposredno ali posredno
povezane z gradbenim proizvodom, katerega skladnost se potrjuje z izvajanjem
preskusov, pripravo poročil, izdajanjem certifikatov o skladnosti in izvajanjem
nadzora,
-       
zagotavljajo poslovno tajnost,
-       
imajo zavarovano odgovornost za opravljeno delo, razen v primeru, da je
odgovornost zavarovana s strani države na podlagi zakona.
(2) Pri preverjanju trajnega izpolnjevanja
zahtev iz prve in druge alinee prejšnjega odstavka sodeluje in poda svoje
soglasje k odločitvam tudi minister, pristojen za graditev.
V. INŠPEKCIJSKO NADZORSTVO
29. člen
(1) Izpolnjevanje zahtev tega zakona in na
njegovi podlagi izdanih predpisov glede gradbenih proizvodov, ki so bili dani v
promet, nadzoruje gradbeni inšpektorat.
(2) Inšpektorji gradbenega inšpektorata
imajo poleg pooblastil in ukrepov, ki izhajajo iz posameznih predpisov in se
nanašajo na njihovo delo, na podlagi tega zakona dodatna pooblastila, da:
-       
zahtevajo od dobavitelja vse potrebne podatke in vpogled v izdane
listine o skladnosti ter tehnično dokumentacijo gradbenih proizvodov,
-       
izvedejo ustrezne preglede in preskuse gradbenih proizvodov glede
skladnosti s tehničnimi specifikacijami,
-       
odvzamejo vzorce gradbenih proizvodov in jih oddajo v preveritev
skladnosti,
-       
odredijo umik listin o skladnosti za neskladne gradbene proizvode,
-       
odredijo odpravo ugotovljenih neskladnosti,
-       
zahtevajo, da se gradbeni proizvodi opremijo s predpisanimi znaki
skladnosti, oziroma odredijo odstranitev nedovoljenih znakov skladnosti,
-       
za neskladne gradbene proizvode prepovedo dajanje v promet, omejijo
promet ali odredijo umik iz prometa in izvedejo dodatne ukrepe, ki zagotovijo,
da se bo prepoved upoštevala,
-       
v času, ki je potreben za izvedbo raznih pregledov in preskusov, začasno
prepovedo vsakršno dobavo, ponudbo dobave ali razstavljanje gradbenih proizvodov,
kakor hitro obstaja utemeljen sum, da so ti gradbeni proizvodi neskladni s
predpisi,
-       
odredijo uničenje neskladnih gradbenih proizvodov, če je to nujno za
zavarovanje zdravja in varnosti ljudi.
(3) Gradbeni inšpektorat lahko izvedbo
potrebnega pregleda ali preskusa iz prejšnjega odstavka v okviru inšpekcijskega
nadzorstva poveri usposobljeni instituciji.
30. člen
(1) Stroške inšpekcijskega postopka
(stroški analiz, dnevnica, potni stroški in drugi stroški, ki so nastali v
zvezi z uvedenim postopkom), ki se je končal neugodno za zavezanca, trpi
zavezanec.
(2) Pritožba zoper odločbo o inšpekcijskem
nadzoru, izdano za izvedbo pooblastil iz drugega odstavka prejšnjega člena, ne
zadrži njene izvršitve.
31. člen
Vlada Republike Slovenije lahko predpiše vsebino
in način obveščanja drugih držav oziroma mednarodnih subjektov o tistih ukrepih
državnih organov, ki z omejitvijo dajanja gradbenih proizvodov v promet oziroma
z odreditvijo njihovega umika iz prometa zaradi zavarovanja javnega interesa
vplivajo na mednarodno trgovino.
VI. POSEBNI POSTOPKI
32. člen
(1) Če za kateri koli gradbeni proizvod ni
tehničnih specifikacij iz 6. člena tega zakona, Republika Slovenija kot država
uvoza na zahtevo v posamičnih primerih šteje, da je gradbeni proizvod skladen z
njenimi zahtevami, če so to potrdili preskusi in preverjanja, ki jih je organ,
vključen v potrjevanje skladnosti v državi proizvajalki, ki je članica Evropske
unije (v nadaljnjem besedilu: država proizvajalka), izvedel skladno z
veljavnimi metodami v Republiki Sloveniji, ali z metodami, ki jih slednja
priznava za enakovredne.
(2) Da bi ugotovila, ali je zagotovljena
enakovredna raven ustreznosti gradbenega proizvoda, lahko Republika Slovenija
zahteva dodatne informacije o organu, vključenem v potrjevanje skladnosti, ki
ga država proizvajalka namerava določiti za ta namen. V primeru pomisleka o
določenem organu Republika Slovenija utemelji svoje odklonilno stališče in o
tem obvesti komisijo.
(3) Republika Slovenija šteje vsa poročila
in listine o skladnosti, izdane v skladu s tem členom v državi proizvajalki, za
enakovredne poročilom in listinam o skladnosti, ki so jih izdali organi,
vključeni v potrjevanje skladnosti s sedežem na njenem ozemlju.
VII. KAZENSKA DOLOČBA
33. člen
(1) Z denarno kaznijo od 2,500.000 tolarjev
do 10,000.000 tolarjev se kaznuje za prekršek pravna oseba oziroma z denarno
kaznijo od 2,500.000 tolarjev do 5,000.000 tolarjev posameznik, ki v zvezi s
samostojnim opravljanjem dejavnosti:
-       
da v promet gradbeni proizvod v nasprotju s 6., 7. oziroma 9. členom
tega zakona,
-       
poda izjavo o usklajenosti gradbenega proizvoda v nasprotju z 10. členom
tega zakona,
-       
podeli evropsko tehnično soglasje v nasprotju s 13. do 18. členom tega
zakona,
-       
podeli slovensko tehnično soglasje v nasprotju s 19. do 21. členom tega
zakona,
-       
ne označi gradbenega proizvoda skladno s prvim odstavkom 26. člena tega
zakona,
-       
v nasprotju z drugim odstavkom 26. člena tega zakona označi gradbeni
proizvod z znakom skladnosti ali drugimi znaki, ki so podobni znaku skladnosti
do te mere, da bi lahko ustvarili zmedo na trgu ali zavedli potrošnike,
-       
vključi v potrjevanje skladnosti certifikacijski organ v nasprotju s 27.
členom tega zakona,
-       
izvede nalogo organa, vključenega v potrjevanje skladnosti, brez odločbe
iz prvega odstavka 28. člena tega zakona,
-       
v nasprotju z 29. členom tega zakona ne ravna skladno z izvršljivimi
odločbami gradbenega inšpektorata.
(2) Z denarno kaznijo od 250.000 tolarjev
do 500.000 tolarjev se kaznuje za prekršek tudi odgovorna oseba pravne osebe,
ki stori dejanje iz prejšnjega odstavka.

Zakon o gradbenih proizvodih – ZGPro (Uradni
list RS, št. 52/00)
vsebuje naslednje prehodne in končne določbe:
»VIII. PREHODNE IN KONČNE DOLOČBE
34. člen
(1) Minister izda podzakonske predpise iz
drugega odstavka 4. člena, tretjega odstavka 21. člena, tretjega odstavka 24.
člena in četrtega odstavka 25. člena tega zakona v šestih mesecih po
uveljavitvi tega zakona.
(2) Minister izda prevod razlagalnih dokumentov
iz tretjega odstavka 4. člena tega zakona v enem letu po uveljavitvi tega
zakona.
35. člen
Do sprejema tehničnih specifikacij po
določbah tega zakona oziroma do sprejema posebnih predpisov iz prvega odstavka
2. člena tega zakona se uporabljajo naslednji tehnični predpisi o gradbenih
proizvodih:
-       
odredba o obveznem atestiranju betonskih cevi za kanalizacijo, dolgih več
kot en meter (Uradni list SFRJ, št. 34/85),
-       
odredba o obveznem atestiranju dodatkov betonu (Uradni list SFRJ, št.
34/85),
-       
odredba o obveznem atestiranju cementa (Uradni list SFRJ, št. 34/85 in
67/86),
-       
odredba o obveznem atestiranju tovarniško izdelanih elementov iz celičastega
betona (Uradni list SFRJ, št. 34/85),
-       
odredba o obveznem atestiranju frakcioniranega kamenega agregata za
beton in asfalt (Uradni list SFRJ, št. 41/87),
-       
odredba o obveznem atestiranju hidroizolirnega z bitumnom impregniranega
materiala in bitumenskih trakov (Uradni list SFRJ, št. 46/87),
-       
odredba o obveznem atestiranju ivernih plošč za splošno rabo in
gradbeništvo (Uradni list SFRJ, št. 61/83),
-       
odredba o obveznem atestiranju vijakov, matic in podložk za vezavo
nosilnih jeklenih konstrukcij (Uradni list SFRJ, št. 61/85),
-       
pravilnik o obveznem atestiranju fasadnih opečnih zidakov in blokov in o
pogojih, ki jih morajo izpolnjevati organizacije združenega dela, pooblaščene
za atestiranje teh proizvodov (Uradni list SFRJ, št. 24/90),
-       
pravilnik o obveznem atestiranju opečnih strešnikov in o pogojih, ki jih
morajo izpolnjevati organizacije združenega dela, pooblaščene za atestiranje
teh proizvodov (Uradni list SFRJ, št. 24/90),
-       
pravilnik o obveznem atestiranju elementov tipskih gradbenih konstrukcij
glede odpornosti proti požaru in o pogojih, ki jih morajo izpolnjevati
organizacije združenega dela, pooblaščene za atestiranje teh proizvodov (Uradni
list SFRJ, št. 24/90),
-       
pravilnik o tehničnih normativih za nosilne jeklene konstrukcije (Uradni
list SFRJ, št. 61/86),
-       
pravilnik o tehničnih predpisih za toleranco mer in oblik pri jeklenih
nosilnih konstrukcijah (Uradni list SFRJ, št. 41/64),
-       
pravilnik o tehničnih predpisih o kakovosti zvarov za jeklene nosilne
konstrukcije (Uradni list SFRJ, št. 41/64),
-       
pravilnik o tehničnih predpisih za lahke jeklene zgradbe pri jeklenih
nosilnih konstrukcijah (Uradni list SFRJ, št. 6/65),
-       
pravilnik o tehničnih predpisih za pregled in preizkušanje jeklenih
nosilnih konstrukcij (Uradni list SFRJ, št. 6/65),
-       
pravilnik o tehničnih predpisih za enostavne konstrukcije stavb pri
jeklenih nosilnih konstrukcijah (Uradni list SFRJ, št. 6/65),
-       
pravilnik o tehničnih ukrepih in pogojih za zaščito jeklenih konstrukcij
pred korozijo (Uradni list SFRJ, št. 32/70),
-       
pravilnik o tehničnih normativih za naprave za avtomatsko zapiranje vrat
in loput (Uradni list SFRJ, št. 35/80),
-       
pravilnik o tehničnih normativih za stabilne naprave za gašenje požarov
z ogljikovim dioksidom (Uradni list SFRJ, št. 44/83 in 31/89),
-       
pravilnik o tehničnih normativih za sisteme za odvod dima in toplote,
nastalih pri požaru (Uradni list SFRJ, št. 45/83),
-       
pravilnik o tehničnih normativih za požarno in eksplozijsko zaščito
skladišč (Uradni list SFRJ, št. 24/87),
-       
pravilnik o tehničnih normativih za varstvo elektroenergetskih postrojev
in naprav pred požarom (Uradni list SFRJ, št. 74/90),
-       
pravilnik o tehničnih normativih za hidrantno omrežje za gašenje požarov
(Uradni list SFRJ, št. 30/91),
-       
pravilnik o tehničnih normativih za varstvo visokih objektov pred
požarom (Uradni list SFRJ, št. 7/84),
-       
pravilnik o tehničnih normativih za nizkonapetostne električne
inštalacije (Uradni list SFRJ, št. 53/88),
-       
pravilnik o tehničnih normativih za jeklene žice, palice in vrvi za
prednapenjanje konstrukcij (Uradni list SFRJ, št. 41/85 in 21/88),
-       
pravilnik o tehničnih normativih za beton in armirani beton (Uradni list
SFRJ, št. 11/87),
-       
pravilnik o tehničnih normativih za beton in armirani beton, pripravljen
z naravnim in umetnim lahkoagregatnim polnilom (Uradni list SFRJ, št. 15/90),
-       
pravilnik o tehničnih normativih za temeljenje gradbenih objektov
(Uradni list SFRJ, št. 15/90),
-       
pravilnik o tehničnih predpisih o strelovodih (Uradni list SFRJ, št.
13/68).
36. člen
Do sprejema tehničnih specifikacij po
določbah tega zakona oziroma do sprejema posebnih predpisov iz prvega odstavka
2. člena tega zakona veljata naslednja tehnična predpisa o gradbenih
proizvodih:
-       
odredba o zahtevah, katerim morajo ustrezati gradbeni proizvodi (Uradni
list RS, št. 76/95),
-       
odredba o tehničnih in drugih zahtevah za keramične ploščice (Uradni
list RS, št. 85/98 in 3/99 - popr.).
37. člen
Z dnem uveljavitve tega zakona se prenehajo
uporabljati:
-       
seznam organizacij, pooblaščenih za atestiranje fasadnih opečnih zidakov
in blokov (Uradni list SFRJ, št. 31/91),
-       
seznam organizacij, pooblaščenih za atestiranje opečnih strešnikov
(Uradni list SFRJ, št. 31/91),
-       
seznam organizacij združenega dela, pooblaščenih za atestiranje
betonskih cevi za kanalizacijo, dolgih več kot en meter (Uradni list SFRJ, št.
8/87, 21/88 in 2/89),
-       
seznam organizacij združenega dela, pooblaščenih za atestiranje dodatkov
betona (Uradni list SFRJ, št. 51/86 in 3/87),
-       
seznam organizacij združenega dela, pooblaščenih za atestiranje cementa
(Uradni list SFRJ, št. 51/86 in 3/87),
-       
seznam organizacij združenega dela, ki so pooblaščene za atestiranje
tovarniško izdelanih elementov iz celičastega betona (Uradni list SFRJ, št.
61/81 in 69/82),
-       
seznam organizacij združenega dela, pooblaščenih za atestiranje
tovarniško izdelanih elementov iz celičastega betona (Uradni list SFRJ, št.
51/86),
-       
seznam organizacij združenega dela, pooblaščenih za atestiranje
frakcioniranega kamenega agregata za beton in asfalt (Uradni list SFRJ, št.
21/88, 2/89 in 63/89),
-       
seznam organizacij združenega dela, pooblaščenih za atestiranje
hidroizolirnega z bitumnom impregniranega materiala in bitumenskih trakov
(Uradni list SFRJ, št. 21/88 in 63/89),
-       
seznam organizacij združenega dela, ki so pooblaščene za atestiranje
ivernih plošč (Uradni list SFRJ, št. 40/79, 14/80 in 38/81),
-       
seznam organizacij združenega dela, pooblaščenih za atestiranje sistema
za zračenje zaklonišč in dvonamenskih objektov (Uradni list SFRJ, št. 31/89 in
31/91),
-       
seznam organizacij, pooblaščenih za atestiranje vijakov, matic in
podložk za vezavo nosilnih jeklenih konstrukcij (Uradni list SFRJ, št. 31/91),
-       
pravilnik o tehničnih ukrepih in pogojih za projektiranje in izvajanje
betonskih in armiranobetonskih konstrukcij v okolicah, ki so izpostavljene
agresivnemu delovanju vode in tal (Uradni list SFRJ, št. 32/70),
-       
pravilnik o tehničnih ukrepih in pogojih za prednapeti beton (Uradni
list SFRJ, št. 51/71),
-       
odločba o pristojbini za obvezno atestiranje ivernih plošč za splošno
rabo in gradbeništvo (Uradni list SFRJ, št. 23/82).
38. člen
Z dnem uveljavitve tega zakona prenehajo
veljati določbe 91.a in 98. člena zakona o graditvi objektov (Uradni list SRS,
št. 34/84 in 29/86, Uradni list RS, št. 40/94, 69/94, 59/96 in 45/99).
Določbe 8.a in 8.c do 8.d člena zakona iz
prvega odstavka tega člena prenehajo veljati v tistih delih, ki se nanašajo na
dajanje gradbenih proizvodov v promet, določba 90. člena pa preneha veljati v
delu, ki se nanaša na inšpekcijski nadzor izdelave gradbenih proizvodov.
39. člen
(1) Z dnem pristopa Republike Slovenije k
Evropski uniji se začnejo uporabljati naslednje določbe tega zakona:
-       
druga in tretja alinea drugega odstavka 6. člena,
-       
13. do 18. člen,
-       
prvi odstavek 27. člena,
-       
tretji in četrti odstavek 27. člena v delu, ki govori o kontrolnih
organih in preskuševalnih laboratorijih, ki so priglašeni komisiji,
-       
32. člen.
(2) Z dnem pristopa Republike Slovenije k
Evropski uniji preneha veljati prvi odstavek 21. člena tega zakona v tistem
delu, ki se nanaša na podelitev slovenskega tehničnega soglasja na podlagi
evropskega tehničnega soglasja.
40. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o graditvi
objektov – ZGO-1 (Uradni list RS, št. 110/02)
določa tudi:
»209. člen
(uskladitve
drugih predpisov s tem zakonom)
[ … ]
(2) Z dnem uveljavitve tega zakona se
šteje, da v zakonu o gradbenih proizvodih (Uradni list RS, št. 52/2000)
uporabljeni izraz “varovanje okolja” pomeni “zaščita okolice”.
[ … ]«;
ter vsebuje naslednjo končno
določbo:
»239. člen
(začetek
veljavnosti)
Ta zakon se objavi v Uradnem listu
Republike Slovenije in začne veljati 1. januarja 2003, razen določb tretjega
odstavka 125. člena, petega odstavka 126. člena in 232. člena tega zakona, ki
začnejo veljati z dnem pridobitve polnopravnega članstva Republike Slovenije v
Evropski uniji.«.