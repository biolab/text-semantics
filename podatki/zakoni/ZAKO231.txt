I. SPLOŠNE DOLOČBE
1. člen
Poslanke in poslance državnega zbora (v
nadaljnjem besedilu: poslanci) izvolijo državljani Slovenije po Zakonu o volitvah v državni zbor.
2. člen
Poslanci so predstavniki vsega ljudstva in
pri izvrševanju poslanskega mandata niso vezani na kakršnakoli navodila.
Poslanski mandat izvršujejo v skladu z ustavo, zakonom in poslovnikom državnega
zbora.
3. člen
Poslanci opravljajo funkcijo poslanca
poklicno.
4. člen
Poslanec ne sme opravljati funkcije ali
dejavnosti, ki po zakonu ni združljiva s funkcijo poslanca.
5. člen
Nikogar se ne sme ovirati pri kandidiranju
za poslanca.
Kandidatu za poslanca ne sme proti njegovi
volji prenehati delovno razmerje niti se mu ne sme poslabšati položaj v
delovnem razmerju zaradi sprejema kandidature.
Kandidat za poslanca, ki je v delovnem
razmerju, ima pravico do izrednega neplačanega dopusta za pripravo na volitve v
trajanju največ osemnajst delovnih dni od dneva potrditve kandidature.
II. PRIDOBITEV IN PRENEHANJE POSLANSKEGA MANDATA
6. člen
Izvoljeni kandidat za poslanca pridobi
poslanski mandat z dnem izvolitve, izvrševati pa ga začne z dnem potrditve
poslanskega mandata v državnem zboru.
7. člen
Državni zbor potrdi poslanske mandate na
prvi seji po izvolitvi.
Na prvi seji državnega zbora se najprej
izvoli mandatno-imunitetna komisija. V mandatno-imunitetni komisiji morajo biti
zastopani predstavniki vseh poslanskih skupin v državnem zboru.
Mandatno-imunitetna komisija pregleda
potrdila o izvolitvi in morebitne pritožbe kandidatov in predstavnikov list
kandidatov zoper odločitve volilne komisije, ki lahko vplivajo na potrditev
mandatov, ter sestavi poročilo za državni zbor. Sestavni del poročila so seznam
izvoljenih kandidatov za poslance in potrdila o izvolitvi.
O potrditvi mandatov odloča državni zbor na
predlog mandatno-imunitetne komisije. O vsakem spornem mandatu odloča državni
zbor posebej.
8. člen
(prenehal
veljati)
9. člen
Poslancu preneha mandat:
-      
če izgubi volilno pravico,
-      
če postane trajno nezmožen za opravljanje funkcije,
-      
če je s pravnomočno sodbo obsojen na nepogojno kazen zapora, daljšo od
šest mesecev,
-      
če v treh mesecih po potrditvi poslanskega mandata ne preneha opravljati
dejavnosti, ki ni združljiva s funkcijo poslanca,
-      
če nastopi funkcijo ali začne opravljati dejavnost, ki ni združljiva s
funkcijo poslanca,
-      
če odstopi.
Poslancu preneha mandat z dnem, ko državni
zbor ugotovi, da so nastali razlogi iz prejšnjega odstavka.
Poslancu ne preneha mandat v primeru iz
tretje alinee prvega odstavka tega člena, če državni zbor sklene, da lahko
opravlja poslansko funkcijo.
III. NEZDRUŽLJIVOST FUNKCIJE POSLANCA Z DRUGIMI FUNKCIJAMI IN
DEJAVNOSTMI
10. člen
Poslanec ne sme biti hkrati član državnega
sveta niti ne sme opravljati druge funkcije ali dela v državnih organih.
Poslanec tudi ne sme opravljati funkcije župana in podžupana v občini.
11. člen
Z dnem potrditve poslanskega mandata
poslancu preneha funkcija, ki ni združljiva s funkcijo poslanca, oziroma delo v
državnem organu.
12. člen
Poslanec ne sme opravljati pridobitne
dejavnosti, ki po zakonu ni združljiva z opravljanjem javne funkcije.
Poslanec ne sme biti član nadzornega odbora
gospodarske družbe.
Najkasneje v treh mesecih po potrditvi
poslanskega mandata mora poslanec prenehati z opravljanjem dejavnosti iz
prejšnjih odstavkov. Če tega ne stori, mu preneha mandat.
13. člen
Poslanec sme po obvestilu pristojnemu
delovnemu telesu državnega zbora samostojno ali v delovnem razmerju opravljati
dejavnost, vendar največ v obsegu, ki ne presega petine
polnega delovnega časa, potrebnega oziroma določenega za redno opravljanje
dejavnosti, če gre za opravljanje zahtevnejših strokovnih, znanstvenih,
pedagoških ali raziskovalnih del.
Državni zbor na predlog pristojnega
delovnega telesa odkloni poslancu opravljanje dejavnosti ali dela, če to vpliva
na izvrševanje funkcije poslanca ali ovira objektivno in od zunanjih vplivov
neodvisno opravljanje funkcije.
14. člen
Če je poslanec izvoljen za predsednika
vlade, imenovan za ministra ali državnega sekretarja, v času, dokler opravlja
to funkcijo, ne more opravljati funkcije poslanca.
V tem času opravlja funkcijo poslanca tisti
kandidat z iste liste kandidatov, ki bi bil izvoljen, če ne bi bil izvoljen
poslanec iz prejšnjega odstavka. Če takega kandidata ni, opravlja funkcijo
poslanca kandidat z istoimenske liste v volilni enoti, v kateri je imela lista
največji ostanek glasov v razmerju do količnika v volilni enoti.
IV. PRAVICE IN DOLŽNOSTI POSLANCEV
1. Delo poslancev v državnem zboru
15. člen
Poslanec se je dolžan udeleževati sej
državnega zbora in njegovih delovnih teles, katerih član je, ter sodelovati pri
delu in odločanju v državnem zboru ter v njegovih delovnih telesih.
Poslanec, ki ne more priti na sejo
državnega zbora oziroma njegovega delovnega telesa, katerega član je, mora o
tem pravočasno obvestiti predsednika zbora oziroma predsednika delovnega telesa
in navesti razloge, zaradi katerih se ne bo mogel udeležiti seje.
16. člen
Če se poslanec neopravičeno ne udeleži seje
državnega zbora oziroma njegovega delovnega telesa, katerega član je, se mu
ustrezno zniža plača in drugi osebni prejemki.
Postopek za ugotavljanje odgovornosti
poslanca in ukrepi se določijo s poslovnikom državnega zbora.
17. člen
Poslanec ne more brez opravičenega razloga
odkloniti članstva v delovnem telesu državnega zbora.
18. člen
Poslanec je dolžan varovati podatke zaupne
narave.
19. člen
Poslanec ima pravico:
-      
predlagati zakon ali drug akt državnemu zboru v obravnavo in sprejem,
-      
predlagati, naj državni zbor razpiše referendum o vprašanjih, ki se
urejajo z zakonom,
-      
predlagati, naj državni zbor odredi preiskavo o zadevah javnega pomena,
-      
skupaj s še najmanj devetimi poslanci vložiti predlog za izvolitev
novega predsednika vlade,
-      
skupaj s še najmanj devetimi poslanci sprožiti v državnem zboru
interpelacijo o delu vlade ali posameznega ministra,
-      
skupaj s še najmanj devetimi poslanci predlagati, naj državni zbor pred
ustavnim sodiščem obtoži predsednika vlade ali ministra,
-      
skupaj s še najmanj devetimi poslanci predlagati razpravo o vprašanjih
širšega pomena,
-      
skupaj s še najmanj devetindvajsetimi poslanci zahtevati, naj državni
zbor razpiše referendum o vprašanjih, ki se urejajo z zakonom,
-      
skupaj s še najmanj devetindvajsetimi poslanci zahtevati, naj državni
zbor odredi preiskavo o zadevah javnega pomena,
-      
skupaj s še najmanj devetindvajsetimi poslanci predlagati, naj državni
zbor obtoži predsednika republike pred ustavnim sodiščem.
20. člen
Poslanec ima pravico dati poslanske pobude
in postaviti poslanska vprašanja vladi ali posameznemu ministru.
Predsednik vlade oziroma pristojni minister
je dolžan odgovoriti na poslansko pobudo ali vprašanje v roku, ki ga določa
poslovnik državnega zbora.
2. Poslanska imuniteta
21. člen
Poslanec ni kazensko odgovoren za mnenje
ali glas, ki ga je izrekel na sejah državnega zbora ali njegovih delovnih
teles.
22. člen
Poslanec ne sme biti priprt niti se zoper
njega, če se sklicuje na imuniteto, ne sme začeti kazenski postopek brez
dovoljenja državnega zbora, razen če je bil zaloten pri kaznivem dejanju, za
katero je predpisana kazen zapora nad pet let.
O zahtevi pristojnega državnega organa za
dovoljenje iz prejšnjega odstavka odloči državni zbor na predlog
mandatno-imunitetne komisije najkasneje v 30 dneh od dneva vložitve zahteve.
Državni zbor lahko prizna imuniteto tudi
poslancu, ki se nanjo ni skliceval ali ki je bil zaloten pri kaznivem dejanju
iz drugega odstavka tega člena.
3. Materialni in drugi pogoji za delo
poslancev
a) Plača in nadomestila
23. člen
Poslanec ima pravico do plače.
24. člen
Osnova za obračun plač poslancev je
povprečna mesečna plača na zaposlenega v gospodarstvu Republike Slovenije po
zadnjih uradnih podatkih Zavoda Republike Slovenije za statistiko. Ta osnova se
glede na proračunske možnosti lahko zmanjša za odstotek, ki ga določi državni
zbor, vendar ne več kot za 50%. O zmanjšanju osnove do 20% lahko po pooblastilu
državnega zbora odloči pristojno delovno telo.
Plača poslanca se določi tako, da se osnova
iz prejšnjega odstavka pomnoži s koeficientom 5 in poveča za funkcijski dodatek, skupni znesek pa poveča za odstotek za delovno dobo.
Funkcijski dodatek se določi glede na
stalne dolžnosti v državnem zboru in njegovih delovnih telesih ter poslanskih
skupinah (predsednik in podpredsednik državnega zbora, predsedniki in člani
delovnih teles, vodje poslanskih skupin) in lahko znaša do 100% osnove iz
prvega odstavka tega člena, pomnožene s koeficientom 5.
Plača poslanca se poveča za 0,5% za vsako
začeto leto delovne dobe, vendar največ za 20%. Odstotek 0,5 se za poslanke, ki
imajo več kot 25 let delovne dobe, poveča še za 0,25% za vsako začeto leto
delovne dobe nad 25 let.
25. člen
Poslanec ima za čas letnega dopusta pravico
do nadomestila plače v višini plače.
Delodajalec poslancu za zadržanost z dela
zaradi bolezni ali poškodbe, ki ni povezana z delom, izplačuje nadomestilo
plače v višini 80% plače poslanca v preteklem mesecu, in sicer do 30 delovnih
dni za posamezno odsotnost z dela, vendar največ za 120 delovnih dni v koledarskem
letu.
26. člen
Plače poslancev določa državni zbor oziroma
pristojno delovno telo.
b) Delovna doba in socialno zavarovanje
27. člen
Poslancu se šteje čas opravljanja funkcije
v delovno dobo.
Poslanec je v času opravljanja funkcije
socialno zavarovan po predpisih o socialnem zavarovanju, ki veljajo za osebe v
delovnem razmerju.
c) Drugi osebni prejemki in povračila
28. člen
Poslanec ima pravico do drugih osebnih
prejemkov in povračil:
-      
povračila stroškov za prevoz na delo in z dela,
-      
regresa za prehrano med delom,
-      
regresa za letni dopust,
-      
nadomestila za ločeno življenje,
-      
povračila stroškov prevoza ob dela prostih dneh iz kraja, kjer ima
službeno stanovanje, do kraja stalnega prebivališča in nazaj,
-      
povračila stroškov selitve iz kraja stalnega prebivališča v kraj, kjer
ima službeno stanovanje, in nazaj,
-      
povračila stroškov za izobraževanje,
-      
jubilejne nagrade,
-      
odpravnine ob odhodu v pokoj.
29. člen
Poslanec ima pravico do povračila stroškov
v zvezi s službenimi potovanji (dnevnice, stroški prevoza, stroški
prenočevanja).
Poslanec ima pravico do mesečnega
pavšalnega zneska za pokrivanje stroškov pri opravljanju funkcije v zvezi z
delom v volilni enoti.
30. člen
Pogoje in višino prejemkov in povračil iz
prejšnjih dveh členov določi državni zbor oziroma pristojno delovno telo.
č) Dopusti
31. člen
Poslanec ima pravico do letnega dopusta v
trajanju do 40 delovnih dni.
Poslanec ima pravico do izrednega plačanega
dopusta do 7 delovnih dni v posameznem koledarskem letu zaradi osebnih
razlogov.
V izjemnih primerih se lahko poslancu
odobri izredni dopust do 30 dni v koledarskem letu.
Primere in pogoje iz prejšnjih odstavkov
določi državni zbor oziroma pristojno delovno telo.
d) Drugi pogoji za delo poslancev
32. člen
Državni zbor določi organizacijo in
delovanje služb državnega zbora.
Poslanec ima pravico zahtevati od služb
državnega zbora vsa potrebna strokovna pojasnila in vse druge storitve,
potrebne za opravljanje njegove funkcije.
33. člen
Poslanec ima pravico uporabljati vse
informacijsko in dokumentarno gradivo ter vse komunikacijske zveze na sedežu
državnega zbora.
34. člen
V okviru služb državnega zbora se
zagotavljajo administrativni delavci ter materialni in drugi pogoji za
delovanje poslanskih skupin.
Za vsakega poslanca pripada poslanski
skupini določen znesek za strokovne sodelavce poslancev. Višino zneska določi
državni zbor.
35. člen
V volilnih enotah se organizirajo poslanske
pisarne s potrebnimi strokovnimi in administrativnimi delavci.
V. PRAVICE POSLANCEV PO PRENEHANJU MANDATA
36. člen
(delno se preneha uporabljati)
Poslanec, ki je do izvolitve opravljal
funkcijo sodnika ali drugo trajno funkcijo v državnem organu, ima po prenehanju
poslanskega mandata pravico nadalje opravljati prejšnjo funkcijo, če izpolnjuje
pogoje za opravljanje te funkcije in če v treh mesecih po prenehanju
poslanskega mandata sporoči pristojnemu organu, da želi nadalje opravljati
prejšnjo funkcijo.
37. člen
Poslanec, ki je bil do izvolitve v delovnem
razmerju, ima pravico, da se v treh mesecih po prenehanju poslanskega mandata
vrne na delo, ki ga je opravljal, ali na drugo delo, ki ustreza vrsti in
stopnji njegove strokovne izobrazbe.
38. člen
Poslanec, ki mu je prenehal mandat in iz
objektivnih razlogov ne more nadaljevati prejšnjega dela ali dobiti druge
ustrezne zaposlitve in ne izpolnjuje minimalnih pogojev za pridobitev pravice
do starostne pokojnine brez zmanjšanja v skladu s predpisi, ki urejajo obvezno
pokojninsko in invalidsko zavarovanje, oziroma s posebnimi predpisi, v katerih
je urejena pravica do starostne pokojnine, ima, dokler se ne zaposli ali začne
opravljati pridobitne dejavnosti oziroma dokler ne izpolni navedenih pogojev za
upokojitev, pravico do nadomestila v višini 80 % zadnje plače, ki jo
je prejemal, ko je opravljal funkcijo, vendar najdlje šest mesecev od
prenehanja mandata. 
Pravica do nadomestila iz prejšnjega
odstavka se lahko podaljša do izpolnitve v prejšnjem odstavku navedenih pogojev
za upokojitev, vendar najdlje še za šest mesecev. 
Poslanec, ki je opravljal funkcijo poslanca
že pred mandatom, ki mu je prenehal, ima za vsak prejšnji zaporedni mandat
pravico do dodatnega trimesečnega nadomestila plače, vendar ne več kot šest
mesecev skupaj. 
Poslanec, ki mu je funkcija poslanca
prenehala pred potekom šestih mesecev od potrditve mandata, nima pravice do
nadomestila plače. 
Poslanec, ki je bil do potrditve mandata v
delovnem razmerju in mu pravice ter obveznosti iz tega delovnega razmerja na
podlagi sporazuma z delodajalcem mirujejo, po prenehanju mandata nima pravice
do nadomestila. 
Čas prejemanja nadomestila se poslancu, ki
mu je prenehal mandat, šteje v delovno dobo. V tem času je socialno zavarovan
po predpisih, ki urejajo socialno zavarovanje oseb v delovnem razmerju, ob
upokojitvi pa mu pripada pravica do odpravnine.
38.a člen
O pravici do nadomestila odloča pristojno
delovno telo državnega zbora. 
Za uveljavljanje pravice do nadomestila
mora poslanec najkasneje v 15 dneh po prenehanju mandata pristojnemu delovnemu
telesu državnega zbora predložiti vlogo za uveljavljanje pravice do nadomestila
in dokazila o izpolnjevanju pogojev za pridobitev pravice do nadomestila. V
primeru nemožnosti vrnitve na delovno mesto v okviru prejšnjega delodajalca je
treba izkazati, zakaj vrnitev ni mogoča.
Državni zbor oziroma pristojno delovno telo
lahko z namenom ugotavljanja izpolnjevanja pogojev iz prvega odstavka
38. člena tega zakona pridobi podatke iz zbirk Zavoda za pokojninsko in
invalidsko zavarovanje Slovenije.
Pravica do prejemanja nadomestila plače
preneha, če se poslanec pred potekom obdobja, za katerega mu pripada
nadomestilo plače, zaposli, prične opravljati pridobitno dejavnost ali izpolni
minimalne pogoje za pridobitev pravice do starostne pokojnine brez zmanjšanja v
skladu s predpisi, ki urejajo obvezno pokojninsko in invalidsko zavarovanje
oziroma s posebnimi predpisi, v katerih je urejena pravica do starostne
pokojnine. 
Poslanec je v času prejemanja nadomestila
dolžan obvestiti pristojno delovno telo državnega zbora o vseh prejemkih iz
naslova opravljanja dela najkasneje v sedmih dneh po prejetem plačilu. Za
prejete zneske po plačilu davkov in obveznih prispevkov se poslancu zniža
znesek nadomestila, ki mu pripada v skladu s prvim odstavkom 38. člena tega
zakona, kar se obračuna pri prvem naslednjem izplačilu nadomestila. 
Poslanec zaradi izogibanja določbam o
trajanju in višini nadomestila ne sme sklepati dogovorov za odložena plačila in
drugih dogovorov, ki bi bili v nasprotju z namenom tega zakona.
38.b člen
Poslancu, ki ravna v nasprotju s petim in šestim odstavkom 38.a člena tega
zakona preneha pravica do nadomestila in mora vrniti zneske nadomestila, ki so
bili prejeti neupravičeno.
38.c člen
V času, ko poslanec zaradi pripora,
uklonilnega zapora ali prestajanja zaporne kazni ne more opravljati funkcije,
nima pravice do plače, do povračila stroškov v zvezi z opravljanjem funkcije in
do drugih prejemkov ter ostalih materialnih in drugih pogojev za delo
poslancev. 
Če poslanec v obdobju, ko je upravičen do
prejemanja nadomestila po tem zakonu, prestaja pripor, uklonilni zapor ali
zaporno kazen, v času prestajanja ni upravičen do nadomestila plače. Če se
prestajanje izteče pred potekom časa, ki je s tem zakonom določeno za
prejemanje nadomestila, ima pravico do nadomestila za preostalo obdobje.
38.č člen
Kdor v času prejemanja nadomestila plače ne
obvesti pristojnega delovnega telesa državnega zbora o vseh prejemkih iz
naslova opravljanja dela v nasprotju s petim odstavkom
38.a člena tega zakona ali v času prejemanja nadomestila plače sklene dogovor o
odloženem plačilu ali drug dogovor v nasprotju s šestim odstavkom 38.a člena tega zakona, se kaznuje za prekršek z globo v
višini 1.000 eurov. 
Nadzor nad izvajanjem uveljavljanja pravice
do nadomestila kot prekrškovni organ opravljajo proračunski inšpektorji.
39. člen
(razveljavljen)

Zakon o poslancih (Uradni list RS, št. 48/92)
vsebuje naslednje prehodne in končne določbe:
»VI. PREHODNE IN KONČNE DOLOČBE
40. člen
Določba 5. člena tega zakona velja tudi za
kandidata za predsednika republike.
41. člen
Določbe tega zakona o materialnih in drugih
pogojih za delo poslancev ter o pravicah poslancev po prenehanju mandata se
primerno uporabljajo tudi za predsednika republike.
Predsednik republike ima pravico do plače v
višini, ki se določi po tem zakonu za predsednika državnega zbora.
Organizacijo in delovanje služb predsednika
republike določi predsednik republike.
42. člen
Določbe tega zakona o pravicah poslancev po
prenehanju mandata se uporabljajo tudi za delegate zborov Skupščine Republike
Slovenije ter za funkcionarje v službah Skupščine Republike Slovenije, ki jih
imenuje skupščina ali njen zbor, in jim preneha funkcija s konstituiranjem
državnega zbora.
Določbe tega zakona o pravicah poslancev po
prenehanju mandata se uporabljajo tudi za predsednika in člane Predsedstva
Republike Slovenije, ki jim preneha funkcija z nastopom funkcije predsednika
republike.
43. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne z dnem
konstituiranja državnega zbora.«.

Zakon o ustavnem sodišču (Uradni list RS, št. 15/94)
vsebuje naslednjo končno določbo:
»85. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o sodniški službi (Uradni list RS, št. 19/94)
vsebuje naslednjo končno določbo:
»110. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o zagotavljanju pogojev za opravljanje
funkcije predsednika republike – ZZPOFPR (Uradni list RS, št. 15/03)
spreminja 41. člen zakona tako, da se glasi:
»41. člen
(prenehal veljati)«;
ter vsebuje naslednjo končno določbo:
»27. člen
Ta zakon začne veljati petnajsti dan po
objavi v Uradnem listu RS.«.

Zakon o dopolnitvi Zakona o poslancih – ZPos-A
(Uradni list RS, št. 123/04)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o poslancih – ZPos-B
(Uradni list RS, št. 90/05)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o poslancih – ZPos-C
(Uradni list RS, št. 109/08)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi Zakona o poslancih – ZPos-D
(Uradni list RS, št. 39/11)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne z dnem
konstituiranja Državnega zbora po opravljenih prvih volitvah v Državni zbor po
uveljavitvi tega zakona.«.

Zakon o spremembah in dopolnitvah Zakona o
poslancih – ZPos-E (Uradni list RS, št. 48/12)
vsebuje naslednje prehodne in končne določbe:
»PREHODNE IN KONČNE DOLOČBE
4. člen
Določbe 38. člena in 38.a, 38.b, 38.c in
38.č člena zakona se uporabljajo tudi za poslance, ki še prejemajo nadomestilo
na podlagi izdanih odločb pristojnega delovnega telesa zaradi izteka mandata
državnega zbora 21. decembra 2011, pri čemer pravica do nadomestila iz prvega
odstavka 38. člena zakona traja najdlje osem mesecev. Poslancu, ki je opravljal
funkcijo tri zaporedne mandate, se pravica do nadomestila plače skupaj s
podaljšanjem zaradi zaporednih mandatov omeji na največ 12 mesecev.
5. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. avgusta
2012. 
Do začetka uporabe določb tega zakona se
uporabljajo določbe 14. in 38. člena Zakona o poslancih (Uradni list RS, št.
112/05 – uradno prečiščeno besedilo, 109/08 in 39/11).«.

Zakon o spremembah in dopolnitvi Zakona o
poslancih – ZPos-F (Uradni list RS, št. 17/22)
vsebuje naslednjo končno določbo:
»KONČNA DOLOČBA
4. člen
Ta zakon začne veljati trideseti dan po
objavi v Uradnem listu Republike Slovenije.«.