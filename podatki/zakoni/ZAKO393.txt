I. SPLOŠNE DOLOČBE
1. člen
Gostinstvo je po tem zakonu opravljanje
gostinske dejavnosti.
Gostinska dejavnost obsega pripravo in
strežbo jedi in pijač ter nastanitev gostov.
2. člen
Gostinsko dejavnost iz prejšnjega člena
opravljajo pravne osebe in samostojni podjetniki posamezniki, ki so
registrirani za opravljanje gostinske dejavnosti, ter društva, ki imajo
gostinsko dejavnost določeno v svojem temeljnim aktu, če izpolnjujejo pogoje,
določene z zakonom (v nadaljnjem besedilu: gostinci).
Gostinsko dejavnost lahko v obsegu, ki ga
določa ta zakon, opravljajo kot sobodajalci in kmetje tudi fizične osebe, če
izpolnjujejo pogoje, določene z zakonom.
Gostinec lahko brez posebne registracije v
svojem gostinskem obratu gostom nudi posamezne izdelke, katerih ponudba je v
gostinstvu običajna (tobačni izdelki, spominki, turistične publikacije,
slaščice, slane palčke, žvečilni gumi ipd.) in, ki
zaokrožujejo njegovo ponudbo (suhomesnati izdelki, ustekleničene pijače, kava
ipd.).
3. člen
(črtan)
II. GOSTINSKI OBRATI
4. člen
Gostinska dejavnost se opravlja v
gostinskih obratih ali zunaj njih pod pogoji,
določenimi s tem zakonom in drugimi predpisi.
Gostinski obrat so funkcionalno povezani in
ustrezno urejeni prostori, ki omogočajo opravljanje določene vrste gostinske
dejavnosti.
Vrste gostinskih obratov so: hoteli,
moteli, penzioni, prenočišča, gostišča, hotelska in apartmajska naselja, planinski in drugi domovi, kampi, restavracije, gostilne,
kavarne, slaščičarne, okrepčevalnice, bari ter obrati za pripravo in dostavo
jedi.
Gostinska dejavnost se opravlja zunaj
gostinskega obrata v premičnih objektih oziroma z objekti, s sredstvi ali
napravami, ki so prirejene v ta namen.
5. člen
Gostinska dejavnost se lahko opravlja v
poslovnem prostoru, v katerem se opravlja kakšna druga dejavnost, če so za to
izpolnjeni pogoji iz prvega odstavka prejšnjega člena.
Gostinska dejavnost, ki jo opravljajo
sobodajalci in kmetje, se lahko opravlja v stanovanjskih prostorih in na kmetijah, če so za to izpolnjeni pogoji, določeni s tem zakonom
in drugimi predpisi.
6. člen
Gostinska dejavnost se lahko opravlja zunaj
gostinskega obrata na javnih prireditvah, sejmih in podobno med njihovim
trajanjem, vendar vsakokrat največ 30 dni.
Gostinska dejavnost se lahko opravlja zunaj
gostinskega obrata med turistično sezono v mestnih jedrih, na kopališčih, na
smučiščih in podobno, na predlog pristojnega organa samoupravne lokalne skupnosti pa lahko tudi izven turistične sezone ali za
obdobje, daljše od enega leta.
Za opravljanje dejavnosti iz prvega in
drugega odstavka tega člena morajo biti izpolnjeni pogoji, določeni s tem
zakonom in drugimi predpisi.
Samoupravna lokalna skupnost lahko sprejme
akt, s katerim opredeli obdobje dneva, v okviru katerega se sme opravljati
gostinska dejavnost iz drugega odstavka tega člena. 
Gostinska dejavnost
iz drugega odstavka tega člena se sme opravljati le v skladu z aktom iz
prejšnjega odstavka.
7. člen
(črtan)
III. POGOJI ZA OPRAVLJANJE GOSTINSKE DEJAVNOSTI
8. člen
Za objekt, v katerem namerava opravljati
gostinsko dejavnost pravna oseba, samostojni podjetnik posameznik ali fizična
oseba iz drugega odstavka 2. člena tega zakona, mora biti pridobljeno uporabno
dovoljenje v skladu z zakonom, ki ureja graditev objektov.
9. člen
Za opravljanje gostinske dejavnosti morajo
biti izpolnjeni:
1.     
minimalni tehnični pogoji, ki se nanašajo na:
- 
poslovne prostore, opremo in naprave v gostinskih obratih, pri
sobodajalcih in na kmetijah;
- 
pogoje glede zunanjih površin gostinskega obrata (funkcionalno zemljišče
in druge zunanje površine);
- 
pogoje za opravljanje gostinske dejavnosti zunaj gostinskega obrata;
2.     
pogoji glede minimalnih storitev v posameznih vrstah gostinskih obratov,
pri sobodajalcih in na kmetijah;
3.     
pogoji, ki se nanašajo na merila in način kategorizacije nastanitvenih
gostinskih obratov, prostorov za goste pri sobodajalcih ter na kmetijah z
nastanitvijo in marin;
4.     
pogoji glede zagotavljanja varnosti živil ter varnosti in zdravja pri
delu.
10. člen
Minimalne tehnične pogoje iz 1. točke
prejšnjega člena in pogoje glede minimalnih storitev v posameznih vrstah
gostinskih obratov, pri sobodajalcih in na kmetijah iz 2. točke prejšnjega
člena predpiše minister, pristojen za gostinstvo, v soglasju z ministrom,
pristojnim za kmetijstvo.
Merila in način kategorizacije nastanitvenih gostinskih obratov, prostorov za goste pri sobodajalcih in
na kmetijah z nastanitvijo in marin iz 3. točke prejšnjega
člena predpiše minister, pristojen za gostinstvo.
Pogoje glede zagotavljanja varnosti živil
ter varnosti in zdravja pri delu določajo predpisi, ki urejajo področje
varnosti živil ter varnosti in zdravja pri delu.
11. člen
Vsi gostinski obrati se glede na svojo
ponudbo razvrščajo v vrste, gostinski obrati, v katerih se gostom nudi
nastanitev, pa se po vrsti in kakovosti ponudbe razvrščajo tudi v kategorije. V
kategorije se razvrstijo tudi prostori za goste pri sobodajalcih in na kmetijah
z nastanitvijo.
Pravna oseba, samostojni podjetnik
posameznik ali fizična oseba iz drugega odstavka 2. člena tega zakona, ki želi
opravljati gostinsko dejavnost, mora predhodno izpolniti vse pogoje, določene s
tem zakonom in drugimi predpisi, za ustrezno vrsto in kategorijo gostinskega
obrata ali prostorov za goste pri sobodajalcih in na kmetijah.
Gostinski obrati, sobodajalci in
kmetje morajo poslovati le s tisto vrsto oziroma oznako
kategorije, za katero izpolnjujejo vse predpisane pogoje.
Zbornice lahko opravijo razvrstitev
restavracij in gostiln na osnovi meril za ocenjevanje kakovosti storitev.
12. člen
Merila za določitev obratovalnega časa
gostinskih obratov in kmetij, na katerih se opravlja gostinska dejavnost, predpiše minister, pristojen za gostinstvo.
Gostinec oziroma kmet določi svoj obratovalni čas v skladu s predpisom iz prejšnjega
odstavka in ga prijavi za gostinstvo pristojnemu organu samoupravne
lokalne skupnosti.
Samoupravna lokalna skupnost lahko sprejme
akt, v katerem glede na potrebe gostov in značilnosti ter potrebe kraja v
skladu s predpisom iz prvega odstavka tega člena določi podrobnejša merila za
določitev obratovalnega časa.
Gostinec oziroma kmet mora poslovati v obratovalnem času, določenem v skladu z drugim
oziroma s tretjim odstavkom tega člena.
Gostinec oziroma kmet mora obvestilo o
razporedu obratovalnega časa objaviti na vidnem mestu ob vhodu v gostinski
obrat oziroma kmetijo.
Pritožba zoper odločbo iz četrtega odstavka
tega člena ne zadrži izvršitve.
13. člen
Cene gostinskih storitev morajo biti
čitljivo izpisane v obliki cenika na vidnem mestu oziroma navedene na jedilnem
listu in ceniku pijač, ki morata biti gostom na
razpolago v vseh prostorih in na prostem, kjer se nudijo gostinske storitve.
V ceniku pijač morajo biti označene vrsta,
količina in cena pijače (z izjemo napitkov, kjer se količina meri s porcijo),
na jedilnem listu pa vrsta in cena jedi, pri nesestavljenih delikatesnih jedeh
pa tudi količina.
IV. OPRAVLJANJE GOSTINSKE DEJAVNOSTI PRI SOBODAJALCIH IN NA
KMETIJAH
14. člen
Sobodajalec po tem zakonu je fizična oseba,
samostojni podjetnik posameznik, društvo ali pravna oseba, ki nudi gostom
nastanitev z zajtrkom ali brez, v lastnem ali v najetem stanovanju ali
počitniški hiši, s soglasjem pristojnega organa samoupravne lokalne skupnosti
pa lahko, ne glede na določbo drugega odstavka 5. člena tega zakona, tudi v drugih
prostorih.
Fizična oseba je lahko sobodajalec, če
opravlja dejavnost le občasno (skupno ne več kot pet mesecev v koledarskem
letu), gostom nudi do 15 ležišč in je vpisana v Poslovni register Slovenije.
14.a člen
Ne glede na določbe 12. in 13. člena Zakona
o poslovnem registru Slovenije (Uradni list RS, št. 49/06), sobodajalec iz
drugega odstavka prejšnjega člena prijavo za vpis v Poslovni register Slovenije
vloži pri Agenciji za javnopravne evidence in storitve (v nadaljnjem besedilu:
AJPES). 
O vpisu sobodajalca fizične osebe v
Poslovni register Slovenije AJPES izda potrdilo o vpisu, ki ga posreduje
sobodajalcu in pristojnemu davčnemu uradu. 
Način vpisa v Poslovni register Slovenije
predpiše AJPES v soglasju z ministrom, pristojnim za gostinstvo.
15. člen
Kmet lahko na svoji kmetiji opravlja
gostinsko dejavnost kot svojo dopolnilno dejavnost, ali
pa na podlagi zakona, ki ureja gospodarske družbe, pod pogoji, ki jih glede
obsega in pogojev opravljanja dejavnosti določajo predpisi, ki urejajo
opravljanje dopolnilne dejavnosti na kmetiji. (delno
prenehal veljati)
Gostom lahko nudi le jedi iz domačega
okolja in doma pridelane in predelane pijače (kmetija odprtih vrat, vinotoči in
osmice), razen če tem gostom nudi tudi nastanitev. (prenehal
veljati)
Pristojni organ samoupravne lokalne skupnosti lahko dovoli kmetu, da ne glede na določbo prejšnjega odstavka nudi
gostom tudi druge domače jedi in kupljeno pijačo. (prenehal
veljati)
15.a člen
Ne glede na določbi drugega odstavka 5.
člena in prejšnjega člena
lahko kmet, ki opravlja gostinsko dejavnost kot svojo dopolnilno dejavnost,
opravlja gostinsko dejavnost na prireditvi, povezani s predstavitvijo podeželja
ali tradicionalnimi običaji, pri čemer sme nuditi le jedi in pijače iz domačega
okolja. 
Pri opravljanju dejavnosti iz prejšnjega
odstavka morajo biti izpolnjeni pogoji, ki se nanašajo na opravljanje
dejavnosti iz prvega odstavka 6. člena tega zakona.
IV.a REGISTER NASTANITVENIH OBRATOV
15.b člen
Nastanitveni obrati po tem zakonu so
gostinski obrati iz tretjega odstavka 4. člena tega zakona, ki gostom
nudijo nastanitev (hoteli, moteli, penzioni, prenočišča, gostišča, hotelska in
apartmajska naselja, planinski in drugi domovi ter kampi), prostori za goste
pri sobodajalcih iz prvega odstavka 14. člena tega zakona, kmetije iz
15. člena tega zakona, ki gostom nudijo nastanitev, in marine.
Register nastanitvenih obratov (v
nadaljnjem besedilu: register) je informatizirana javna zbirka podatkov o
nastanitvenih obratih. Upravlja ga AJPES.
V registru se obdelujejo naslednji podatki
o nastanitvenih obratih:
-       
identifikacijska številka nastanitvenega obrata;
-       
naziv nastanitvenega obrata;
-       
sedež in naslov nastanitvenega obrata;
-       
podatki o izvajalcu nastanitvene dejavnosti (matična številka, davčna
številka, naziv, sedež in naslov, pravnoorganizacijska oblika, glavna dejavnost
po uredbi, ki določa standardno klasifikacijo dejavnosti in kontaktni podatki
iz Poslovnega registra Slovenije);
-       
vrsta nastanitvenega obrata in podatki o kategoriji, če je ta za
nastanitveni obrat določena;
-       
datum vpisa v register;
-       
datum vpisa spremembe podatkov v register;
-       
datum izbrisa iz registra;
-       
podatek o statusu nastanitvenega obrata (aktiven, neaktiven, izbrisan);
-       
podatki o zmogljivosti nastanitvenega obrata;
-       
podatki o dostopnosti nastanitvenega obrata;
-       
kontaktni podatki nastanitvenega obrata;
-       
podatki o ponudbi in drugih storitvah nastanitvenega obrata.
Minister, pristojen za gostinstvo,
podrobneje predpiše vzpostavitev in upravljanje registra nastanitvenih obratov,
podatke, ki se vodijo v registru, način, vsebino in obliko prijave vpisa in
spremembe podatkov ter izbrisa iz registra, hrambo dokumentacije in podatkov o
nastanitvenih obratih ter način dostopa do podatkov iz registra.
15.c člen
Izvajalci nastanitvene dejavnosti po tem
zakonu so gostinci, sobodajalci, kmetje in upravljavci marin, ki nudijo gostom
nastanitev v nastanitvenih obratih iz prvega odstavka prejšnjega člena in so
vpisani v Poslovni register Slovenije.
Izvajalec nastanitvene dejavnosti mora pred
pričetkom opravljanja nastanitvene dejavnosti predlagati vpis nastanitvenega
obrata v register prek portala AJPES ali osebno na izpostavi AJPES, ki za
izvajalca opravi vpis prek portala AJPES, na način, določen s predpisom iz
četrtega odstavka prejšnjega člena tega zakona.
Izvajalec nastanitvene dejavnosti mora v
roku 15 dni od nastanka spremembe predlagati vpis spremembe podatkov
nastanitvenega obrata v register prek portala AJPES ali osebno na izpostavi
AJPES, ki za izvajalca opravi vpis prek portala AJPES, na način, določen s
predpisom iz četrtega odstavka prejšnjega člena.
Izvajalec nastanitvene dejavnosti lahko
zahteva izbris nastanitvenega obrata iz registra, če ta nastanitveni obrat
najmanj 12 mesecev ne bo več namenjen opravljanju nastanitvene dejavnosti v
skladu s prvim odstavkom 15.b člena tega zakona. Zahteva se poda prek portala
AJPES ali osebno na izpostavi AJPES, ki opravi izbris prek portala AJPES, na
način, določen s predpisom iz četrtega odstavka prejšnjega člena.
Predlog za vpis iz drugega oziroma tretjega
odstavka ter izbris iz četrtega odstavka tega člena vsebuje za izbrani namen
potrebne podatke, določene v tretjem odstavku prejšnjega člena, ki so
podrobneje opredeljeni v podzakonskem predpisu iz četrtega odstavka prejšnjega
člena.
AJPES izvede postopek vpisa, vpisa spremembe
podatkov ali izbrisa nastanitvenega obrata iz registra na podlagi popolnega
predloga. AJPES nastanitvenemu obratu pri prvem vpisu v register določi
enolično identifikacijsko številko. Po izbrisu nastanitvenega obrata iz
registra se njegove enolične identifikacijske številke ne sme ponovno
uporabiti.
Pri nepopolnem predlogu za vpis AJPES
izvajalca nastanitvene dejavnosti pozove, da v osmih dneh po prejemu zahteve za
dopolnitev predlog dopolni. Po prejemu popolnega predloga za vpis AJPES ravna v
skladu s prejšnjim odstavkom.
AJPES na podlagi obvestila za gostinstvo
pristojnega organa samoupravne lokalne skupnosti, izbriše nastanitveni obrat iz
registra, če izvajalec nastanitvene dejavnosti ne poroča podatkov prek spletne
aplikacije AJPES, kot to določa zakon, ki ureja prijavo prebivališča,
neprekinjeno najmanj 12 mesecev. O pritožbi odloča ministrstvo, pristojno
za gostinstvo.
AJPES izvajalcu nastanitvene dejavnosti
izda obvestilo o vpisu nastanitvenega obrata v register, o vpisu sprememb
podatkov nastanitvenega obrata v register in o izbrisu nastanitvenega obrata iz
registra.
Podatki o nastanitvenem obratu se ob
izbrisu nastanitvenega obrata iz registra prenesejo v arhiv registra pri AJPES.
Podatki arhiva so javni še pet let po izbrisu nastanitvenega obrata iz
registra, nato pa se zbrišejo.
15.č člen
AJPES za upravljanje registra brezplačno in
avtomatično pridobiva, uporablja in obdeluje podatke iz Poslovnega registra
Slovenije in drugih uradnih evidenc, če so potrebne za vodenje registra.
AJPES za zagotavljanje točnosti in
ažurnosti podatkov iz tretjega odstavka 15.b člena tega zakona v register iz
Poslovnega registra Slovenije in drugih evidenc iz prejšnjega odstavka
samodejno prevzema tudi spremembe teh podatkov.
Podatki v registru so javni in brezplačno dostopni
na spletni strani AJPES.
AJPES zagotavlja podatke iz registra na
način, določen s predpisom iz četrtega odstavka 15.b člena tega zakona.
V. INŠPEKCIJSKO NADZORSTVO IN UPRAVNI UKREPI
16. člen
Uresničevanje določb tega zakona nadzoruje
pristojni tržni inšpekcijski organ, razen določb 8. člena tega zakona, ki se nanaša na uporabno dovoljenje, in
katerega uresničevanje nadzoruje pristojni gradbeni inšpekcijski organ, ter
določb 4. točke 9. člena tega zakona, ki se nanašajo na pogoje glede
zagotavljanja varnosti živil ter varnosti in zdravja pri delu, katerih
uresničevanje nadzoruje pristojni zdravstveni inšpekcijski organ.
17. člen
(črtan)
18. člen
Če pristojni inšpekcijski organ pri
nadzorstvu ugotovi, da prostori, v katerih se opravlja gostinska dejavnost, ne
izpolnjujejo pogojev oziroma da niso izpolnjeni pogoji glede storitev, ki jih
določajo predpisi iz prvega in drugega odstavka 10. člena tega zakona
ali če ugotovi, da gostinec ni označil cen v skladu z določbami 13. člena tega
zakona, izda odločbo, s katero odredi, da je treba
ugotovljene pomanjkljivosti in nepravilnosti odpraviti in določi rok za njihovo
odpravo.
Če pomanjkljivosti in nepravilnosti iz prejšnjega odstavka niso odpravljene v
določenem roku, izda pristojni inšpektor odločbo, s katero prepove uporabljati
prostore, naprave ali opremo za gostinsko dejavnost.
Pritožba zoper odločbo iz prvega in drugega
odstavka tega člena ne zadrži njene izvršitve.
18.a člen
(črtan)
19. člen
Če pristojni inšpekcijski organ ugotovi, da
pravna oseba, samostojni podjetnik posameznik, društvo ali fizična oseba
iz drugega odstavka 2. člena tega zakona ponavlja prekrške iz
21. in 22. člena tega zakona, ji lahko na predlog pristojnega organa samoupravne
lokalne skupnosti začasno ali trajno prepove opravljanje gostinske
dejavnosti.
Pritožba zoper odločbo ne zadrži njene
izvršitve.
20. člen
(črtan)
VI. KAZENSKE DOLOČBE
21. člen
Z globo od 1.200 do 40.000 eurov se kaznuje pravna oseba ali
samostojni podjetnik posameznik za prekršek:
-       
če opravlja gostinsko dejavnost v nasprotju s pogoji, določenimi s tem
zakonom in drugimi predpisi (prvi in drugi odstavek 6. člena), ali v nasprotju
z aktom iz četrtega odstavka 6. člena;
-       
če poslovni prostori, v katerih opravlja gostinsko dejavnost, ne
ustrezajo predpisanim minimalnim tehničnim pogojem oziroma gostinski obrat ne
izpolnjuje pogojev kategorizacije ali ne nudi najmanj minimalnih predpisanih
gostinskih storitev (1., 2., in 3. točka 9. člena);
-       
če ne določi obratovalnega časa oziroma ga ne prijavi za gostinstvo pristojnemu
organu samoupravne lokalne skupnosti, če ne posluje v določenem obratovalnem
času ali če ne objavi obvestila o razporedu obratovalnega časa na vidnem mestu
ob vhodu v gostinski obrat (drugi, četrti in peti odstavek 12. člena);
-       
če cen gostinskih storitev ne objavi oziroma označi na predpisani način
(13. člen).
Z globo od 400 do 2.000
eurov se kaznuje za prekršek tudi odgovorna oseba pravne
osebe ali odgovorna oseba samostojnega podjetnika posameznika, ki stori dejanje
iz prejšnjega odstavka.
22. člen
Z globo od 400 do 1.200
eurov se kaznuje za prekršek: 
-       
posameznik (sobodajalec fizična oseba), ki stori dejanje iz druge ali
četrte alinee prvega odstavka prejšnjega člena ali če opravlja gostinsko
dejavnost v nasprotju z določbami drugega odstavka 14. člena tega zakona; 
-       
posameznik (kmet), ki stori dejanje iz druge, tretje ali četrte alinee
prvega odstavka prejšnjega člena, ali če opravlja gostinsko dejavnost v
nasprotju z določbami 15. člena tega zakona;
-       
posameznik (kmet), če na prireditvi iz prvega odstavka 15.a člena tega
zakona opravlja gostinsko dejavnost v nasprotju z določbami 15.a člena tega
zakona ali v nasprotju s pogoji, določenimi s tem zakonom in drugimi predpisi.
22.a člen
Z globo od 500 do 4.000 eurov se kaznuje za
prekršek pravna oseba, ki izvaja nastanitveno dejavnost in ne predlaga vpisa
nastanitvenega obrata v register v skladu z drugim odstavkom 15.c člena tega
zakona ali ne predlaga spremembe podatkov v register v skladu s tretjim
odstavkom 15.c člena tega zakona.
Z globo od 300 do 2.000 eurov se za
prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
Z globo od 150 do 300 eurov se za prekršek
iz prvega odstavka tega člena kaznuje odgovorna oseba pravne osebe ali
odgovorna oseba samostojnega podjetnika posameznika oziroma posameznika, ki
samostojno opravlja dejavnost.
23. člen
(prenehal
veljati)

Zakon o gostinstvu (Uradni list RS, št. 1/95)
vsebuje naslednje prehodne in končne določbe:
»VII. PREHODNE IN KONČNE DOLOČBE
24. člen
Podzakonske akte iz prvega, drugega,
tretjega in četrtega odstavka 10. člena in prvega odstavka 12. člena tega
zakona predpišeta pristojna ministra v treh mesecih od dneva uveljavitve tega
zakona.
Do sprejetja predpisov iz prvega in drugega
odstavka 10. člena tega zakona se uporabljajo pravilnik o minimalnih tehničnih
pogojih poslovnih prostorov za gostinsko dejavnost in o storitvah v gostinskih
obratih (Uradni list SRS, št. 11/75 in 15/88), pravilnik o minimalnih tehničnih
pogojih prostorov za sprejemanje na prenočevanje ter za pripravo in strežbo
hrane in pijač v gospodinjstvih in kmečkih gospodarstvih (Uradni list SRS, št.
11/75 in 15/88) in pravilnik o kategorizaciji nastanitvenih gostinskih objektov
(Uradni list SRS, št. 11/75 in 15/88).
25. člen
Gostinsko dejavnost v začasnih gostinskih
obratih iz 1. točke 5. člena zakona o gostinski dejavnosti (Uradni list SRS,
št. 42/73 in 29/86) je mogoče opravljati do izteka roka, za katerega jim je
bila izdana odločba, vendar največ tri leta po uveljavitvi tega zakona.
26. člen
Do uveljavitve predpisov, ki bodo urejali
dopolnilno dejavnost na kmetijah, lahko kmetje opravljajo dejavnost iz 15.
člena tega zakona na podlagi dokazila o izpolnjevanju predpisanih pogojev, ki
ga ob priglasitvi te dejavnosti predložijo za gostinstvo pristojni enoti
upravne enote.
27. člen
Do uveljavitve novega sistema državne
uprave opravljajo naloge iz tretjega odstavka 6. člena, 8. člena, drugega
odstavka 11. člena, drugega in tretjega odstavka 12. člena, tretjega odstavka
15. člena in 26. člena tega zakona pristojni občinski upravni organi.
28. člen
Z dnem uveljavitve tega zakona preneha
veljati zakon o gostinski dejavnosti (Uradni list SRS, št. 42/73 in 29/86).
29. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o gostinstvu
– ZGos-A (Uradni list RS, št. 40/99)
dodaja 24.a člen zakona, ki se glasi:
»24.a člen
Pravni ali fizični osebi, ki želi
opravljati gostinsko dejavnost v poslovnem prostoru oziroma objektu, za
katerega je bilo pred 25. januarjem 1995 na podlagi takrat veljavnih predpisov
izdana odločba, da so izpolnjeni zakonski pogoji za opravljanje gostinske
dejavnosti, pa zanj ni bilo izdano uporabno dovoljenje, izpolnjuje pa vse druge
predpisane pogoje za opravljanje gostinske dejavnosti, za gostinstvo pristojna
enota upravne enote izda odločbo, s katero se začasno, do pridobitve uporabnega
dovoljenja, vendar največ za tri leta od izdaje te odločbe, dovoli opravljati
gostinska dejavnost. Prosilec namesto uporabnega dovoljenja predloži odločbo
oziroma obrtno dovoljenje, iz katerega je razvidno, da so bili v teh poslovnih
prostorih po takrat veljavnih predpisih izpolnjeni pogoji za opravljanje
gostinske dejavnosti, izjavo lastnika objekta oziroma poslovnega prostora, da v
poslovnem prostoru po izdaji te odločbe ni bilo gradbenih posegov, in potrdilo,
da je vložena zahteva za izdajo uporabnega dovoljenja v skladu z določbami
zakona o graditvi objektov.
Če pristojna enota upravne enote zavrne
zahtevo za izdajo uporabnega dovoljenja, se po pravnomočnosti takšne zavrnitve
šteje, da za te poslovne prostore niso izpolnjeni minimalni tehnični pogoji iz
prve točke 9. člena tega zakona.«;
ter vsebuje naslednjo prehodno in končno
določbo:
»18. člen
Gostinci, ki opravljajo svojo dejavnost v
premičnih gostinskih obratih, morajo svojo dejavnost uskladiti z določbami tega
zakona v enem letu po njegovi uveljavitvi. 
Minister, pristojen za gostinstvo, uskladi
pravilnik o merilih za določitev obratovalnega časa gostinskih obratov (Uradni
list RS, št. 15/95 in 22/98) in pravilnik o minimalnih tehničnih pogojih, ki se
nanašajo na poslovne prostore, opremo in naprave, ter o pogojih glede
minimalnih storitev v posameznih vrstah gostinskih obratov pri sobodajalcih in
na kmetijah (Uradni list RS, št. 23/96) z določbami tega zakona v treh mesecih
po njegovi uveljavitvi. 
Vsebino in način vodenja registra
sobodajalcev iz prvega odstavka 12. člena tega zakona predpiše minister,
pristojen za gostinstvo, v treh mesecih po uveljavitvi tega zakona.
19. člen
Ta zakon začne veljati petnajsti dan po
objavi v Uradnem listu RS.«.

Zakon o preprečevanju dela in zaposlovanja na
črno – ZPDZC (Uradni list RS, št. 36/00)
vsebuje naslednjo končno določbo:
»24. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
dvanajst mesecev od njegove uveljavitve, razen določb 6., 19. in 20. člena, ki
se uporabljajo od dneva uveljavitve tega zakona.«.

Zakon o spremembah in dopolnitvah Zakona o gostinstvu
– ZGos-B (Uradni list RS, št. 101/05)
vsebuje naslednje prehodne in končne določbe:
»PREHODNE IN KONČNE DOLOČBE
15. člen
Društva, ki na dan uveljavitve tega zakona
opravljajo gostinsko dejavnost, morajo izpolniti pogoje, določene za
opravljanje gostinske dejavnosti s tem zakonom, v šestih mesecih po uveljavitvi
tega zakona.
16. člen
Z dnem uveljavitve tega zakona preneha
veljati Pravilnik o minimalni stopnji izobrazbe oseb, ki opravljajo dela v
gostinski dejavnosti (Uradni list RS, št. 34/95 in 45/98). 
Minister, pristojen za gostinstvo, uskladi
Pravilnik o vsebini in načinu vodenja registra sobodajalcev (Uradni list RS,
št. 70/99) z določbami tega zakona v šestih mesecih po uveljavitvi tega zakona.
17. člen
Ta zakon začne veljati petnajsti dan po
objavi v Uradnem listu Republike Slovenije«.

Zakon o spremembah in dopolnitvah Zakona o gostinstvu
– ZGos-C (Uradni list RS, št. 60/07)
vsebuje naslednje prehodne in končno določbo:
»PREHODNE IN KONČNA DOLOČBA
16. člen
Minister, pristojen za gostinstvo, uskladi
Pravilnik o merilih in načinu kategorizacije nastanitvenih obratov in marin
(Uradni list RS, št. 29/97, 51/98, 46/05 in 92/06) z določbami tega zakona v
treh mesecih po uveljavitvi tega zakona. 
V postopkih za določitev kategorije
nastanitvenih gostinskih obratov, prostorov pri sobodajalcih in na kmetijah z
nastanitvijo, se začnejo določbe 5. člena tega zakona uporabljati po uskladitvi
Pravilnika o merilih in načinu kategorizacije nastanitvenih obratov in marin
(Uradni list RS, št. 29/97, 51/98, 46/05 in 92/06) s tem zakonom. Do takrat se
uporablja dosedanja ureditev. 
Minister, pristojen za gostinstvo, uskladi
Pravilnik o merilih za določitev obratovalnega časa gostinskih obratov in
kmetij (Uradni list RS, št. 78/99, 107/00 in 30/06) z določbami tega zakona v
treh mesecih po uveljavitvi tega zakona.
17. člen
Določbe drugega odstavka 14. člena in
prvega ter drugega odstavka 14.a člena tega zakona se začnejo uporabljati šest
mesecev po uveljavitvi tega zakona. Do takrat se uporablja dosedanja ureditev. 
Z dnem uveljavitve tega zakona preneha
veljati Pravilnik o vsebini in načinu vodenja registra sobodajalcev (Uradni
list RS, št. 70/99 in 45/06). 
Določbe pravilnika iz prejšnjega odstavka,
razen 4. člena, se uporabljajo še šest mesecev po uveljavitvi tega zakona. 
AJPES izda v soglasju z ministrom,
pristojnim za gostinstvo, akt iz tretjega odstavka 14.a člena tega zakona v
treh mesecih po uveljavitvi tega zakona. Ta akt uredi tudi prenos podatkov iz
registra sobodajalcev pri pristojnih upravnih enotah v Poslovni register
Slovenije.
18. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
kmetijstvu – ZKme-1B (Uradni list RS, št. 26/14)
vsebuje naslednjo končno določbo:
»72. člen
(uveljavitev)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gostinstvu – ZGos-D (Uradni list RS, št. 52/16)
vsebuje naslednji prehodni in končno določbo:
»PREHODNI IN KONČNA DOLOČBA
5. člen
Minister, pristojen za gostinstvo, izda
predpis iz četrtega odstavka 15.b člena zakona v treh mesecih po uveljavitvi
tega zakona.
AJPES vzpostavi register iz drugega
odstavka 15.b člena zakona v enem letu po uveljavitvi predpisa iz prejšnjega
odstavka.
Izvajalec nastanitvene dejavnosti mora
predlagati vpis obstoječega nastanitvenega obrata v register iz drugega
odstavka 15.b člena zakona v treh mesecih po vzpostavitvi tega registra.
6. člen
Z globo od 500 do 4.000 eurov se kaznuje za
prekršek pravna oseba, ki izvaja nastanitveno dejavnost in ne predlaga vpisa
obstoječega nastanitvenega obrata v register v skladu s tretjim odstavkom
prejšnjega člena.
Z globo od 300 do 2.000 eurov se za
prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
Z globo od 150 do 300 eurov se za prekršek
iz prvega odstavka tega člena kaznuje odgovorna oseba pravne osebe ali
odgovorna oseba samostojnega podjetnika posameznika oziroma posameznika, ki
samostojno opravlja dejavnost.
7. člen
Ta zakon začne veljati petnajsti dan po
objavi v Uradnem listu Republike Slovenije.«.