I. SPLOŠNE DOLOČBE
1. člen
Ta zakon določa tehnične zahteve, ki jih morajo izpolnjevati
izdelki iz plemenitih kovin (v nadaljnjem besedilu: izdelki) v prometu,
postopke ugotavljanja in potrjevanja skladnosti izdelkov, označevanje izdelkov,
promet z izdelki in nadzorstvo nad izdelki.
Določbe tega zakona se nanašajo tudi na surovce in polizdelke
iz plemenitih kovin, kot so granule, palice, ploščice, lističi, žice, trakovi
in podobno.
1.a člen
Ta zakon se sprejme ob upoštevanju postopka informiranja v
skladu z Direktivo (EU) 2015/1535 Evropskega parlamenta in Sveta z dne
9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L št. 241 z
dne 17. 9. 2015, str. 1).
2. člen
Izdelki smejo v promet samo, če ustrezajo predpisanim
tehničnim zahtevam in če so preskušeni in označeni v skladu s tem zakonom.
3. člen
V tem zakonu uporabljeni pojmi imajo naslednji pomen:
1.     
“plemenite kovine” so platina, zlato, paladij in srebro. Platina je
najbolj plemenita, sledijo ji zlato, paladij in srebro;
2.     
“zlitina iz plemenite kovine” je trdna homogena zmes vsaj ene plemenite
kovine z eno ali več drugimi kovinami;
3.     
“izdelki” so nakit, zlatarjevo, urarjevo ali srebrarjevo blago ali drugi
izdelki, izdelani v celoti ali delno iz plemenitih kovin oziroma njihovih
zlitin. Izdelki so popolni glede vseh svojih sestavnih kovinskih delov;
4.     
“čistina“ je masni delež določene plemenite kovine v skupni masi
zlitine, izražen v tisočinkah;
5.     
“standardna stopnja čistine” je najnižji masni delež določene plemenite
kovine v skupni masi zlitine, izražen v tisočinkah;
6.     
“prevleka iz plemenitih kovin” je prevleka oziroma plast iz plemenitih
kovin, nanesena na vse dele izdelka s kemijskim, elektrokemijskim, mehanskim
ali fizikalnim postopkom;
7.     
“lot” je zlitina iz plemenitih kovin, ki se sme uporabljati le za
spajanje;
8.     
“surovec iz plemenite kovine” je kos plemenite kovine, namenjen za
predelavo ali obdelavo;
9.     
“polizdelek iz plemenite kovine” je izdelek, namenjen za izdelavo
finalnega izdelka;
10.  
“ingoti in granule iz plemenitih kovin” so kosi nepredelane oziroma
neobdelane plemenite kovine;
11.  
“dobavitelj” je izdelovalec, izdelovalčev zastopnik oziroma uvoznik.
4. člen
Strokovne in z njimi povezane upravne naloge ter
organizacijske naloge na področju izdelkov iz plemenitih kovin, določene s tem
in z drugimi zakoni, opravlja Ministrstvo za visoko šolstvo, znanost in
tehnologijo, Urad Republike Slovenije za meroslovje (v nadaljnjem besedilu:
urad).
Poleg drugih nalog na področju izdelkov iz plemenitih kovin,
določenih z zakonom, urad zlasti:
-       
sodeluje pri pripravi tehničnih in drugih predpisov, za katere je z
zakonom določeno, da jih pristojni ministri izdajajo po predhodnem soglasju
ministra, pristojnega za izdelke iz plemenitih kovin (v nadaljnjem besedilu:
minister);
-       
predlaga povezave z mednarodnimi organizacijami in tujimi organizacijami
za področje izdelkov iz plemenitih kovin;
-       
sodeluje z mednarodnimi organizacijami in predstavlja v njih nacionalno
službo za področje plemenitih kovin.
5. člen
Določbe tega zakona se ne nanašajo na:
1.     
izdelke, ki so namenjeni za izvoz,
2.     
izdelke, ki so začasno uvoženi kot vzorčni izdelki oziroma izdelki v
razstavne namene,
3.     
izdelke, ki so popolnoma prevlečeni z emajlom, dragim kamenjem, biseri
ali z drugimi nekovinskimi prevlekami,
4.     
izdelke iz neplemenitih kovin, ki so popolnoma prevlečeni s plemenitimi
kovinami,
5.     
kovance, ki so ali so bili uradno priznano plačilno sredstvo v tujini,
in tuje kovance, izdane v zbirateljske namene,
6.     
plemenite kovine v obliki ingotov, granul, palic ali ploščic iz kovnic,
uvrščenih na seznam »Good Delivery List« Londonskega združenja za določanje
kakovosti zlata in srebra.
5.a člen
Določbe tega zakona, ki se nanašajo na preskus in označitev
izdelkov, se ne nanašajo na:
-       
izdelke iz zlata in paladija, katerih masa je manjša od 1 g, in izdelke
iz srebra, katerih masa je manjša od 7 g;
-       
surovce in polizdelke iz plemenitih kovin.
6. člen
Določbe tega zakona, ki se nanašajo na označitev izdelkov, se
ne nanašajo na:
1.     
izdelke iz platine, katerih masa je manjša od 1 g, in izdelke, ki so
tako drobni in občutljivi, da nanje iz tehničnih razlogov ni mogoče vtisniti
ustrezne oznake,
2.     
dodatke na dragem kamenju, biserih ali drugih izdelkih, katerih masa
oziroma vrednost plemenite kovine je neznatna,
3.     
glasbene instrumente ali dele glasbenih instrumentov, ki so izdelani iz
plemenitih kovin,
4.     
izdelke oziroma predmete, ki so namenjeni za medicinske, dentalne,
veterinarske, znanstvene in tehnične namene,
5.     
plemenite kovine v obliki ingotov, granul, palic ali ploščic z maso in
čistino, ki jo sprejemajo trgi plemenitih kovin,
6.     
zbirateljske kovance, ki jih izdaja Republika Slovenija, in medalje,
izdelane iz plemenitih kovin.
Za izdelke iz prejšnjega odstavka se izda potrdilo o
skladnosti, katerega vsebino in obliko predpiše minister.
II. TEHNIČNE ZAHTEVE
7. člen
Izdelki morajo imeti eno od naslednjih standardnih stopenj
čistine:
1. platinasti izdelki
999 tisočink (999/1000)
950 tisočink (950/1000)
900 tisočink (900/1000)
850 tisočink (850/1000)
 
2. zlati izdelki
999 tisočink (999/1000)
990 tisočink (990/1000)
986 tisočink (986/1000)
916 tisočink (916/1000)
900 tisočink (900/1000)
840 tisočink (840/1000)
800 tisočink (800/1000)
750 tisočink (750/1000)
585 tisočink (585/1000)
500 tisočink (500/1000)
417 tisočink (417/1000)
375 tisočink (375/1000)
333 tisočink (333/1000)
 
3. paladijski izdelki
999 tisočink (999/1000)
950 tisočink (950/1000)
500 tisočink (500/1000)
 
4. srebrni izdelki
999 tisočink (999/1000)
925 tisočink (925/1000)
900 tisočink (900/1000)
835 tisočink (835/1000)
800 tisočink (800/1000).
8. člen
Izdelki iz platine, katerih čistina je nižja od 850 tisočink
(850/1000), izdelki iz zlata, katerih čistina je nižja od 333 tisočink (333/1000),
izdelki iz paladija, katerih čistina je nižja od 500 tisočink (500/1000), in
izdelki iz srebra, katerih čistina je nižja od 800 tisočink (800/1000), niso
izdelki v smislu tega zakona.
9. člen
Če čistina izdelka presega posamezno, v 7. členu tega zakona
določeno standardno stopnjo čistine, ne dosega pa naslednje standardne stopnje
čistine višje stopnje, se šteje, da ima standardno stopnjo čistine nižje
stopnje.
10. člen
Izdelki lahko vsebujejo tudi lot. Stopnja čistine lota mora
biti enaka stopnji čistine izdelka.
Lot mora imeti eno od standardnih stopenj čistine iz 7. člena
tega zakona.
11. člen
Izdelki lahko vsebujejo tudi neplemenite kovinske in
nekovinske dele pod pogojem, da se ti jasno ločijo od plemenitega dela izdelka.
Neplemeniti kovinski in nekovinski deli ne smejo biti prevlečeni s prevleko iz
plemenite kovine, ki bi jim dajala videz plemenite kovine.
12. člen
Prevleka iz plemenite kovine mora biti najmanj iste čistine
kot izdelek, ki je prevlečen. Poleg prevlek iz plemenitih kovin, določenih s
tem zakonom, je dovoljena tudi rodijeva prevleka.
13. člen
Minister za predmete iz 10., 11. in 12. člena tega zakona
predpiše podrobnejše tehnične zahteve, ki jim morajo ustrezati izdelki.
Minister lahko predpiše odstopanja od zahtev iz 10., 11. in
12. člena tega zakona, ki so posledica tehničnih razlogov.
III. UGOTAVLJANJE IN POTRJEVANJE SKLADNOSTI IZDELKOV
14. člen
Dobavitelj mora registrirati svoj znak pri uradu ali pri
instituciji, ki je pooblaščena za registriranje znakov dobaviteljev v drugi
državi članici Evropske skupnosti oziroma Evropskega gospodarskega prostora.
Dobavitelj, ki sam zagotavlja skladnost izdelkov s predpisi,
mora svoj znak registrirati pri uradu.
Dobavitelj je dolžan pisno obvestiti urad o spremembi svoje
firme ali svojega sedeža ali o spremembah pri svojih poslovalnicah ali
podružnicah ter o prenehanju svoje dejavnosti v roku 15 dni od nastale
spremembe oziroma prenehanja dejavnosti.
14.a člen
Urad vodi evidenco s podatki o dobaviteljih (v nadaljnjem
besedilu: evidenca).
Podatki iz prejšnjega odstavka so firma in sedež osebe
oziroma ime in naslov ter davčna številka dobavitelja.
14.b člen
Osebni podatki iz evidence se lahko obdelujejo samo za potrebe
registracije dobaviteljev.
Pri izdelavi statističnih analiz se smejo osebni podatki
uporabljati in objavljati tako, da identiteta posameznika ni razvidna.
14.c člen
Podatki iz evidence se hranijo trajno.
Določbe 14.a in 14.b člena tega zakona v zvezi z vodenjem,
uporabo in shranjevanjem osebnih podatkov iz evidence se uporabljajo tudi za
dokumentacijo, na podlagi katere so bili zbrani osebni podatki.
15. člen
Dobavitelj je dolžan zagotoviti skladnost izdelka s
predpisanimi tehničnimi zahtevami, preden da izdelek v promet.
Dobavitelj lahko skladnost izdelkov s predpisi zagotavlja z
vzdrževanjem predpisane tehnične dokumentacije ali s predložitvijo izdelkov
uradu v preskus in označitev z oznako skladnosti.
Preskus in označitev izdelkov z oznako skladnosti izvaja
laboratorij za preskus in označitev izdelkov iz plemenitih kovin, kot notranja organizacijska
enota urada (v nadaljnjem besedilu: laboratorij).
Preden da izdelek v promet, mora dobavitelj izdelek označiti
z znakom dobavitelja in znakom čistine.
16. člen
Dobavitelj lahko predloži izdelke v preskus in označitev z
oznako skladnosti tudi pravnim osebam oziroma samostojnim podjetnikom
posameznikom, ki jih imenuje minister. Minister lahko imenuje le pravne osebe
oziroma samostojne podjetnike posameznike, katerih usposobljenost je bila
predhodno preverjena po pravilih akreditacije in ki izpolnjujejo dodatne
zahteve, ki se nanašajo na preskušanje in označevanje izdelkov.
Dodatne zahteve, ki se nanašajo na preskušanje in označevanje
izdelkov, obsegajo predvsem analizne metode za preskušanje surovcev iz
plemenitih kovin, polizdelkov iz plemenitih kovin, posameznih delov izdelkov in
izdelkov glede ustreznosti čistine ter načine označevanja izdelkov.
Minister s predpisom natančneje določi dodatne zahteve iz
prejšnjega odstavka in postopek imenovanja pravne osebe oziroma samostojnega
podjetnika posameznika iz prvega odstavka tega člena.
17. člen
Dobavitelj, ki sam zagotavlja skladnost izdelkov s predpisi,
je dolžan sistem zagotavljanja skladnosti izdelkov s predpisi opisati v
tehnični dokumentaciji.
Tehnična dokumentacija iz prejšnjega odstavka mora vsebovati
najmanj naslednje podatke, ki se nanašajo na:
-       
vrsto (platina, zlato, paladij, srebro) in čistine izdelkov,
-       
uporabo surovcev iz plemenitih kovin, polizdelkov iz plemenitih kovin in
lotov, ki jih dobavijo dobavitelji s certificiranim sistemom kakovosti ali
dobavitelji brez certificiranega sistema kakovosti, ali navedbo, da zlitine
proizvaja dobavitelj sam,
-       
dobavo posameznih delov izdelkov (npr. zaponke, patente itd.) od
dobaviteljev s certificiranim sistemom kakovosti ali od dobaviteljev brez certificiranega
sistema kakovosti,
-       
navedbo standardnih analiznih metod, ki jih proizvajalec uporablja za
preskušanje surovcev iz plemenitih kovin, polizdelkov iz plemenitih kovin,
posameznih delov izdelkov ter izdelkov glede ustreznosti čistine, ter
pogostnost preskušanj oziroma navedbo laboratorija, ki preskušanje izvaja,
-       
opis vseh postopkov za proizvodnjo izdelkov, ki vplivajo na čistino,
-       
opis drugih postopkov in metod, s katerimi proizvajalec dodatno
zagotavlja kakovost svojega dela in skladnost svojih izdelkov s predpisi,
-       
opis postopkov vodenja evidenc o količini preskušenih in označenih
izdelkov,
-       
način poročanja o samostojnem zagotavljanju skladnosti izdelkov s
predpisi.
Minister lahko predpiše podrobnejšo vsebino tehnične
dokumentacije.
18. člen
V zahtevi za preskus in označitev z oznako skladnosti mora
dobavitelj navesti število izdelkov, njihovo skupno maso in čistino zlitine.
Če laboratorij ali pravna oseba oziroma samostojni podjetnik
posameznik iz 16. člena tega zakona pri preskusu ugotovi, da ima predloženi
izdelek standardno stopnjo čistine, ki je označena na izdelku, in da izpolnjuje
tudi druge predpisane tehnične zahteve, ga označi z oznako skladnosti.
Če laboratorij ali pravna oseba oziroma samostojni podjetnik
posameznik iz 16. člena tega zakona pri preskusu ugotovi, da predloženi izdelek
ne dosega na izdelku označene standardne stopnje čistine ali da ne izpolnjuje
drugih predpisanih tehničnih zahtev, zavrne zahtevo za označitev z oznako
skladnosti.
Na pisno zahtevo dobavitelja se ponovni preskus izdelka
opravi v drugem akreditiranem laboratoriju. Ugotovitve ponovnega preskusa so
dokončne.
V primeru, da je rezultat ponovnega preskusa za stranko
ugoden, se stroški ponovnega preskusa stranki ne zaračunavajo.
IV. OZNAČEVANJE IZDELKOV
19. člen
Izdelki, ki so predelani in se je pri predelavi spremenila
čistina zlitine, morajo biti ponovno označeni z znakom dobavitelja, znakom
čistine ter oznako skladnosti.
Prenašanje vtisnjenega znaka z enega izdelka na drugega ni
dovoljeno.
Ko je izdelek označen, ni več dovoljeno dodajati drugih
dodatkov.
20. člen
Izdelki, ki so sestavljeni iz različnih zlitin ali različnih
čistin iste plemenite kovine, pa med njimi ni jasno razpoznavne meje ali
razlike, morajo imeti oznako čistine najmanj plemenite zlitine. Če je meja med
zlitinami jasno razpoznavna, je lahko z oznako čistine označen vsak sestavni
del, obvezno pa mora biti označen del iz najmanj plemenite zlitine.
Izdelki, ki so sestavljeni iz različnih zlitin različnih
plemenitih kovin, pa med njimi ni jasno razpoznavne meje ali razlike, morajo
imeti oznako čistine zlitine najmanj plemenite kovine. Če je meja jasno
razpoznavna, je lahko z oznako čistine označen vsak sestavni del, obvezno pa
mora biti označen del zlitine iz najmanj plemenite kovine.
Izdelki, ki so sestavljeni iz delov iz plemenitih kovin in
delov iz drugih materialov, morajo imeti oznako čistine na delu iz plemenite
kovine. Neplemeniti kovinski deli izdelka morajo biti označeni z oznako
“metal“.
Izdelki so lahko prevlečeni s prevleko iz bolj plemenite
kovine, kot je zlitina, iz katerih so izdelani. Pri tem morajo biti označeni z
oznako čistine plemenite kovine, iz katere so izdelani.
21. člen
Minister predpiše postopek določitve in oblike znaka
dobavitelja, postopek njegove registracije, obliko znakov za označevanje
čistine, obliko oznake skladnosti ter način označevanja izdelkov.
V. PLAČEVANJE STROŠKOV
22. člen
Stroške preskušanja in označitve izdelkov ter stroške
preverjanja sistema zagotavljanja skladnosti izdelkov s predpisi, preverjanja
tehnične dokumentacije ter skladnosti izdelkov s podatki v tehnični dokumentaciji,
plača dobavitelj.
Stroške pregledov iz prvega odstavka 28. člena tega zakona
plača pravna oseba oziroma samostojni podjetnik posameznik iz 16. člena tega
zakona.
Višino in način plačevanja stroškov predpiše Vlada Republike
Slovenije.
VI. PROMET Z IZDELKI
23. člen
Izdelki morajo biti v prodajalnah ločeni od drugega blaga.
V prostorih, kjer se izdelki prodajajo, morajo biti na vidnem
mestu obešene slikovne podobe oznak skladnosti in preglednica standardnih
stopenj čistine plemenitih kovin iz 7. člena tega zakona. Kupcu izdelkov mora biti
na voljo povečevalno steklo, s katerim je mogoče oznake na izdelku jasno videti
in razločiti.
V prostorih, kjer se izdelki prodajajo, ni dovoljeno imeti
izdelkov iz 2. točke 5. člena tega zakona.
VII. NADZORSTVO
24. člen
Urad opravlja nadzor nad izdelki v prometu. Nadzor nad
izdelki v prometu obsega preverjanje izpolnjevanja predpisanih zahtev.
Nadzor iz prejšnjega odstavka izvajajo inšpektorji za izdelke
iz plemenitih kovin, ki so organizirani v posebni notranji organizacijski enoti
urada.
25. člen
(črtan)
26. člen
Inšpektor ima pravico izdelke izločiti iz prometa in odrediti
njihovo preskušanje v laboratoriju. Na podlagi ugotovitve laboratorija, da
izdelek, ki ga je inšpektor izločil iz prometa in odredil njegovo preskušanje,
ni skladen s predpisanimi tehničnimi zahtevami, inšpektor izda odločbo, s
katero prepove prodajo izdelka do odprave nepravilnosti.
Če inšpektor ugotovi, da izdelek v prometu ni označen oziroma
ni označen na predpisan način, izda odločbo, s katero prepove njegovo prodajo
do odprave nepravilnosti.
Pravna oseba ali samostojni podjetnik posameznik, pri katerem
se izvaja nadzor, je dolžan omogočiti inšpektorju nemoteno opravljanje nadzora,
vključno z vstopom v prostore, v katerih se izdelki dajejo v promet ali
hranijo, pripravljeni za promet.
Zoper odločbo iz prvega in drugega odstavka tega člena je
dopustna pritožba na ministrstvo, pristojno za izdelke iz plemenitih kovin.
Pritožba zoper odločbo ne zadrži njene izvršitve.
27. člen
Sistem zagotavljanja skladnosti izdelkov s predpisi, tehnično
dokumentacijo ter skladnosti izdelkov s podatki v tehnični dokumentaciji
preverja laboratorij ali pravna oseba oziroma samostojni podjetnik posameznik
iz 16. člena tega zakona. Preverjanje se lahko opravi tudi s preskušanjem
ustreznosti čistine vzorcev končnih izdelkov v določenih časovnih presledkih.
Urad izda odločbo, s katero prepove prodajo izdelka do
odprave nepravilnosti, če laboratorij ali pravna oseba oziroma samostojni
podjetnik posameznik iz 16. člena tega zakona ugotovi, da čistina vzorca končnega
izdelka, ki se je preskusila v skladu s prejšnjim odstavkom tega člena, ni
ustrezna.
Urad v primeru hujših ali ponavljajočih kršitev dobavitelja
iz 17. člena tega zakona izda odločbo, s katero odloči, da je dobavitelj dolžan
vse svoje izdelke, ki jih še ni preskusil in označil, predložiti laboratoriju
ali pravni osebi oziroma samostojnemu podjetniku posamezniku iz 16. člena tega
zakona, zaradi ugotovitve skladnosti izdelkov s predpisi ter označitve z oznako
skladnosti.
Dolžnost predložitve izdelkov laboratoriju ali pravni osebi
oziroma samostojnemu podjetniku posamezniku iz 16. člena tega zakona zaradi
ugotovitve skladnosti izdelka s predpisanimi zahtevami ter označitve z oznako
skladnosti lahko traja do največ enega leta. Pri svoji odločitvi urad upošteva
naravo ugotovljenih pomanjkljivosti in njene posledice.
Zoper odločbo iz drugega in tretjega odstavka tega člena je
dopustna pritožba. Pritožba zoper odločbo ne zadrži njene izvršitve.
28. člen
Urad izvaja pregled nad tistim delom pravnih oseb oziroma
samostojnih podjetnikov posameznikov iz 16. člena tega zakona, na katerega se
imenovanje nanaša.
Če urad ugotovi, da pravna oseba oziroma samostojni podjetnik
posameznik iz 16. člena tega zakona ne dela v skladu s predpisi ali ne
izpolnjuje več zahtev za imenovanje, predlaga ministru razveljavitev odločbe o
imenovanju.
29. člen
(črtan)
VIII. KLAVZULA O MEDSEBOJNEM PRIZNAVANJU
30. člen
Določbe tega zakona se ne uporabljajo za proizvode, ki se v
skladu z nacionalno zakonodajo, ki zagotavlja enakovredno raven varovanja
javnega interesa, kot je določena v zakonodaji Republike Slovenije, zakonito
proizvajajo oziroma tržijo v drugih državah članicah Evropske unije in Turčiji
ali proizvajajo v državah Evropskega združenja za prosto trgovino (EFTA), ki so
hkrati podpisnice Sporazuma o Evropskem gospodarskem prostoru.
Ta zakon se izvaja v skladu z Uredbo (ES) št. 764/2008
Evropskega parlamenta in Sveta z dne 9. julija 2008 o določitvi postopkov
za uporabo nekaterih nacionalnih tehničnih pravil za proizvode, ki se zakonito
tržijo v drugi državi članici, in o razveljavitvi Odločbe št. 3052/95/ES (UL L
št. 218 z dne 13. 8. 2008, str. 21).
IX. KAZENSKE DOLOČBE
31. člen
Z globo 420 eurov se kaznuje za prekršek dobavitelj, ki ne
izda potrdila o skladnosti iz drugega odstavka 6. člena tega zakona.
Z globo 210 eurov se za prekršek kaznuje odgovorna oseba
dobavitelja, ki stori dejanje iz prejšnjega odstavka.
Z globo 420 eurov se kaznuje za prekršek pravna oseba oziroma
samostojni podjetnik posameznik, ki izdelkov v prodajalni ne loči od drugega
blaga ali če v prostorih, kjer izdelke prodaja, na vidnem mestu ne obesi slikovnih
podob oznak skladnosti in preglednice standardnih stopenj čistine plemenitih
kovin iz 7. člena tega zakona ali če ne da na voljo povečevalnega stekla, s katerim
je mogoče oznake na izdelku jasno videti in razločiti (23. člen).
Z globo 210 eurov se za prekršek kaznuje odgovorna oseba
pravne osebe ali odgovorna oseba samostojnega podjetnika posameznika, ki stori
dejanje iz prejšnjega odstavka.
32. člen
Z globo od 300 do 5.000 eurov se kaznuje za prekršek pravna
oseba, ki daje v promet izdelke, ki niso označeni ali niso označeni na
predpisani način (2. člen, četrti odstavek 15. člena in 20. člen).
Z globo od 200 do 4.000 eurov se kaznuje za prekršek
samostojni podjetnik posameznik, ki stori dejanje iz prejšnjega odstavka.
Z globo od 150 do 2.500 eurov se kaznuje za prekršek
odgovorna oseba pravne osebe ali odgovorna oseba samostojnega podjetnika
posameznika, ki stori dejanje iz prvega odstavka tega člena.
33. člen
Z globo od 700 do 1.400 eurov se kaznuje za prekršek
pravna oseba ali samostojni podjetnik posameznik, ki:
1.     
da v promet izdelke, ki niso skladni s predpisanimi tehničnimi zahtevami
(2., 7., 10., 11. in 12. člen ter prvi odstavek 15. člena),
2.     
ne obvesti pisno urada o spremembah v skladu s tretjim odstavkom 14.
člena tega zakona.
Z globo od 350 do 700 eurov se kaznuje za prekršek
odgovorna oseba pravne osebe ali odgovorna oseba samostojnega podjetnika
posameznika, ki stori dejanje iz prejšnjega odstavka.
34. člen
Z globo od 3.500 do 7.000 eurov se kaznuje za prekršek
pravna oseba ali samostojni podjetnik posameznik, ki:
1.     
ne registrira znaka dobavitelja (prvi odstavek 14. člena),
2.     
prenese vtisnjeni znak z enega izdelka na drugega (drugi odstavek 19.
člena),
3.     
po označitvi doda izdelku druge dodatke (tretji odstavek 19. člena),
4.     
inšpektorju ne omogoči nemotenega opravljanja nadzora (tretji odstavek
26. člena),
5.     
da v promet izdelke kot dobavitelj, ki sam zagotavlja skladnost izdelkov
s predpisi, kljub odločbi iz 27. člena tega zakona ali kljub temu, da ne
vzdržuje več predpisane tehnične dokumentacije.
Z globo od 700 do 1.400 eurov se kaznuje za prekršek
odgovorna oseba pravne osebe ali odgovorna oseba samostojnega podjetnika
posameznika, ki stori dejanje iz prejšnjega odstavka.
34.a člen
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene v tem
zakonu.

Zakon o izdelkih iz plemenitih kovin – ZIPleK
(Uradni list RS, št. 85/00) vsebuje naslednje prehodne in
končne določbe:
»X. PREHODNE IN KONČNE DOLOČBE
35. člen
Minister izda predpise, za katere je pooblaščen s tem
zakonom, najpozneje v šestih mesecih po njegovi uveljavitvi.
36. člen
Do sprejetja predpisov na podlagi tega zakona veljajo oziroma
se uporabljajo naslednji predpisi:
-       
pravilnik o tehničnih pogojih, ki jim morajo glede izdelave ustrezati
predmeti iz plemenitih kovin (Uradni list SFRJ, št. 30/82 in 2/88),
-       
pravilnik o načinu preskušanja in žigosanja predmetov iz plemenitih
kovin (Uradni list SFRJ, št. 30/82 in 2/88),
-       
pravilnik o tehničnih pogojih za preskušanje in žigosanje predmetov iz
plemenitih kovin (Uradni list SFRJ, št. 23/88),
-       
pravilnik o stopnji čistote zlatih polizdelkov za predmete zobne
protetike in načinu njihove kontrole (Uradni list SFRJ, št. 30/82),
-       
odredba o znaku proizvajalca (Uradni list RS, št. 17/97),
-       
pravilnik o uradnih izkaznicah delavcev, pooblaščenih za nadzor nad
brezhibnostjo in žigosanjem predmetov iz plemenitih kovin (Uradni list RS, št.
23/97),
-       
uredba o stroških za preskušanje in žigosanje predmetov iz plemenitih
kovin (Uradni list RS, št. 37/97),
-       
odredba o oblikah žigov za označevanje pravilne sestave in čistote
predmetov iz plemenitih kovin in o načinu označevanja čistote na predmetih iz
plemenitih kovin (Uradni list RS, št. 40/97).
37. člen
Izdelkov, ki so bili preskušeni in označeni pred
uveljavitvijo tega zakona, ni treba ponovno preskusiti in označiti.
38. člen
Dobavitelj, ki je že registriral svoj znak v skladu z odredbo
o znaku proizvajalca (Uradni list RS, št. 17/97), je dolžan v roku treh mesecev
od uveljavitve tega zakona pisno obvestiti urad o načinu, na katerega bo
zagotavljal skladnost svojih izdelkov s predpisanimi zahtevami.
Urad na podlagi pisnega obvestila dobavitelja izda odločbo o
znaku dobavitelja po uradni dolžnosti.
Dobavitelj lahko zagotavlja skladnost izdelkov z vzdrževanjem
predpisane tehnične dokumentacije na podlagi odločbe iz prejšnjega odstavka.
39. člen
Z dnem, ko začne veljati ta zakon, se preneha uporabljati
zakon o kontroli predmetov iz plemenitih kovin (Uradni list SFRJ, št. 59/81,
59/86, 20/89 in 9/90).
40. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
izdelkih iz plemenitih kovin – ZIPleK-A (Uradni list RS, št. 101/05) vsebuje naslednjo prehodno in
končno določbo:
»PREHODNA IN KONČNA DOLOČBA
23. člen
Z dnem, ko začne veljati ta zakon, preneha veljati Pravilnik
o službenih izkaznicah inšpektorjev, pooblaščenih za nadzor nad izdelki iz
plemenitih kovin v prometu (Uradni list RS, št. 60/01).
24. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
izdelkih iz plemenitih kovin – ZIPleK-B (Uradni list RS, št. 7/18) vsebuje naslednjo prehodno in
končno določbo:
»PREHODNA IN KONČNA DOLOČBA
12. člen
Postopki, začeti pred uveljavitvijo tega zakona, se dokončajo
po dosedanjih predpisih.
13. člen
Ta zakon začne veljati petnajsti dan po objavi v Uradnem
listu Republike Slovenije.«.