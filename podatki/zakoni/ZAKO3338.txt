I. SPLOŠNI DOLOČBI
Predmet zakona
1. člen
(1) Ta zakon ureja način določitve deleža nenominiranega kapitala
v kapitalu zavarovalnice oziroma pozavarovalnice, prenos delnic, izdanih za
nenominirani kapital v kapitalu zavarovalnic oziroma pozavarovalnice na
skrbnika, način določitve upravičencev do delnic za nenominirani del kapitala zavarovalnice
oziroma pozavarovalnice ob upoštevanju pričakovanih upravičenj po 123. in 123.a
členu zakona o temeljih sistema premoženjskega in osebnega zavarovanja (Uradni
list SFRJ, št. 17/90 in 82/90) in prenos navedenih delnic v last teh upravičencev.
(2) Ta zakon velja za naslednje zavarovalnice in
pozavarovalnice in njihove morebitne pravne naslednice (v nadaljnjem besedilu:
zavarovalnica):
1.     
Zavarovalnica Triglav d.d., Ljubljana,
2.     
Adriatic, zavarovalna družba, d.d., Koper,
3.     
Zavarovalnica Maribor d.d., Maribor,
4.     
Zavarovalnica Tilia d.d., Novo mesto,
5.     
Generali zavarovalnica d.d., Ljubljana,
6.     
Pozavarovalnica Sava d.d., Ljubljana.
(3) Določbe tega zakona, ki se nanašajo na zavarovalnice, veljajo
tudi za pozavarovalnico,če ni v posameznem primeru drugače določeno.
Pomen uporabljenih kratic in pojmov
2. člen
(1) Posamezne kratice, uporabljene v tem zakonu, imajo naslednji
pomen:
1.     
ZGD je zakon o gospodarskih družbah (Uradni list RS, št. 30/93, 29/94,
82/94, 20/98, 84/98, 6/99, 54/99 in 45/01),
2.     
ZNVP je zakon o nematerializiranih vrednostnih papirjih (Uradni list RS,
št. 23/99),
3.     
CRVP je Centralni register vrednostnih papirjev po 3. členu ZNVP, 
4.     
ZTSPOZ 90 je zakon o temeljih sistema premoženjskega in osebnega
zavarovanja (Uradni list SFRJ, št. 17/90 in 82/90),
5.     
KDD je klirinško depotna družba, ki vodi CRVP po drugem odstavku 3. člena
ZNVP,
6.     
ZZavar je zakon o zavarovalništvu (Uradni list RS, št. 13/00, 91/00 in
21/02).
(2) Posamezni pojmi, uporabljeni v tem zakonu, imajo naslednji
pomen:
1.     
nominirani kapital zavarovalnice je del celotnega kapitala, ki je že
razdeljen na delnice (v nadaljnjem besedilu: delniški kapital), katerih
imetniki so znane osebe (v nadaljnjem besedilu: znani delničarji),
2.     
nenominirani kapital je del celotnega kapitala zavarovalnice, za
katerega imetniki delnic še niso določeni,
3.     
izhodiščni dan je 1. januar 1991 ali dan, na katerega je bila
sestavljena otvoritvena bilanca stanja delniške družbe, ki je nastala s
preoblikovanjem zavarovalne skupnosti oziroma pozavarovalne skupnosti po določilih
ZTSPOZ 90, če ta dan ni bil 1. januar 1991, 
4.     
celotni kapital zavarovalnice oziroma pozavarovalnice na izhodiščni dan
so naslednje postavke računovodskih izkazov na ta dan: začetni varnostni sklad,
ki predstavlja nominirani kapital, ter nenominirani kapital, ki ga sestavljajo poslovni
sklad, polovica sklada varnostne rezerve, sklad skupne porabe, preventivni
sklad in preneseni dobiček ali izguba, 
5.     
dan zadnje spremembe je 31. december tistega leta, ki se izteče pred
letom, v katerem je nastopil zadnji od poslovnih dogodkov iz 3., 4. in 5. člena
tega zakona, vendar najkasneje dne 31. decembra 1999,
6.     
otvoritvena bilanca stanja je bilanca stanja, ki je bila sestavljena ob
preoblikovanju zavarovalne oziroma pozavarovalne skupnosti po določilih ZTSPOZ
90 v delniško družbo,
7.     
prenos delnic pomeni prenos novih delnic z vpisom delnic v CRVP na račun
upravičene osebe, ki s tem postane imetnik nove delnice,
8.     
prva skupščina je skupščina zavarovalnice, ki se opravi po tem, ko so
pravne posledice lastninjenja nenominiranega kapitala vpisane v sodni register,
9.     
Kapitalska družba je Kapitalska družba pokojninskega in invalidskega
zavarovanja d.d. po prvem odstavku 243. člena zakona o pokojninskem in
invalidskem zavarovanju (Uradni list RS, št. 106/99 in 72/00) v zvezi s tretjim
odstavkom 60. člena zakona o javnih skladih (Uradni list RS, št. 22/00),
10.  
Odškodninska družba je Slovenska odškodninska družba d.d. po zakonu o
slovenskem odškodninskem skladu (Uradni list RS, št. 7/93 in 48/94) v zvezi s
tretjim odstavkom 60. člena zakona o javnih skladih (Uradni list RS, št.
22/00),
11.  
skrbnik je Odškodninska družba, kadar nastopa kot fiduciarni imetnik
novih delnic v izključno korist upravičencev do lastninjenja,
12.  
nove delnice so navadne, prosto prenosljive imenske delnice, ki jih
zavarovalnica oziroma pozavarovalnica izda po tem zakonu zaradi uresničitve
pravice upravičencev do lastninjenja,
13.  
upravičenci do lastninjenja so osebe iz 19. člena tega zakona.
II. DOLOČITEV DELEŽA NENOMINIRANEGA KAPITALA V CELOTNEM
KAPITALU ZAVAROVALNIC
Način določitve deleža nenominiranega kapitala
3. člen
(1) Delež nenominiranega kapitala v celotnem kapitalu posamezne
zavarovalnice na izhodiščni dan se ugotovi kot razmerje med vrednostjo
celotnega kapitala zavarovalnice, zmanjšanega za vrednost nominiranega kapitala
na izhodiščni dan, in vrednostjo celotnega kapitala zavarovalnice na isti dan.
(2) Če je prišlo po izhodiščnem dnevu in do vključno 31.
decembra 2000 do sprememb razmerja med obema vrstama kapitala zaradi izplačil
dobička znanim delničarjem in/ali povečanja osnovnega kapitala z vložki, se
delež nenominiranega kapitala iz prejšnjega odstavka uskladi z vplivom teh
dogodkov tako, da se upošteva načelo enakega obravnavanja vseh kapitalskih deležev.
Uskladitev se opravi po stanju na dan zadnjih letnih računovodskih izkazov pred
spremembo razmerja med obema vrstama kapitala oziroma pred sklepom skupščine o
izplačilu dobička.
Način uskladitve deleža nenominiranega kapitala zaradi
izplačila dobička
4. člen
(1) Uskladitev deleža nenominiranega kapitala v celotnem kapitalu
zavarovalnice se v primeru izplačila dobička znanim delničarjem po izhodiščnem
dnevu opravi tako, da se najprej ugotovi znesek dividende, ki pripada
nenominiranemu kapitalu. Ta znesek se ugotovi upoštevaje znesek dividend, ki je
bil izplačan znanim delničarjem, in deleža, ki ga ima ob uskladitvi oziroma ob
vsaki nadaljnji spremembi razmerja med obema vrstama kapitala nenominirani
kapital v celotnem kapitalu zavarovalnice.
(2) V skladu s prejšnjim odstavkom ugotovljeni znesek dividende,
ki pripada nenominiranemu kapitalu, predstavlja terjatev, ki se šteje za
stvarni vložek, za katerega vrednost se poveča nenominirani kapital v celotnem
kapitalu zavarovalnice.
(3) Izhodiščna osnova za povečanje nenominiranega kapitala s
stvarnimi vložki iz prejšnjega odstavka tega člena je enaka zmnožku celotnega
kapitala, kot izhaja iz zadnjih letnih računovodskih izkazov zavarovalnice pred
sprejemom sklepa skupščine o izplačilu dividend delničarjem, in deleža nenominiranega
kapitala na izhodiščni dan oziroma dan zadnje spremembe razmerja med obema
vrstama kapitala.
(4) V celotnem kapitalu iz prejšnjega odstavka se ne upoštevajo
dividende, ki so bile po sklepu skupščine namenjene znanim delničarjem, nagrade
nadzornemu svetu in upravi, udeležba zavarovancev življenjskih zavarovanj v
dobičku ter del dividend, ki pripada nenominiranemu kapitalu.
(5) Za poslovna leta od vključno leta 1994 dalje se uporabljajo
računovodski izkazi, sestavljeni v skladu s Slovenskimi računovodskimi
standardi.
(6) Usklajeni delež nenominiranega kapitala je enak razmerju
med nenominiranim kapitalom zavarovalnice po povečanju iz tega člena in celotnim
kapitalom po tem povečanju.
(7) Ne glede na določbo 5. točke drugega odstavka 2. člena
tega zakona se šteje, da je dan zadnje spremembe 31. december 2000, če je
zavarovalnica v obdobju od 1. januarja 2001 do dokončnosti odločbe iz prvega
odstavka 11. člena tega zakona sprejela sklep o delitvi dobička za poslovna
leta do vključno leta 2000.
Način uskladitve deleža nenominiranega kapitala zaradi
povečanja delniškega kapitala z vložki
5. člen
(1) Uskladitev deleža nenominiranega in delniškega kapitala
zavarovalnice v celotnem kapitalu v primeru povečanja delniškega kapitala z vložki
se opravi tako, da se ugotovi znesek delniškega kapitala na dan zadnjih letnih
računovodskih izkazov zavarovalnice pred sklepom skupščine o povečanju
osnovnega kapitala.
(2) Znesek iz prvega odstavka tega člena se ugotovi kot zmnožek
deleža delniškega kapitala pred povečanjem in celotnega kapitala, kot izhaja iz
računovodskih izkazov. Pri izračunu se upošteva celotni kapital zmanjšan za del
dobička, ki je bil do povečanja osnovnega kapitala namenjen za dividende znanim
delničarjem, nagrade nadzornemu svetu in upravi ali zavarovancem življenjskega
zavarovanja kot udeležba na dobičku. Dodatno se celotni kapital zmanjša tudi za
znesek dividend, ki pripadajo nenominiranemu kapitalu.
(3) V skladu s prvim in drugim odstavkom tega člena se ugotovljeni
znesek delniškega kapitala na dan zadnjih letnih računovodskih izkazov
revalorizira z indeksom cen na malo oziroma indeksom cen življenjskih potrebščin
do vpisa povečanja osnovnega kapitala v sodni register.
(4) Revalorizirani znesek iz prejšnjega odstavka, povečan za
celotni emisijski znesek delnic, predstavlja znesek delniškega kapitala po povečanju.
(5) Usklajeni delež delniškega kapitala je razmerje med delniškim
kapitalom po povečanju in celotnim kapitalom kot izhaja iz zadnjih letnih računovodskih
izkazov, zmanjšanim za postavke iz drugega odstavka tega člena in povečanim za celoten
emisijski znesek delniškega kapitala nove emisije, ki je revaloriziran do dne
vpisa povečanja osnovnega kapitala v sodni register.
Uskladitev osnovnega kapitala in števila delnic
6. člen
(1) Na podlagi usklajenega deleža nenomiranega kapitala na
dan zadnje spremembe se mora opraviti uskladitev osnovnega kapitala in števila
delnic tako, da po uskladitvi upravičenci do lastninjenja skupaj pridobijo takšno
število delnic, katerih nominalni znesek predstavlja v osnovnem kapitalu enak
delež kot je usklajeni delež nenominiranega kapitala v celotnem kapitalu
zavarovalnice na dan zadnje spremembe.
(2) Uskladitev iz prvega odstavka tega člena se izvede:
-       
bodisi s povečanjem osnovnega kapitala z izdajo novih delnic za povečani
osnovni kapital (v nadaljnjem besedilu: uskladitev s povečanjem osnovnega
kapitala),
-       
bodisi z združitvijo delnic znanih delničarjev, pri čemer se ob
nespremenjenem osnovnem kapitalu namesto delnic, ki se zaradi združitve
razveljavijo, izdajo nadomestne delnice (v nadaljnjem besedilu: uskladitev z
združitvijo obstoječih delnic).
Uskladitev s povečanjem osnovnega kapitala
7. člen
(1) Uskladitev s povečanjem osnovnega kapitala se izvede
tako, da se osnovni kapital poveča iz sredstev družbe za toliko, da je razmerje
med osnovnim kapitalom pred povečanjem in osnovnim kapitalom po povečanju enako
razmerju med usklajenim nominiranim kapitalom in celotnim kapitalom na dan
zadnje spremembe.
(2) Za povečanje osnovnega kapitala zavarovalnice po prvem
odstavku tega člena se smiselno uporabljata prvi in drugi odstavek 334. člen
ZGD.
(3) Zavarovalnica mora po vpisu pravnih posledic lastninjenja
nenominiranega kapitala v sodni register izdati upravičencem do lastninjenja
nove delnice v nominalni vrednosti, ki ustreza povečanju osnovnega kapitala.
Uskladitev z združitvijo delnic
8. člen
(1) Uskladitev z združitvijo delnic se izvede, kadar ni mogoče
izvesti uskladitve s povečanjem osnovnega kapitala, ker zavarovalnica nima
zadosti virov lastnega kapitala iz 334. člena ZGD. Uskladitev z združitvijo
delnic se izvede tako, da se delnice znanih delničarjev združijo v razmerju, ki
zagotavlja, da je njihova skupna nominalna vrednost po združitvi v osnovnem
kapitalu enaka deležu nominiranega kapitala v celotnem kapitalu zavarovalnice
na dan zadnje spremembe.
(2) Za združitev delnic po prvem odstavku tega člena se
smiselno uporablja prvi odstavek 74. člena ZNVP.
(3) Namesto delnic, ki se zaradi združitve razveljavijo, mora
zavarovalnica po vpisu pravnih posledic lastninjenja nenominiranega kapitala v
sodni register upravičencem do lastninjenja izdati nadomestne delnice, oziroma
delnice enakega razreda, ki znanim delničarjem zagotavljajo, upoštevaje ugotovljeni
delež nominiranega kapitala, enake pravice kot nadomeščene delnice.
Poročilo Slovenskega inštituta za revizijo
9. člen
(1) Delež nenominiranega kapitala iz 3. člena tega zakona
ugotovi na podlagi računovodskih izkazov zavarovalnice Slovenski inštitut za
revizijo ter o tem izdela poročilo.
(2) Slovenski inštitut za revizijo izdela poročilo na podlagi
računovodskih izkazov za poslovna leta od vključno izhodiščnega dneva do dneva
zadnje spremembe, ki jih je zavarovalnica v skladu s predpisi predložila
Agenciji Republike Slovenije za plačilni promet oziroma njenim pravnim
prednicam. Agencija Republike Slovenije za plačilni promet je dolžna
Slovenskemu inštitutu za revizijo predložiti računovodske izkaze zavarovalnic v
roku 15 dni od dneva uveljavitve tega zakona.
(3) V poročilu Slovenski inštitut za revizijo ugotovi:
1.     
delež nenominiranega kapitala na izhodiščni dan, upoštevaje vrednosti
celotnega in nominiranega kapitala zavarovalnice, izkazane v otvoritveni
bilanci stanja zavarovalnice,
2.     
posamične spremembe deleža nenominiranega kapitala, do katerih je prišlo
zaradi razlogov iz drugega odstavka 3. člena ter 4. in 5. člena tega zakona,
3.     
v skladu z ugotovitvami iz 1. in 2. točke tega odstavka usklajeni delež
nenominiranega kapitala v celotnem kapitalu posamezne zavarovalnice na dan
zadnje spremembe.
(4) Na podlagi ugotovitev iz prejšnjega odstavka tega člena
Slovenski inštitut za revizijo v poročilu predlaga, ali naj se uskladitev
osnovnega kapitala z nenominiranim kapitalom izvede s povečanjem osnovnega
kapitala z izdajo novih delnic, ali pa naj se delnice znanih delničarjev združijo
in namesto njih izdajo nadomestne delnice. Slovenski inštitut za revizijo v
poročilu ugotovi tudi število in nominalno vrednost novih delnic, ki naj se
izdajo za povečanje osnovnega kapitala oziroma število in nominalno vrednost nadomestnih
delnic, s katerimi se zamenjajo delnice znanih delničarjev in novih delnic, ki
se izdajo za nenominirani kapital.
(5) Za zavarovalnice iz 1. do 4. točke drugega odstavka 1. člena
tega zakona izdela Slovenski inštitut za revizijo poleg poročila iz tretjega
odstavka še posebno poročilo o kapitalskih deležih v nenominiranem kapitalu, v
katerem ugotovi kapitalske deleže iz drugega, tretjega in petega odstavka 20. člena
in drugega odstavka 24. člena tega zakona ter število novih delnic, ki jih
zavarovalnica izda za navedene kapitalske deleže.
(6) Poročilo iz tretjega odstavka tega člena je Slovenski inštitut
za revizijo dolžan izdelati v roku 60 dni od dneva uveljavitve tega zakona,
poročilo iz petega odstavka tega člena pa v roku 60 dni od dneva prejema
podatkov iz drugega odstavka 10. člena tega zakona.
(7) Poročili iz tretjega in petega odstavka tega člena Slovenski
inštitut za revizijo vroči Vladi Republike Slovenije (v nadaljnjem besedilu:
vlada), zavarovalnici in skrbniku. Na poročilo lahko zavarovalnica, na katero
se poročilo nanaša, in skrbnik podata pisne pripombe v roku 15 dni od dneva vročitve.
Slovenski inštitut za revizijo izdela pisno mnenje do danih pripomb v 30 dneh od
dneva prejema pripomb, in ga vroči vladi, zavarovalnici in skrbniku.
(8) Poročili iz tretjega in petega odstavka tega člena, spremenjeni
predlog uskladitve osnovnega kapitala in mnenje Slovenskega inštituta za
revizijo niso upravne odločbe, ampak predlogi vladi za izdajo odločbe iz 11. člena
tega zakona. Zavarovalnica in skrbnik lahko ugotovitve iz navedenih listin
izpodbijata le s tožbo, s katero izpodbijata odločbi vlade iz prvega in drugega
odstavka 11. člena tega zakona. 
Obveznosti zavarovalnic pri zagotavljanju podatkov Slovenskega
inštituta za revizijo za pripravo in izvedbo odločbe vlade
10. člen
(1) Zavarovalnica je dolžna Slovenskemu inštitutu za revizijo
na podlagi njegove pisne zahteve posredovati dodatne podatke, ki jih ta
potrebuje za pripravo poročila iz tretjega odstavka prejšnjega člena.
(2) Zavarovalnica iz 1. do 4. točke drugega odstavka 1. člena
je dolžna v 30 dneh po uveljavitvi tega zakona posredovati Slovenskemu inštitutu
za revizijo in skrbniku podatke o premijah, ki so jih v razdobju 1 leta pred
izhodiščnim dnem plačale posamezne pravne in fizične osebe, ter firmo in naslov
pravne osebe in ime, priimek in naslov fizične osebe. Zavarovalnica je dolžna
te podatke sporočiti v pisni obliki ter v obliki elektronskega zapisa na način,
ki omogoča računalniško obdelavo.
(3) Na zahtevo Slovenskega inštituta za revizijo in/ali skrbnika
je zavarovalnica dolžna Slovenskemu inštitutu za revizijo ali osebi, ki jo on
določi, omogočiti dostop v svoje prostore, pregled vseh poslovnih knjig, spisov
in druge dokumentacije, ki se tičejo podatkov iz prvega in drugega odstavka
tega člena in Slovenskemu inštitutu za revizijo oziroma skrbniku na podlagi
pisne zahteve izročiti računalniške izpiske oziroma kopije evidenc oziroma
drugih poslovnih knjig in dokumentacije, ki se tičejo podatkov iz prvega
oziroma drugega odstavka tega člena.
(4) Slovenski inštitut za revizijo in skrbnik sta dolžna podatke,
ki jih sporoči zavarovalnica in so poslovna skrivnost, ustrezno varovati.
(5) Kolikor zavarovalnica in/ali njena uprava ne posreduje razpoložljivih
podatkov iz prvega odstavka tega člena in/ali ne izpolni zahteve iz tretjega
odstavka tega člena, se šteje, da ovira nadzor nad poslovanjem zavarovalnice in
ji Agencija za zavarovalni nadzor zaradi takšne kršitve lahko naloži odpravo kršitev
po postopku iz poglavja 16.6.3 ZZavar in ji lahko, če kljub odredbi podatkov ne
zagotovi v roku določenem z odredbo, izreče ukrepe iz poglavja 11.3. ZZavar.
Odločba vlade o uskladitvi kapitalskih razmerjih v
zavarovalnici
11. člen
(1) Po prejemu poročila iz tretjega odstavka 9. člena tega
zakona in morebitnega mnenja Slovenskega inštituta za revizijo, vlada na
predlog ministra, pristojnega za finance, z odločbo:
1.     
ugotovi delež nenominiranega kapitala na izhodiščni dan, vse spremembe
tega deleža po izhodiščnem dnevu in usklajeni delež tega kapitala na dan zadnje
spremembe,
2.     
ugotovi vrednost celotnega kapitala zavarovalnice na dan zadnje
spremembe,
3.     
odloči, ali se osnovni kapital zavarovalnice uskladi na podlagi 7. ali
8. člena tega zakona,
4.     
v skladu s 7. oziroma 8. členom tega zakona ugotovi znesek usklajenega
osnovnega kapitala, število delnic in nominalno vrednost delnic, na katerega je
razdeljen (v primeru več razredov tudi razred delnic), število novih delnic, ki
se izdajo za nenominirani kapital, ter število delnic, ki pripadajo znanim
delničarjem (v primeru več razredov tudi razred teh delnic).
(2) Vlada za zavarovalnice iz 1. do 4. točke drugega odstavka
1. člena tega zakona izda poleg odločbe iz prvega odstavka tega člena še
posebno odločbo, s katero na podlagi poročila Slovenskega inštituta za revizijo
iz petega odstavka 9. člena tega zakona določi kapitalske deleže iz drugega,
tretjega in petega odstavka 20. člena in drugega odstavka 24. člena tega zakona
ter število novih delnic, ki jih je zavarovalnica dolžna izdati za vsakega od
teh kapitalskih deležev.
(3) Odločbe vlade se objavijo v Uradnem listu Republike Slovenije.
(4) Zoper odločbo vlade iz prvega in drugega odstavka tega člena
ni pritožbe. Zavarovalnica lahko v imenu znanih delničarjev, skrbnik pa v imenu
lastninskih upravičencev, izpodbija odločbo vlade iz prvega in drugega odstavka
tega člena s tožbo po postopku o upravnem sporu. Zavarovalnica je dolžna
izpodbijati odločbo vlade, če to zahtevajo znani delničarji in če skupna
nominalna vrednost njihovih delnic predstavlja najmanj eno desetino osnovnega
kapitala ali najmanj 100 milijonov tolarjev.
(5) Šteje se, da je z dnem dokončnosti odločbe vlade iz
prvega odstavka tega člena, vložek za delnice, izdane za nenominirani kapital,
v celoti vplačan. S tem dnem prenehajo veljati morebitne določbe statuta
zavarovalnice, ki omejujejo glasovalne pravice novih delničarjev, ki pridobijo
delnice po tem zakonu. Morebitne določbe statuta, s katerimi je omejena
prenosljivost delnic, ne veljajo za nove delnice.
(6) V primeru povečanja osnovnega kapitala po 1. januarju 2001
vlada z odločbo iz prvega odstavka tega člena ugotovi tudi osnovni kapital in število
vseh delnic na dan izdaje odločbe, pri čemer število vseh delnic zavarovalnice določi
tako, da število delnic na dan zadnje spremembe, ki pripadajo znanim delničarjem,
poveča za enak delež, kot ga predstavljajo delnice izdane zaradi povečanja
osnovnega kapitala proti vsem delnicam zavarovalnice, vpisanim v sodni register
pred povečanjem.
Predlog za vpis pravnih posledic lastninjenja nenominiranega
kapitala v sodni register
12. člen
(1) Uprava zavarovalnice mora vložiti predlog za vpis pravnih
posledic lastninjenja nenominiranega kapitala v sodni register v 15 dneh po vročitvi
dokončne odločbe vlade iz prvega odstavka 11. člena tega zakona.
(2) Ne glede na določbe ZGD in predpisov, ki urejajo vpis v
sodni register, se predlogu iz prvega odstavka tega člena priloži le odločbo
vlade iz prvega odstavka 11. člena, v primeru iz 18. člena tega zakona pa tudi
dokazilo o vplačilu povečanega osnovnega kapitala.
(3) Kadar se uskladitev opravi s povečanjem osnovnega kapitala
po 7. členu tega zakona, mora uprava zavarovalnice hkrati predlagati tudi vpis
povečanja osnovnega kapitala v sodni register.
(4) Kolikor uprava zavarovalnice v roku iz prvega odstavka tega
člena ne predlaga vpisa pravnih posledic lastninjenja nenominiranega kapitala
oziroma povečanja osnovnega kapitala v sodni register, predlaga vpis skrbnik.
Vpis pravnih posledic lastninjenja nenominiranega kapitala
v sodni register
13. člen
(1) Kadar je z odločbo vlade iz prvega odstavka 11. člena
tega zakona naložena uskladitev nenominiranega kapitala iz 7. člena tega
zakona, sodišče v sodni register vpiše, da se lastninjenje nenominiranega
kapitala opravi s povečanjem osnovnega kapitala in hkrati vpiše povečanje osnovnega
kapitala.
(2) Kadar je z odločbo vlade iz prvega odstavka 11. člena
določena uskladitev nenominiranega kapitala z združitvijo delnic iz 8. člena
tega zakona, sodišče v sodni register vpiše, da se lastninjenje nenominiranega
kapitala opravi z združitvijo delnic in navede razmerje, po katerem se delnice
združijo in o tem izda poseben sklep.
(3) Sodišče je dolžno odločiti o vpisu pravnih posledic lastninjenja
nenominiranega kapitala v sodni register v roku 30 dni od dneva prejema
predloga za vpis.
Izdaja oziroma združitev delnic
14. člen
(1) Kadar je z odločbo vlade iz prvega odstavka 11. člena kot
način uskladitve določena uskladitev s povečanjem osnovnega kapitala, mora
uprava zavarovalnice v 15 dneh po prejemu sklepa o vpisu pravnih posledic
lastninjenja v sodni register Klirinško depotni družbi izdati nalog za izdajo
novih delnic in vpis teh delnic na registrski račun skrbnika.
(2) Kadar je z odločbo vlade iz prvega odstavka 11. člena
tega zakona kot način uskladitve določena uskladitev z združitvijo delnic, mora
uprava zavarovalnice v 15 dneh po prejemu sklepa o vpisu pravnih posledic
lastninjenja v sodni register Klirinško depotni družbi izdati nalog za združitev
in zamenjavo delnic znanih delničarjev in nalog za izdajo novih delnic ter
prenos teh delnic na skrbnika.
(3) V primeru iz drugega odstavka tega člena Klirinško depotna
družba vpiše v CRVP na novo izdane delnice ter hkrati izbriše delnice, ki se
zaradi združitve razveljavijo.
(4) Kolikor uprava zavarovalnice v roku iz prvega oziroma drugega
odstavka tega člena Klirinško depotni družbi ne izda naloga iz prvega oziroma
drugega odstavka tega člena, izda te naloge skrbnik.
Pravica znanih delničarjev do izstopa
15. člen
(1) Znani delničarji, ki so pridobili delnice zavarovalnice na
podlagi vplačila vložka ob ustanovitvi oziroma ob povečanju osnovnega kapitala
zavarovalnice, ter znani delničarji, ki so pridobili te delnice v nadaljnjem
prometu, lahko v šestih mesecih od objave odločbe vlade iz prvega odstavka 11. člena
tega zakona v Uradnem listu Republike Slovenije zahtevajo, da zavarovalnica
prevzame njihove delnice proti plačilu denarne odpravnine.
(2) Denarno odpravnino predstavlja znesek, ki je enak nominalni
vrednosti vplačanega vložka ob izdaji delnice na podlagi povečanja osnovnega
kapitala, povečanega za obresti, ki so jih poslovne banke priznavale na vloge
nad enim letom, za obdobje od dneva vplačila vložka do dneva vložitve zahtevka
za prevzem delnic, zmanjšan za vse izplačane dividende, ki se obrestujejo na
enak način kot vplačani vložki.
(3) Denarno odpravnino mora plačati zavarovalnica delničarju
v roku 3 let od dneva zahtevka.
(4) Delnice, ki jih zavarovalnica pridobi po tem členu, imajo
značaj lastnih delnic in se umaknejo v 30 dneh po pridobitvi zadnje od delnic.
(5) Za zmanjšanje osnovnega kapitala za nominalni znesek umaknjenih
delnic ni potreben skupščinski sklep. Ne uporablja se določba 350. člena ZGD.
(6) Za potrebno uskladitev statuta v tem delu je pooblaščen
nadzorni svet zavarovalnice.
(7) Zavarovalnica lahko hkrati z zmanjšanjem osnovnega kapitala
po tem členu izvede tudi povečanje osnovnega kapitala v višini obveznosti za
plačilo prevzetih delnic.
(8) Zavarovalnica je dolžna skrbniku poslati sklep nadzornega
sveta o zmanjšanju in/ali povečanju osnovnega kapitala, spremembe statuta in čistopis
statuta ter seznam znanih delničarjev, ki so uveljavili pravico iz tega člena
ter število njihovih delnic. Skrbnik ima pravico do vpogleda v vse poslovne
listine zavarovalnice, ki se tičejo uveljavitve pravic iz tega člena. Če
zavarovalnica skrbniku odkloni vpogled v navedene listine, se šteje da ovira
nadzor nad poslovanjem zavarovalnice in se ji lahko naložijo ukrepi nadzora po
petem odstavku 10. člena tega zakona.
III. SKRBNIK IN PRENOS V UPRAVLJANJE
Prenos delnic, izdanih za nenominirani kapital zavarovalnic,
na skrbnika
16. člen
(1) Skrbnik od dneva dokončnosti odločbe vlade iz prvega
odstavka 11. člena tega zakona do dneva prenosa novih delnic lastninskim upravičencem,
varuje interese in koristi lastninskih upravičencev ter uresničuje pravice iz
novih delnic v njihovo korist. Skrbnik je pri tem dolžan ravnati s skrbnostjo
dobrega gospodarja in uresničevati pooblastila iz tega zakona ter gospodariti z
izplačanimi dividendami iz novih delnic in morebitnimi drugimi izplačili na
podlagi novih delnic v izključno korist upravičencev do lastninjenja.
Lastninski upravičenci so dolžni v sorazmerju s pridobljenimi novimi delnicami
skrbniku povrniti stroške, nastale pri izpolnjevanju skrbniških pooblastil.
(2) Skrbnik se v CRVP vpiše kot imetnik novih delnic, vendar
z novimi delnicami, izdanimi za nenominirani kapital, ne sme razpolagati tj.
odtujiti ali obremeniti s katerokoli pravico v korist tretje osebe. Prepoved
razpolaganja se na predlog zavarovalnice vpiše v CRVP.
(3) Prepoved razpolaganja in obremenitev iz drugega odstavka
tega člena velja, dokler skrbnik novih delnic ne prenese upravičencem oziroma
dokler Odškodninska družba sama na podlagi pravnomočne odločbe vlade ne postane
dokončni lastnik delnic.
(4) Višino stroškov, do katerih je upravičen skrbnik ter način
poplačila teh stroškov, predpiše vlada v roku 30 dni od uveljavitve tega
zakona.
Prva skupščina
17. člen
(1) Uprava zavarovalnice je dolžna sklicati prvo skupščino zavarovalnice
najkasneje v roku 30 dni po vpisu pravnih posledic lastninskega preoblikovanja
v sodni register. V objavi dnevnega reda morata uprava in nadzorni svet podati predlog
za sprejem sklepa o določitvi prečiščenega besedila statuta skladno z vsebino odločbe
vlade iz prvega odstavka 11. člena tega zakona. Kadar ta zakon ne določa drugače,
se za sklic prve skupščine uporabljajo določbe ZGD o sklicu skupščine.
(2) Uprava zavarovalnice mora v roku 12 dni po objavi sklica
prve skupščine skrbniku sporočiti vse, kar mora uprava po 287. členu ZGD sporočiti
finančnim organizacijam in združenjem delničarjev ter sporočilu priložiti še:
prečiščeno besedilo predloga statuta zavarovalnice, morebitni poslovnik skupščine
in poslovnik nadzornega sveta.
(3) Skrbnik lahko, ne glede na višino deleža nenominiranega kapitala,
za katerega so bile izdane nove delnice zavarovalnice, v roku 7 dni po prejemu
sporočila iz drugega odstavka tega člena poda predloge sklepov, o katerih naj poleg
tistih, navedenih v objavi dnevnega reda (dopolnilni predlogi), sklepa skupščina.
Uprava je dolžna dopolnilne predloge objaviti v roku 7 dni od prejema, sicer
jih v nadaljnjih 7 dneh objavi skrbnik. 
(4) Če uprava ne skliče prve skupščine v roku iz prvega odstavka
tega člena, jo v nadaljnjem roku 15 dni, ne glede na višino deleža
nenominiranega kapitala v celotnem kapitalu zavarovalnice, skliče skrbnik.
Skrbnik za sklic ne potrebuje pooblastila sodišča iz tretjega odstavka 284. člena
ZGD.
(5) Če prva skupščina ni sklicana v roku iz prvega odstavka
tega člena, se od dneva izteka tega roka do dneva, ko prva skupščina v skladu z
odločbo vlade iz prvega odstavka 11. člena tega zakona sprejme spremembe
statuta, za vsa vprašanja v zvezi s pravnimi razmerji med družbo in delničarji,
organi zavarovalnice kot delniške družbe oziroma upravljanjem delniške družbe,
spremembami statuta in povečanjem oziroma zmanjšanjem osnovnega kapitala, ničnostjo
in izpodbojnostjo sklepov skupščine ter prenehanjem družbe, ne uporablja statut
zavarovalnice, ampak se neposredno uporabljajo določbe ZGD.
(6) Ne glede na 265. člen ZGD mandat članov nadzornega sveta
preneha z dnem prve skupščine.
(7) Če je bila skupščina sklicana v nasprotju z določili iz prvega
odstavka tega člena in če uprava skrbnika ne obvesti o sklicu skupščine v
skladu z drugim odstavkom tega člena ali je bila glasovalna pravica delničarjev
omejena v nasprotju s petim odstavkom 11. člena tega zakona, so vsi sklepi skupščine,
ne glede na določbe ZGD o ničnosti in izpodbojnosti sklepov skupščine, nični.
(8) Prva skupščina zavarovalnice mora v skladu s prvim odstavkom
67. člena zakona o prevzemih (Uradni list RS, št. 47/97) imenovati posebnega
revizorja zaradi preveritve vodenja posameznih poslov zavarovalnic od 1.
januarja 1990 dalje. Pri preveritvi vodenja posameznih poslov je revizor dolžan
upoštevati vse ugotovitve iz poročil Agencije Republike Slovenije za
revidiranje lastninskega preoblikovanja podjetij. Pri imenovanju in izvedbi
posebne revizije in uveljavljanje odškodninskih zahtevkov se smiselno
uporabljajo določila 67. do 73. člena zakona o prevzemih. Določbe tega odstavka
ne veljajo za zavarovalnice, za katere se uporablja 22. člen tega zakona.
IV. ZAČASNA UREDITEV POVEČANJA OSNOVNEGA KAPITALA V
ZAVAROVALNICAH
Upravičenje skrbnika
18. člen
(1) Določbe tega člena se nanašajo na povečanja osnovnega
kapitala zavarovalnice, o katerih je skupščina zavarovalnice odločila po 1.
januarju 2001 in/ali bo o njih odločila do dokončnosti odločbe vlade iz prvega
odstavka 11. člena tega zakona.
(2) V primeru iz prvega odstavka tega člena ima skrbnik pravico,
da proti vplačilu denarnega vložka prevzame sorazmerni delež povečanega
osnovnega kapitala zavarovalnice, ki ustreza deležu usklajenega nenominiranega
kapitala v celotnem kapitalu na dan zadnje spremembe. Skrbnik je dolžan vplačati
v zavarovalnico denarni vložek in prevzeti nove delnice po enaki ceni, kot jih
vplačajo upravičenci vsake predhodno izvedene dokapitalizacije, revalorizirani
z indeksom cen življenjskih potrebščin za čas od prvotnega vplačila do dneva,
ko vložek vplača skrbnik. Upravičenci imajo pravico, da v sorazmerju s številom
novih delnic, ki jih pridobijo na podlagi drugega odstavka 20. člena in četrtega
odstavka 21. člena tega zakona, od skrbnika prevzamejo delnice proti vplačilu
zneska, ki ga je za delnico vplačal skrbnik, povečanega za stroške
financiranja. Upravičenci uveljavijo pravico do prevzema delnic po tem odstavku
po postopku iz 26. do 30. člena tega zakona.
(3) Skrbnikova pravica iz drugega odstavka 18. člena tega
zakona se izvrši tako, da se ne glede na določbe ZGD osnovni kapital
zavarovalnice najprej zmanjša in takoj nato poveča za toliko, kolikor je
potrebno, da skrbnik v osnovnem kapitalu zavarovalnice pridobi takšen delež,
kot ga ima na dan zadnje spremembe.
(4) Iz naslova zmanjšanja osnovnega kapitala pridobi vsak
delničar po stanju delniške knjige na dan dokončnosti odločbe vlade iz prvega
odstavka 11. člena tega zakona terjatev do zavarovalnice. Terjatev delničarja
se izračuna tako, da se celotna emisijska vrednost povečanja osnovnega kapitala
pomnoži z usklajenim deležem nenominiranega kapitala. Tako dobljeni znesek se
pomnoži z deležem delnic, ki jih ima posamezni znani delničar v vseh delnicah,
ki pripadajo znanim delničarjem na dan izdaje odločbe vlade. Skrbnik je dolžan
v roku 30 dni od dokončnosti odločbe vlade iz prvega odstavka 11. člena tega
zakona vplačati tolarsko protivrednost iz naslova povečanja osnovnega kapitala,
ki je enaka seštevku terjatev vseh delničarjev. Vlada v odločbi iz prvega
odstavka 11. člena tega zakona ob smiselni uporabi določb ZGD določi vse
elemente povečanja in zmanjšanja osnovnega kapitala. Odločba vlade nadomesti ustrezen
sklep skupščine zavarovalnice.
(5) Obvezna točka dnevnega reda prve skupščine zavarovalnice po
tem zakonu je sklepanje o morebitnem povečanju osnovnega kapitala
zavarovalnice. Predlog višine povečanja osnovnega kapitala pripravi uprava
zavarovalnice. Če skupščina zavarovalnice sprejme sklep o povečanju osnovnega
kapitala, se obveznost plačila denarnega vložka posameznega znanega delničarja
pobota z njegovo terjatvijo do zavarovalnice iz naslova zmanjšanja osnovnega
kapitala. Preostanek terjatve je zavarovalnica dolžna delničarju izplačati
revalorizirano z indeksom cen življenjskih potrebščin v roku 30 dni od izteka
roka za vplačilo povečanja osnovnega kapitala.
(6) Zavarovalnica delničarju, ki pri povečanju osnovnega kapitala
ne sodeluje, izplača celotno njegovo terjatev iz naslova zmanjšanja osnovnega
kapitala, revalorizirano z indeksom cen življenjskih potrebščin v roku 30 dni
od izteka roka za vplačilo osnovnega kapitala.
(7) Če skupščina predlagano povečanje osnovnega kapitala
zavrne, je zavarovalnica dolžna delničarjem izplačati njihove terjatve iz
naslova zmanjšanja osnovnega kapitala, revalorizirane z indeksom cen življenjskih
potrebščin, v roku 30 dni od sklepa skupščine.
(8) Skrbnik pravico iz drugega odstavka tega člena uveljavi
najkasneje v roku 30 dni od dokončnosti odločbe vlade iz prvega odstavka 11. člena
tega zakona in to pisno sporoči vladi. Vlada skrbnikovo zahtevo posreduje
Slovenskemu inštitutu za revizijo, ki v roku 15 dni od prejema zahteve, ob
smiselni uporabi določb 9. in 11. člena tega zakona, izdela dopolnilno poročilo.
Po prejemu dopolnilnega poročila Slovenskega inštituta za revizijo vlada na
predlog ministra, pristojnega za finance, izda odločbo iz prvega odstavka 11. člena
tega zakona, oziroma v primeru, da je to že izdala, dopolnilno odločbo, s
katero dopolni prvotno odločbo iz 11. člena tega zakona in posebej določi povečani
osnovni kapital, nominalno vrednost in število dodatnih delnic, izdanih za povečanje
osnovnega kapitala ter ugotovi njihovo ceno.
(9) Za postopek izvedbe povečanja osnovnega kapitala po tem členu
se smiselno uporabljajo določbe 9. do 14. člena tega zakona.
(10) Skrbnik je dolžan v celoti vplačati denarni vložek za
prevzem delnic iz povečanja osnovnega kapitala po tem členu v roku 90 dni od
dokončnosti odločbe vlade, s katero je to povečanje ugotovljeno, sicer odločba
v delu, s katerim je določeno povečanje osnovnega kapitala, izgubi veljavo.
V. DOLOČITEV UPRAVIČENCEV DO LASTNINJENJA ZA NENOMINIRANI
KAPITAL
Upravičenci do lastninjenja
19. člen
(1) Upravičenci do lastninjenja nenominiranega kapitala in do
pridobitve delnic, izdanih za nenominirani kapital zavarovalnic, so:
1.     
zavarovanci - pravne osebe, iz drugega odstavka 20. člena tega zakona,
ki imajo ob uveljavitvi tega zakona sedež v Republiki Sloveniji, 
2.     
Kapitalska družba,
3.     
Odškodninska družba.
Podlaga za določitev pričakovanih upravičenj v
posamezni zavarovalnici
20. člen
(1) Nenominirani kapital zavarovalnice iz 1. do 4. točke drugega
odstavka 1. člena tega zakona se razdeli na dva deleža. Deleža se določita v
razmerju med vsemi premijami, ki so jih v času enega leta pred izhodiščnim dnem
vplačale pravne osebe in vsemi premijami, ki so jih v tem obdobju vplačale fizične
osebe.
(2) Upravičenci do delnic, izdanih za delež nenominiranega kapitala,
ki ustreza deležu premij, ki so jih plačale pravne osebe v obdobju iz prvega
odstavka tega člena, v znesku vseh v navedenem obdobju vplačanih premij, so pravne
osebe, ki so plačale premijo v obdobju iz prvega odstavka tega člena. Upravičenci
niso osebe iz drugega odstavka 24. člena.
(3) Upravičenec do delnic, izdanih za delež nenominiranega kapitala,
ki ustreza deležu premij, ki so jih v obdobju iz prvega odstavka tega člena plačale
fizične osebe, v znesku vseh v navedenem obdobju plačanih premij, je Kapitalska
družba.
(4) Ne glede na čas vplačila se šteje, da so bile v obdobju
iz prvega odstavka tega člena plačane vse tiste premije, ki so bile pravočasno plačane
v skladu z določbami police, ki je veljala v navedenem obdobju ali njegovem
delu.
(5) Če zavarovalnica iz prvega odstavka tega člena ne razpolaga
s podatki o zavarovancih pravnih osebah ter o premijah, ki jih je posamezni
zavarovanec plačal v letu pred izhodiščnim dnem, pridobi delnice s pravnomočnostjo
odločbe vlade iz drugega odstavka 11. člena tega zakona Odškodninska družba.
(6) Besedilo tega člena ter 23. do 28. člen, prvi, drugi in
tretji odstavek 29. člena ter 30. člen tega zakona ne veljajo za
pozavarovalnico iz 6. točke drugega odstavka 1. člena, zavarovalnico iz 5. točke
drugega odstavka 1. člena ter zavarovalnice iz 22. člena tega zakona.
Pravica Odškodninske in Kapitalske družbe do dokončnega
prevzema novih delnic
21. člen
(1) Odškodninska družba z dnem pravnomočnosti odločbe vlade
iz prvega odstavka 11. člena tega zakona postane dokončni imetnik novih delnic:
-       
pozavarovalnice iz 6. točke in zavarovalnice iz 5. točke drugega
odstavka 1. člena tega zakona,
-       
zavarovalnic iz 22. člena tega zakona.
(2) Odškodninska družba z dnem pravnomočnosti odločbe vlade
iz drugega odstavka 11. člena tega zakona postane dokončni imetnik novih delnic
iz petega odstavka 20. člena ter drugega odstavka 24. člena tega zakona.
(3) Z dnem izteka rokov iz 29. člena postane Slovenska odškodninska
družba dokončni lastnik tistih delnic, ki jih upravičenci po tem zakonu niso
odkupili.
(4) Z dnem pravnomočnosti odločbe vlade iz drugega odstavka
11. člena tega zakona pridobi Kapitalska družba pravico do prevzema novih
delnic zavarovalnice iz tretjega odstavka prejšnjega člena tega zakona.
(5) Skrbnik je dolžan v roku 15 dni od dneva, ko postane odločba
vlade iz drugega odstavka 11. člena tega zakona pravnomočna, nove delnice, ki
ustrezajo deležu nenominiranega kapitala iz tretjega odstavka 20. člena tega zakona,
prenesti v last Kapitalske družbe.
(6) V roku 12 mesecev od uveljavitve tega zakona se s posebnim
zakonom določijo kriteriji, po katerih bodo fizične osebe upravičene do delnic
zavarovalnice, pokojninskih bonov ali police pokojninskega zavarovanja.
(7) Do uveljavitve zakona iz prejšnjega odstavka Kapitalska družba
z delnicami zavarovalnic, ki jih je prejela po tem zakonu, ne more razpolagati.
Posebno pravilo
22. člen
(1) V zavarovalnicah, v katerih je delež nenominiranega kapitala
v celotnem kapitalu zavarovalnice enak ali manjši od petih odstotkov, se
razdelitev na podlagi vplačanih premij, ne izvede.
(2) Za zavarovalnice iz prvega odstavka tega člena ne veljajo
določila 15. člena tega zakona.
VI. PRENOS DELNIC NA UPRAVIČENCE DO LASTNINJENJA DELNIC
ZAVAROVALNIC
Določitev pričakovanih upravičenj posameznega zavarovanca
23. člen
(1) Pri določitvi upravičencev za lastninjenje nenominiranega
kapitala zavarovalnice iz 1. do 4. točke drugega odstavka 1. člena tega zakona
se upoštevajo premije iz drugega odstavka 20. člena, plačane za zavarovanja,
sklenjena v naslednjih območnih skupnostih oziroma skupnosti temeljnih rizičnih
skupnostih, združenih v Zavarovalni skupnosti Triglav n.sol.o.:
1.     
v Skupnosti temeljnih rizičnih skupnosti Koper n.sol.o. - pri določitvi
upravičencev za nenominirani kapital v Zavarovalnici Adriatic d.d. Koper, 
2.     
v Območni skupnosti Maribor n.sol.o. - pri določitvi upravičencev za
nenominirani kapital v Zavarovalnici Maribor d.d. Maribor,
3.     
v Dolenjski skupnosti temeljnih rizičnih skupnosti n.sol.o. - pri določitvi
upravičencev za nenominirani kapital v Zavarovalnici Tilia d.d. Novo mesto,
4.     
v ostalih območnih skupnostih in skupnostih temeljnih rizičnih skupnosti
- pri določitvi upravičencev za nenominirani kapital v Zavarovalnici Triglav
d.d. Ljubljana.
(2) Število novih delnic, ki je predmet upravičenja
posameznega zavarovanca-pravne osebe, se določi v celem številu, ki ustreza
deležu vseh z njegove strani vplačanih premij v obdobju enega leta pred izhodiščnim
dnem v vrednosti vseh premij, ki so jih vplačale pravne osebe – zavarovanci v
navedenem obdobju. Število novih delnic, ki jih pridobi posamezna pravna oseba
na podlagi premij, vplačanih v enem letu pred izhodiščnim dnem uskladitve, se
ugotovi tako, da se ugotovijo zneski premije, ki jo je pravna oseba plačala v
navedenem obdobju. Ti zneski se revalorizirajo z indeksom cen na malo do izhodiščnega
dneva. Število vseh delnic, izdanih za delež nenominiranega kapitala iz drugega
odstavka 20. člena tega zakona se nato pomnoži z deležem, ki ga predstavlja seštevek
vseh revaloriziranih premij, ki jih je plačala v navedenem razdobju pravna
oseba, v vrednosti vseh revaloriziranih premij, ki so jih v navedenem razdobju
plačale vse pravne osebe.
(3) Če izid izračuna števila delnic, ki ustrezajo deležu posameznega
upravičenca do delnic v kapitalu zavarovalnice, ni celo število, pridobi upravičenec
pravico do prvega nižjega celega števila delnic. Delnice iz drugega odstavka tega
člena v številu, ki je enako seštevku razlik nad celim številom iz prejšnjega
stavka, pa se prenesejo v last Odškodninske družbe. To pravilo se upošteva pri
vseh izračunih števila novih delnic po tem zakonu.
Odplačni in neodplačni način uresničitve pravice zavarovancev
- pravnih oseb do pridobitve novih delnic zavarovalnice
24. člen
(1) Pravne osebe - zavarovanci iz drugega odstavka prejšnjega
člena tega zakona, ki so gospodarske družbe in so se lastninsko preoblikovale
po zakonu o družbenem kapitalu, zakonu o lastninskem preoblikovanju podjetij,
zakonu o zadrugah, zakonu o gospodarskih javnih službah, zakonu o privatizaciji
pravnih oseb v lasti Sklada Republike Slovenije za razvoj in obveznostih
Agencije Republike Slovenije za prestrukturiranje in privatizacijo ter zakonu o
zaključku lastninjenja in privatizaciji pravnih oseb v lasti Slovenske razvojne
družbe oziroma drugega zakona ter gospodarske družbe, v katerih so imele
navedene družbe kapitalski delež, lahko uveljavijo zahtevek za pridobitev novih
delnic zavarovalnice le proti denarnemu plačilu.
(2) Na podlagi premij, ki so jih plačale osebe, ki so bile osebe
javnega prava (država in državni organi, agencije, javni zavodi, javni skladi,
javna podjetja, oziroma, ki so opravljali dejavnost posebnega družbenega
pomena), in niso osebe iz prvega odstavka tega člena, pridobi nove delnice Odškodninska
družba.
(3) Na pravne osebe - zavarovance iz drugega odstavka 20. člena
tega zakona, ki niso bili zavezani k lastninskemu preoblikovanju po zakonih iz
prvega odstavka tega člena in niso osebe iz drugega odstavka tega člena,
prenese skrbnik nove delnice zavarovalnice brezplačno. Preden skrbnik prenese
delnice v last upravičenca, je ta dolžan skrbniku plačati stroške upravljanja z
delnicami v višini, ki ustreza številu novih delnic, ki jih ta upravičenec
pridobi v skladu s tem zakonom, v razmerju do celotnega števila novih delnic. Znesek
stroškov se v primeru, ko so bile za delnice izplačane dividende oziroma druge
koristi, do višine dividend oziroma koristi, pobota.
(4) Cena delnice zavarovalnice za odkup po prvem odstavku
tega člena se določi na podlagi ocenitve vrednosti zavarovalnice na dan 1.
januarja 2001. Cenitev zavarovalnice izvede ocenjevalec, ki ga izbere skrbnik
izmed priznanih mednarodnih podjetij za ocenjevanje vrednosti zavarovalnic. Cena
delnice iz cenitve se revalorizira z indeksom cen življenjskih potrebščin od
dneva cenitve do dneva plačila. Stroški cenitve predstavljajo stroške, nastale
pri izvajanju skrbniških pooblastil iz prvega odstavka 15. člena tega zakona. Poleg
cene je dolžan upravičenec skrbniku plačati tudi stroške izvajanja skrbniških
pooblastil v višini, ki ustreza številu novih delnic, ki jih odkupi posamezni
upravičenec, v razmerju do celotnega števila novih delnic. Znesek stroškov se v
primeru, ko so bile za delnice izplačane dividende oziroma druge koristi, do višine
dividend oziroma koristi pobota.
(5) Kupnina za delnice iz prvega odstavka tega člena pripada
Republiki Sloveniji. Skrbnik je dolžan znesek kupnine, ki jo je prejel v
posameznem koledarskem četrtletju, nakazati v proračun Republike Slovenije v 15
dneh po izteku tega četrtletja.
25. člen
Pravna oseba - zavarovanec iz drugega odstavka 20. člena tega
zakona, uveljavi pričakovano upravičenje tako, da v skladu z 19., 20., 23., 24.
ter 26. do 30. členom tega zakona vloži pisno zahtevo pri skrbniku. Skrbnik na podlagi
navedenih določb tega zakona odloči o zahtevi.
Poziv skrbnika na vložitev zahtevkov za pridobitev delnic
26. člen
(1) Skrbnik v roku 30 dni od dneva, ko so nanj prenešene nove
delnice zavarovalnice iz 1. do 4. točke drugega odstavka 1. člena tega zakona,
v Uradnem listu Republike Slovenije objavi poziv upravičencem naj pri njem vložijo
zahteve za pridobitev delnic.
(2) Skrbnik v pozivu iz prejšnjega odstavka navede:
1.     
firmo, sedež in naslov zavarovalnice,
2.     
višino njenega osnovnega kapitala po povečanju oziroma spremembi v
skladu s tem zakonom, oziroma v primerih, ko se uskladitev kapitalskih deležev
nenominiranega in nominiranega kapitala ne izvede s povečanjem osnovnega kapitala,
število novih delnic in število vseh delnic po uskladitvi, število delnic
prenesenih na skrbnika v skladu z drugim odstavkom 16. člena tega zakona,
3.     
nominalno vrednost ene delnice zavarovalnice,
4.     
razdobje plačevanja premij, ki se upošteva v skladu s prvim oziroma četrtim
odstavkom 20. člena tega zakona, 
5.     
znesek premij, ki v vsakem poslovnem letu v navedenem razdobju
zagotavlja eno delnico zavarovalnice,
6.     
ceno delnice kot izhaja iz ocenitve zavarovalnice iz četrtega odstavka
24. člena tega zakona,
7.     
rok za vložitev zahtevka in naslov skrbnika, na katerega naj upravičenci
vložijo zahtevek.
Uveljavljanje zahtevkov za prevzem delnic
27. člen
(1) Zahtevke za prenos delnic v last upravičenca do lastninjenja
iz drugega odstavka 20. člena tega zakona, so dolžni upravičenci vložiti v roku
šest mesecev od dneva, ko skrbnik v Uradnem listu Republike Slovenije objavi
poziv iz prejšnjega člena. Z iztekom tega roka zahtevka ni možno več vložiti.
(2) O zahtevkih upravičencev je dolžan skrbnik odločiti v šestih
mesecih po izteku roka iz prvega odstavka tega člena, vendar ne pred pravnomočnostjo
odločbe vlade iz drugega odstavka 11. člena tega zakona.
Dokazne listine
28. člen
(1) Zahtevku iz prejšnjega člena tega zakona mora pravna
oseba - zavarovanec priložiti zavarovalne police za obdobje, za katerega v
skladu s tem zakonom uveljavlja svoj zahtevek ter dokazila o plačilu premije
ali kopijo potrdila zavarovalnice o obstoju in veljavnosti teh polic ter znesku
na podlagi teh polic vplačanih premij, datumu vplačila in razdobju, za katerega
so bile plačane.
(2) Izvirna potrdila iz prejšnjega odstavka predloži
zavarovalnica neposredno skrbniku.
(3) Zahtevek lahko uveljavi tudi univerzalni pravni naslednik
upravičenca v primerih spojitve, pripojitve ali razdelitve upravičenca, ki mora
v tem primeru zahtevku priložiti poleg navedenih listin še javno listino o
pravnem nasledstvu (registrski izpis).
Prenos delnic upravičencem
29. člen
(1) Upravičenci iz drugega odstavka 20. člena tega zakona s
pravnomočnostjo odločbe skrbnika, s katero je ugodeno njihovemu zahtevku,
pridobijo terjatev do skrbnika na izročitev delnic, ki so predmet njihovega
zahtevka.
(2) Upravičenec iz prvega odstavka 24. člena tega zakona mora
nove delnice zavarovalnice iz pravnomočne odločbe odkupiti najkasneje v roku
enega leta po pravnomočnosti odločbe, sicer njegova terjatev iz prejšnjega
odstavka ugasne. Skrbnik prenese delnice zavarovalnice na upravičenca iz prvega
odstavka 24. člena tega zakona v roku 15 dni potem, ko prejme plačilo za nove
delnice zavarovalnice in plačilo stroškov iz četrtega odstavka 24. člena tega
zakona. Istočasno prenese skrbnik na upravičenca tudi vse koristi, ki so
nastale z upravljanjem delnic zavarovalnice, ki so predmet prenosa. Prenos
delnic in koristi ter plačilo stroškov uredita skrbnik in upravičenec s posebno
pogodbo.
(3) Skrbnik prenese delnice zavarovalnice na upravičenca iz
tretjega odstavka 24. člena tega zakona v roku 15 dni po pravnomočnosti odločbe,
s katero je ugodeno njihovemu zahtevku in plačilu stroškov izvajanja skrbniških
pooblastil.
(4) Pravica do prevzema novih delnic zavarovalnice, ki jih Odškodninska
družba kot skrbnik ni prenesla v skladu s prejšnjimi odstavki tega člena
oziroma jih je pridobila po prvem in drugem odstavku 21. člena tega zakona,
skupaj s koristmi od gospodarjenja, ki presegajo stroške upravljanja, preide na
Odškodninsko družbo. Odškodninska družba pridobi pravico do prevzema delnic iz
drugega odstavka 20. člena tega zakona, ki niso bile predmet zahtevka,
naslednji dan po izteku roka za uveljavitev zahtevka. Pravico do delnic, ki so
bile predmet zahtevka iz drugega odstavka tega člena, ki mu je bilo dokončno
ugodeno, pa niso plačane, pridobi Odškodninska družba z iztekom roka za plačilo,
pravico do pridobitve delnic, ki so predmet zahtevka iz drugega in tretjega
odstavka tega člena, ki je bil zavrnjen, pa pridobi Odškodninska družba z dnem
pravnomočnosti odločbe, s katero je bil zahtevek zavrnjen.
Odločanje o zahtevku
30. člen
O zahtevku odloča skrbnik v upravnem postopku po zakonu o
splošnem upravnem postopku. O pritožbi zoper določbo o zavrnitvi zahtevka ali
sklepa odloča minister, pristojen za finance. Upravičenec ali skrbnik, ki ni
zadovoljen z odločbo ministra, pristojnega za finance, lahko odločbo izpodbija s
tožbo po zakonu o upravnem sporu.
VII. KONČNA DOLOČBA
Veljavnost zakona
31. člen
Ta zakon začne veljati osmi dan po objavi v Uradnem listu
Republike Slovenije.
Št. 300-01/94-17/10
Ljubljana, dne 7. maja 2002.
Predsednik
Državnega zbora
Republike Slovenije
Borut Pahor l. r.