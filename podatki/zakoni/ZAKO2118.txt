1. člen
Republika Slovenija daje poroštvo za obveznosti
Družbe za avtoceste v Republiki Sloveniji d.d. (v nadaljnjem besedilu: DARS
d.d.) iz naslova kredita, ki ga ta najame pri banki Kreditanstalt für
Wiederaufbau za realizacijo gradnje avtocestnih odsekov iz nacionalnega
programa izgradnje avtocest v Republiki Sloveniji, in sicer avtocestnih odsekov
Vransko–Blagovica, Blagovica–Šentjakob, Pesnica–Slivnica, obvoznica Lendava,
Kozina–Klanec in Višnja Gora–Bič, v višini 85 mio EUR glavnice s pripadajočimi
obrestmi in stroški kredita pod naslednjimi pogoji:
-       
znesek kredita se lahko črpa v več delih, do vključno 30. 6. 2001,
-       
valuta črpanja je EUR,
-       
rok odplačila je 18 let, z vključenim sedemletnim moratorijem na vračilo
glavnice od dneva podpisa pogodbe,
-       
glavnica se odplačuje v 22 polletnih obrokih, s prvim obrokom 30. 12.
2006,
-       
obresti so plačljive polletno na enake datume kot glavnica, in sicer
vsakega 30. 6. in 30. 12. v letu,
-       
obresti se obračunavajo v višini EURIBOR, povečane za obrestno maržo, ki
je odvisna od kreditnega tveganja Republike Slovenije in trenutno znaša 0,575
odstotnih točk letno,
-       
vsi stroški povezani s pripravo in odobritvijo kredita ne presegajo 0,5%
vrednosti kredita,
-       
strošek nadomestila za rezervacijo sredstev kredita znaša 0,2% letno od
nečrpanega zneska kredita in se začne obračunavati tri mesece od dneva podpisa
pogodbe, plačuje pa se kvartalno za nazaj,
-       
zamudne obresti za zapadle in neodplačane zneske kredita se obračunajo
po višini obrestnih mer, sestavljenih iz:
- 
vsote EURIBOR, obrestne marže iz šeste alinee in 2% ali
- 
vsote stroškov financiranja, ki ga ima banka za neodplačan znesek
kredita, obrestne marže iz šeste alinee in 2%, za čas od dneva zapadlosti do
dneva dejanskega plačila zapadlega zneska kredita.
V primeru, ko DARS d.d. zaradi svoje
plačilne nesposobnosti ne bo poravnala svojih dospelih obveznosti po kreditni
pogodbi iz prejšnjega odstavka, bo Republika Slovenija na poseben poziv banke
Kreditanstalt für Wiederaufbau plačala te obveznosti namesto DARS d.d.
2. člen
Poroštveno pogodbo sklene s kreditodajalcem
minister, pristojen za finance, ali oseba, ki jo za to pooblasti vlada.
3. člen
V primeru, ko Republika Slovenija plača
obveznosti iz kreditne pogodbe namesto DARS d.d., pridobi Republika Slovenija v
razmerju do DARS d.d. pravico do regresiranja plačanih zneskov in vseh
stroškov, ki so v zvezi s tem nastali.
4. člen
Republika Slovenija uresniči pravico do
regresiranja z nalogom, ki ga izda minister, pristojen za finance, v breme
sredstev, zbranih na podlagi zakona o zagotovitvi namenskih sredstev za
graditev državnih cest, določenih v nacionalnem programu izgradnje avtocest v
Republiki Sloveniji (Uradni list RS, št. 57/98).
Ne glede na prejšnji odstavek ima Republika
Slovenija pravico izvesti regresiranje v breme kateregakoli vira sredstev ali
prihodkov DARS d.d., določenih v 5. členu zakona o Družbi za avtoceste v
Republiki Sloveniji (Uradni list RS, št. 57/93) in predvidenih virov v
nacionalnem programu izgradnje avtocest v Republiki Sloveniji (Uradni list RS,
št. 13/96, 41/98) ter zahtevati prenos sredstev iz posameznih virov v dobro
proračuna Republike Slovenije.
V roku 30 dni po podpisu poroštvene pogodbe
iz 2. člena tega zakona skleneta ministrstvo, pristojno za finance in DARS d.d.
pogodbo, s katero podrobneje uredita medsebojna razmerja v zvezi z izvajanjem
določb tega zakona.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/99-95/1
Ljubljana, dne 21. oktobra 1999.
Predsednik
Državnega zbora
Republike Slovenije
Janez Podobnik, dr. med. l. r.