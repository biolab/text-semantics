1. člen
Zaradi zagotovitve dela sredstev za izvedbo
Projekta investiranja v šolski prostor in opremo v Republiki Sloveniji v
obdobju 1997–1999 s pomočjo posojila Sklada Sveta Evrope za socialni razvoj (v
nadaljnjem besedilu: Projekt), ki ga je sprejela Vlada Republike Slovenije na
217. seji dne 18. oktobra 1996 s sklepom številka 430-03/93-13/3-8, lahko
Republika Slovenija najame pri Skladu Sveta Evrope za socialni razvoj (v
nadaljnjem besedilu: Sklad) posojilo v skupnem znesku 9.203,490.200 tolarjev.
Vlada Republike Slovenije sme kot
dopolnitev predloženega Projekta s Skladom skleniti dodatek k pogodbi o
posojilu, oziroma predložiti nov program, vendar znesek dodatnega posojila ne
sme presegati 2.000,000.000 tolarjev po cenah na dan uveljavitve tega zakona.
2. člen
Čas, način črpanja in porabe sredstev iz
prvega odstavka prvega člena tega zakona, se določijo s posojilno pogodbo,
upoštevajoč projekt, ki ga je predlagala Vlada Republike Slovenije in potrdil
Administrativni svet Sklada 20. januarja 1997.
Sredstva iz prvega člena tega zakona se
uporabi samo za investicije, določene v Projektu in dodatku k Projektu.
O podrobnejših pogojih najetja posojila iz
prvega odstavka prvega člena tega zakona, odloči Vlada Republike Slovenije,
pogodbo o posojilu pa sklene v imenu Republike Slovenije minister, pristojen za
finance ali druga oseba po njegovem pooblastilu.
Čas, način črpanja in porabe sredstev iz
drugega odstavka prvega člena tega zakona se določijo s posojilno pogodbo,
upoštevajoč dodatek k Projektu, ki ga bo predlagala Vlada Republike Slovenije
in potrdil Administrativni svet Sklada.
V skladu s pogodbo bo Republika Slovenija
zagotovila pogoje za črpanje kredita v letih 1998 do vključno 2002.
3. člen
Znesek porabljenih sredstev iz prvega in
drugega odstavka prvega člena tega zakona se knjiži med odhodke proračuna, ne glede
na višino zneska odhodkov, ki so v proračunu predvideni za investicije pri
ministrstvu, pristojnem za šolstvo in šport.
4. člen
S tem zakonom se določi program investicij
v šolski prostor za obdobje 1998–2002, ki je sestavni del tega zakona in se z
njim tudi objavi v Uradnem listu Republike Slovenije.
Republika Slovenija bo za uresničitev
programa iz prejšnjega odstavka, upoštevajoč posojilo Sklada Sveta Evrope za
socialni razvoj, zagotovila letno, po cenah na dan 30. 5. 1998 (v 000
tolarjih):
 

v letu 1998  

9,990.000 tolarjev


v letu 1999  

9,444.000 tolarjev


v letu 2000  

9,180.000 tolarjev


v letu 2001 

9,530.000 tolarjev


v letu 2002  

7,570.000 tolarjev

5. člen
Projekt investiranja v šolski prostor in
opremo v Republiki Sloveniji v obdobju 1997–1999 je sestavni del programa
investicij v šolski prostor za obdobje 1998–2002.
Vlada Republike Slovenije je pooblaščena za
sprejem sprememb programa, opredeljenega v prejšnjem členu. Spremembe programa
sprejme Vlada Republike Slovenije na predlog Ministrstva za šolstvo in šport. O
investiciji v Univerzitetno športno dvorano v Ljubljani bo Vlada Republike
Slovenije dokončno odločila ob sprejemanju proračuna za leto 2000, po predhodni
ponovni preveritvi upravičenosti investicije, zagotovitvi soinvestitorskih
deležev in sprejetju finančnega načrta za komercialni program. Kolikor Vlada
Republike Slovenije ne bo odobrila programa za Univerzitetno športno dvorano v
Ljubljani se zneski, navedeni v 4. členu (v 000 tolarjev), zmanjšajo:
 

v letu 2000 za 

150.000 tolarjev


v letu 2001 za

450.000 tolarjev


v letu 2002 za 

432.000 tolarjev

6 člen
Vlada Republike Slovenije bo za povračilo
kredita pridobila do 25% lastnih sredstev javnih zavodov, članic univerz in
sredstev občin, v katerih se javni zavodi nahajajo.
Za lastna sredstva po prvem odstavku tega
člena se štejejo sredstva, pridobljena iz neproračunskih virov.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/98-80/1
Ljubljana, dne 10. julija 1998.
Predsednik
Državnega zbora
Republike Slovenije
Janez Podobnik, dr. med. l. r.

Priloga: Program
investicij v šolski prostor za obdobje 1998- 2002