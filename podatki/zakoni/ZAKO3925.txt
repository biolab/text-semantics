I. SPLOŠNO
1. člen
(1) S tem zakonom se določa način izvajanja
Uredbe Evropske komisije 1972/2003 o prehodnih ukrepih, ki morajo biti sprejeti
pri trgovanju s kmetijskimi proizvodi zaradi pridružitve Češke Republike,
Estonije, Cipra, Latvije, Litve, Madžarske, Malte, Poljske, Slovenije in
Slovaške (UL L 293 z dne 11. 11. 2003 str. 6, v nadaljnjem besedilu:
Uredba 1972/2003) vključno z vsemi spremembami, ki uvaja obveznost popisa
zalog, obračunavanja in plačevanja dajatve na presežne zaloge določenih kmetijskih
proizvodov v prostem prometu na dan 1. maja 2004.
(2) S tem zakonom se določa tudi način
ugotavljanja zalog sladkorja in proizvodov iz sladkorja iz 4. člena Uredbe
Evropske komisije 60/2004 o prehodnih ukrepih v sektorju sladkorja zaradi
pridružitve Češke Republike, Estonije, Cipra, Latvije, Litve, Madžarske, Malte,
Poljske, Slovenije in Slovaške (UL L 9 z dne 15. 1. 2004 str. 8, v
nadaljnjem besedilu: Uredba 60/2004) vključno z vsemi spremembami na dan
1. maja 2004 zaradi izvajanja 6. člena te uredbe.
II. DAJATEV NA PRESEŽNE ZALOGE KMETIJSKIH PROIZVODOV
2. člen
(1) Od presežnih zalog tistih kmetijskih
proizvodov v prostem prometu, ki so na dan 1. maja 2004 uvrščeni na seznam
kmetijskih proizvodov iz petega odstavka 4. člena Uredbe 1972/2003, ki velja
za Slovenijo, se pod pogoji in na način določen s tem zakonom plačuje dajatev.
(2) Šteje se, da je kmetijski proizvod v
prostem prometu, če ima na dan 1. maja 2004 v skladu s carinskimi predpisi
status skupnostnega blaga.
(3) Seznam kmetijskih proizvodov iz prvega
odstavka tega člena je objavljen v prilogi 1 k temu zakonu in je njegov
sestavni del. Vlada Republike Slovenije lahko spremeni seznam iz priloge, če se
pred 1. majem 2004 seznam iz Uredbe 1972/2003, ki velja za Slovenijo,
spremeni.
3. člen
(1) Zavezanec ali zavezanka (v nadaljnjem
besedilu: zavezanec) po tem zakonu je pravna ali fizična oseba, ki je v zvezi z
opravljanjem dejavnosti, lastnik ali lastnica (v nadaljnjem besedilu: lastnik)
kmetijskih proizvodov iz 2. člena tega zakona.
(2) Ne glede na prejšnji odstavek se za
zavezanca ne šteje pravna ali fizična oseba, ki opravlja izključno kmetijsko
dejavnost, če ni registrirana tudi za opravljanje trgovske ali druge
dejavnosti, vendar le za kmetijske proizvode, ki so rezultat njene lastne
kmetijske dejavnosti.
(3) Ne glede na prvi odstavek tega člena se
za zavezanca ne šteje pravna ali fizična oseba, ki se ukvarja s trgovino na
drobno, katere prodajna površina posamezne prodajalne ne presega 2500 m2.
4. člen
(1) Presežna zaloga kmetijskega proizvoda
je zaloga kmetijskega proizvoda:
-       
ki na dan 1. maja 2004 za več kot 15% presega povprečje zalog
istega kmetijskega proizvoda, izračunanega iz stanja zalog na dan 1. maja
2003 in 1. maja 2002, in
-       
je posledica povečanja uvoznih količin ali povečane domače proizvodnje v
obdobju od 1. maja 2003 do 1. maja 2004 glede na količino uvoženih
oziroma proizvedenih kmetijskih proizvodov v preteklih enakih časovnih
obdobjih.
(2) Ne glede na prejšnji odstavek se za
presežno ne šteje zaloga kmetijskega proizvoda, za katero je mogoče
predvidevati, da se bo lahko prodala ali v proizvodnji predelala. Šteje se, da
je ta pogoj izpolnjen, če količina zalog ne presega količine zalog istega
proizvoda, ki jo je zavezanec prodal ali predelal povprečno v letih 2002 in
2003.
(3) Če zavezanec ugotovi, da je ob
upoštevanju kriterija iz 1. točke prvega odstavka tega člena zaloga presežna,
ker so bile zaloge 1. maja 2002 in 1. maja 2003 v primerjavi s
prejšnjimi leti nižje, sme pri izračunu presežne zaloge namesto povprečja stanja
zalog na dan 1. maja 2002 in 1. maja 2003 upoštevati povprečje zalog
na dan 1. maja v zadnjih petih letih.
(4) Če je presežna zaloga na dan
1. maja 2004, ugotovljena v skladu s tem členom, posledica povečanih zalog
za potrebe predelave in prodaje določenih kmetijskih proizvodov, se odstotek iz
1. točke prvega odstavka tega člena poveča glede na razmerje med povprečno
predelavo in prodajo v prvih štirih mesecih v letih 2002 in 2003 ter predelavo
in prodajo v prvih štirih mesecih v letu 2004.
(5) Zavezanec pri ugotavljanju presežnih
zalog v skladu s tem členom upošteva tudi vpliv organizacijskih in
investicijskih sprememb ter povprečen trend rasti podjetja v letih, za katera
ugotavlja zaloge.
(6) V okvir presežnih zalog kmetijskih
proizvodov iz prvega odstavka tega člena ne sodijo:
1.     
zaloge, ki so posledica višje sile,
2.     
zaloge, ki predstavljajo javne intervencijske zaloge ter
3.     
državne blagovne rezerve.
5. člen
(1) Zavezanec iz 3. člena tega zakona
mora ugotoviti stanje zalog kmetijskih proizvodov iz 2. člena tega zakona
na dan 30. aprila 2004 in o popisu zalog sestaviti zapisnik.
(2) Najpozneje do 31. maja 2004 mora
zavezanec, ki ob popisu ugotovi presežne zaloge, organu, pristojnemu za
carinski nadzor, predložiti obračun dajatve za presežne zaloge. Zapisnik iz
prejšnjega odstavka je priloga obračuna.
(3) Zavezanec mora predložiti zapisnik iz
prvega odstavka tega člena organu, pristojnemu za carinski nadzor, najkasneje
do 31. maja 2004 ne glede na to, ali mora obračunati dajatev ali ne. Če se
pri ugotavljanju presežnih zalog zavezanec sklicuje na okoliščine iz drugega do
šestega odstavka 4. člena tega zakona, mora zavezanec zapisniku priložiti
dokazila o teh okoliščinah.
(4) Zapisnik in obračun se sestavita na
obrazcih, ki ju izda minister, pristojen za finance, v sodelovanju z ministrom,
pristojnim za kmetijstvo.
6. člen
Dajatev na presežne zaloge kmetijskih
proizvodov se obračuna v višini, ki je enaka višini nepreferencialnih uvoznih
dajatev za enakovrstne proizvode, veljavnih na dan 1. maja 2004, v
odstotku od vrednosti oziroma v absolutnem znesku na enoto proizvoda.
7. člen
(1) Če se v skladu s prejšnjim členom
dajatev obračuna v odstotku od vrednosti, je osnova za obračun in plačilo
dajatve knjigovodska vrednost presežne zaloge kmetijskih proizvodov na dan
1. maja 2004.
(2) Če je dajatev iz prejšnjega člena
določena v absolutnem znesku na enoto proizvoda, je osnova za obračun količina
presežne zaloge kmetijskih proizvodov na dan 1. maja 2004. Če zavezanec
zalog ne vodi v enakih merskih enotah, kot so določene za obračun carinskih
dajatev po carinskih predpisih, zavezanec določi osnovo za obračun z uporabo
ustreznih faktorjev za preračun po carinskih predpisih.
8. člen
Zavezanec iz 3. člena tega zakona mora
plačati obračunano dajatev najpozneje do 30. junija 2004.
III. POSEBNA UREDITEV ZA ZALOGE SLADKORJA
9. člen
Popis zalog zaradi izvajanja Uredbe 60/2004
se nanaša na zaloge naslednjih vrst sladkorja in proizvodov iz sladkorja (v
nadaljevanju: sladkor):
-       
pesni sladkor in trstni sladkor v trdni obliki, uvrščena v tarifno oznako
kombinirane nomenklature (v nadaljevanju: KN oznaka) 1701;
-       
sladkorni sirup uvrščen v KN oznake 1702 60 95, 1702 90 99 in 2106 90
59;
-       
insulinski sirup uvrščen v KN oznaki 1702 60 80 in 1702 90 80;
-       
izoglukoza, ki pomeni proizvode uvrščene v KN oznake 1702 30 10, 1702 40
10, 1702 60 10, 1702 90 30 in 2106 90 30;
-       
predelani proizvodi, ki pomenijo proizvode, ki vsebujejo več kot 10%
sladkorja ali sladkorju enakovrednih vsebin in so nastali s predelavo
kmetijskih proizvodov ter
-       
fruktoza, ki pomeni kemično čisto fruktozo uvrščeno v KN oznako 1702 50
00.
10. člen
(1) Zavezanec za popis zalog sladkorja je
pravna ali fizična oseba, ki je v zvezi z opravljanjem dejavnosti, lastnik
sladkorja.
(2) Ne glede na prejšnji odstavek se za
zavezanca ne šteje pravna ali fizična oseba, ki opravlja izključno kmetijsko
dejavnost, če ni registrirana tudi za opravljanje trgovske ali druge
dejavnosti.
(3) Ne glede na prvi odstavek tega člena se
kot zavezanec ne šteje pravna ali fizična oseba, ki se ukvarja izključno s
trgovino na drobno, če prodajna površina posamezne prodajalne ne presega 2.500
m2 in če ima na zalogi le predelane proizvode iz pete alinee prvega odstavka
9. člena tega zakona. Kot zavezanec se tudi ne šteje pravna ali fizična
oseba, ki se ukvarja z gostinsko dejavnostjo kot glavno dejavnostjo in ima
sladkor iz 9. člena tega zakona na zalogi izključno v zvezi s to
dejavnostjo.
(4) Zaloge sladkorja v okviru državnih
blagovnih rezerv niso predmet popisa po tem zakonu.
11. člen
Zavezanec iz 10. člena mora ugotoviti
stanje zalog sladkorja na dan 30. aprila 2004 in o popisu sestaviti
zapisnik. Zapisnik sestavi na obrazcu, ki ga izda minister, pristojen za
finance, v sodelovanju z ministrom, pristojnim za kmetijstvo. Zapisnik mora
predložiti organu, pristojnemu za carinski nadzor, najkasneje do 31. maja
2004.
12. člen
(1) Če Evropska komisija v skladu z Uredbo
60/2004 ugotovi v Sloveniji presežne zaloge sladkorja in zavezanec iz
10. člena tega zakona do 30. aprila 2005 ne umakne svojih presežnih
zalog s trga na način določen z Uredbo 60/2004, mora plačati dajatev na
presežne zaloge sladkorja, ki jo odmeri organ, pristojen za carinski nadzor.
(2) Dajatev iz prejšnjega odstavka se
odmeri zavezancu iz 10. člena tega zakona glede na količine njegovih
presežnih zalog v skupnih presežnih zalogah vsake vrste sladkorja posebej in
sicer v višini najvišjih uvoznih dajatev, ki za ta proizvod velja v obdobju od
1. maja 2004 do 30. aprila 2005, povišani za znesek tolarske
protivrednosti 1,21 eura za 100 kilogramov belega
sladkorja ali ekvivalenta suhe snovi.
IV. SKUPNE DOLOČBE
13. člen
Dajatve po tem zakonu so prihodek proračuna
Republike Slovenije.
14. člen
Za preračun vseh zneskov, ki so izraženi v
tuji valuti se uporabi srednji tečaj Banke Slovenije, ki velja na dan
1. maj 2004.
15. člen
(1) Za nadzor nad izvajanjem tega zakona,
predvsem pa za nadzor nad pravilnostjo obračuna in plačila dajatve iz 6. in
12. člena tega zakona, je pristojen organ, pristojen za carinski nadzor.
(2) Organ, pristojen za carinski nadzor,
izvaja nadzor v skladu s prejšnjim odstavkom v skladu s tem zakonom, zakonom,
ki ureja davčni postopek in zakonom, ki ureja inšpekcijski nadzor.
16. člen
(1) Pristojna strokovna in interesna
združenja morajo do 15. maja 2004 organu, pristojnemu za carinski nadzor,
posredovati izpis iz evidenc, ki vsebujejo podatke o članih združenja, ki se
ukvarjajo s kmetijsko, industrijsko predelovalno ali trgovsko dejavnostjo in
pri tem nabavljajo, skladiščijo ali predelujejo proizvode iz drugega odstavka
1. člena oziroma iz 2. člena tega zakona.
(2) Pri izvajanju nalog iz tega zakona sme
pooblaščena uradna oseba organu, pristojnemu za carinski nadzor, pregledovati
podatke iz evidenc strokovnih in interesnih združenj iz prejšnjega odstavka ter
zahtevati izpis iz evidenc državnih organov.
17. člen
Glede vseh vprašanj, ki niso urejena s tem
zakonom, se uporabljajo določbe zakona, ki ureja davčni postopek.
18. člen
(1) Z globo od 500.000 do 5,000.000
tolarjev se za prekršek kaznuje zavezanec, ki ravna v nasprotju s
5. členom ali v nasprotju z 11. členom tega zakona.
(2) Z globo od 50.000 do 500.000 tolarjev
se za prekršek kaznuje tudi odgovorna oseba zavezanca, ki stori dejanje iz
prejšnjega odstavka.
(3) Postopek zaradi prekrška po tem zakonu
vodi pristojen carinski urad.

Priloga:Seznam proizvodov iz tretjega odstavka 2. člena tega zakona

Zakon o popisu zalog in dajatvi na presežne
zaloge določenih kmetijskih proizvodov
– ZPZDKP (Uradni list RS, št. 42/04)
vsebuje naslednje prehodne in končne določbe:
»V. PREHODNE IN KONČNE DOLOČBE
19. člen
Do začetka uporabe Zakona o prekrških
(Uradni list RS, št. 7/03) se globe, določene s tem zakonom v postopku o
prekršku izrekajo kot denarne kazni v mejah, ki so določene z Zakonom o
prekrških (Uradni list SRS, št. 25/83, 36/83 – popr., 42/85, 2/86 – popr.,
47/87 in 5/90 ter Uradni list RS, št. 10/91, 13/93, 66/93, 35/97, 73/97 –
odločba US, 87/97, 73/98, 31/2000, 24/01 in 110/02 – ZDT-B).
20. člen
Minister, pristojen za finance, v
sodelovanju z ministrom, pristojnim za kmetijstvo, izda podrobnejše predpise za
izvajanje tega zakona, predvsem obrazce zapisnikov in obračuna dajatve ter
podrobnejše predpise glede ugotavljanja presežnih zalog kmetijskih proizvodov
in sladkorja ter glede umika presežnih zalog sladkorja s trga, odmere morebitne
dajatve na presežne zaloge sladkorja v skladu z 12. členom tega zakona ter
glede določitve kriterijev za izvajanje 15. člena tega zakona.
21. člen
Ta zakon začne veljati naslednji dan po
objavi v Uradnem listu Republike Slovenije, uporablja pa se od 1. maja
2004.«.

Zakon o uvedbi eura – ZUE (Uradni list RS, št.
114/06)
vsebuje naslednjo končno določbo:
»26. člen
Ta zakon začne veljati petnajsti dan po
objavi v Uradnem listu Republike Slovenije.«.