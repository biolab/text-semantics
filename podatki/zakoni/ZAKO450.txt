I. SPLOŠNE DOLOČBE
1. člen
(vsebina zakona)
Ta zakon ureja izobraževanje v splošnih in
strokovnih gimnazijah, ki omogoča po opravljeni maturi nadaljevanje
izobraževanja v visokem šolstvu.
Strokovne gimnazije izvajajo poleg splošnih
tudi strokovne izbirne maturitetne predmete.
2. člen
(cilji)
Splošna in strokovna gimnazija (v
nadaljnjem besedilu: gimnazija) ima nalogo, da:
-       
na mednarodno primerljivi ravni posreduje znanje, potrebno za
nadaljevanje izobraževanja v visokem šolstvu,
-       
razvija samostojno kritično presojanje in odgovorno ravnanje,
-       
posreduje znanje o slovenskem jeziku in književnosti, na območjih, ki so
opredeljena kot narodnostno mešana, pa tudi o italijanskem oziroma madžarskem
jeziku in književnosti, ter razvija sposobnost za razumevanje in sporočanje v
knjižnem jeziku,
-       
vzpodbuja zavest o integriteti posameznika,
-       
razvija zavest o državni pripadnosti in narodni identiteti in vedenja o
zgodovini Slovenije in njeni kulturi,
-       
vzgaja za odgovorno varovanje svobode, za strpno, miroljubno sožitje in
spoštovanje soljudi,
-       
razvija in ohranja lastno kulturno tradicijo in seznanja z drugimi
kulturami in civilizacijami,
-       
vzgaja za obče kulturne in civilizacijske vrednote, ki izvirajo iz
evropske tradicije,
-       
razvija pripravljenost za vzpostavljanje svobodne, demokratične in
socialno pravične države,
-       
vzbuja zavest odgovornosti za naravno okolje in lastno zdravje,
-       
razvija zavest o pravicah in odgovornostih človeka in državljana,
-       
razvija nadarjenosti in usposablja za doživljanje umetniških del in za
umetniško izražanje,
-       
omogoča izbiro poklica,
-       
izobražuje za trajnostni razvoj in razvija ustvarjalnost, inovativnost
in sprejemanje tveganj ter sposobnost načrtovanja in vodenja projektov za
doseganje ciljev,
-       
spodbuja vseživljenjsko učenje, načrtovanje in vodenje kariere.
3. člen
(javno veljavna izobrazba)
V gimnaziji se z opravljeno maturo pridobi
srednja izobrazba.
4. člen
(matura)
Matura se opravlja po uspešno končanem
četrtem letniku gimnazije oziroma po končanem maturitetnem tečaju v skladu z
zakonom o maturi.
Gimnazije lahko v soglasju z ministrom,
pristojnim za šolstvo (v nadaljnjem besedilu: minister), izvajajo mednarodno
maturo, ki je enakovredna maturi po tem zakonu.
5. člen
(trajanje izobraževanja)
Izobraževalni program gimnazije traja štiri
leta.
6. člen
(maturitetni tečaj)
Gimnazije izvajajo maturitetni tečaj kot
poseben program priprave na maturo.
Maturitetni tečaj traja največ eno leto.
Program, organizacija in izvedba
maturitetnega tečaja se prilagodijo kandidatom tako, da se upošteva njihovo
predhodno znanje.
7. člen
(status)
Za izvajanje izobraževalnega programa
gimnazije se praviloma organizira vzgojno-izobraževalni zavod ali organizacijska enota
vzgojno-izobraževalnega zavoda.
8. člen
(učni jezik)
Učni jezik v gimnazijah je slovenski.
Učni jezik v gimnazijah v jeziku narodne
skupnosti je italijanski, v dvojezičnih gimnazijah pa slovenski in madžarski.
Na območjih, kjer živijo pripadniki
slovenskega naroda in pripadniki italijanske narodne skupnosti, in so
opredeljena kot narodno mešana območja, se dijaki v gimnazijah s slovenskim
učnim jezikom učijo italijanski jezik, dijaki v gimnazijah z italijanskim učnim
jezikom pa slovenski jezik.
Ne glede na prvi odstavek tega člena se v
soglasju z ministrom, pristojnim za šolstvo, v tujem jeziku izvaja del
izobraževalnega programa, pri katerem sodeluje priznani tuji strokovnjak ali
gostujoči učitelj (v nadaljnjem besedilu: gostujoči učitelj), ali zaradi
mednarodnih izmenjav. Če gostujoči učitelj izvaja vzgojno-izobraževalno delo
samostojno, to ne sme biti daljše od tretjine predvidenih ur predmeta. V tem
primeru mora šola zagotoviti, da dijaki obvladajo tudi slovensko strokovno
besedišče, slovenščina kot učni jezik pa se mora uporabljati pri ocenjevanju.
Program priprav na mednarodno maturo se
lahko izvaja v tujem jeziku.
Izobraževalni program gimnazije lahko šola
za tujce izvaja v tujem jeziku. Šola mora zagotoviti možnost izbire slovenščine
kot učnega predmeta.
9. člen
(izobraževanje pod enakimi pogoji)
Državljani Republike Slovenije in
državljani drugih držav članic Evropske unije imajo pravico do izobraževanja v
gimnazijah pod enakimi pogoji.
Slovenci brez slovenskega državljanstva se
lahko izobražujejo v gimnazijah pod enakimi pogoji kot državljani Republike
Slovenije.
Slovenci brez slovenskega državljanstva po
tem zakonu so potomci staršev slovenske narodnosti do tretjega kolena v ravni črti.
Tuji državljani se lahko izobražujejo v
gimnazijah pod enakimi pogoji kot državljani Republike Slovenije, kadar se
izobražujejo po načelu vzajemnosti ali če so ob vpisu sami ali vsaj eden od
staršev ali skrbnikov dijaka rezidenti Republike Slovenije v skladu z zakonom,
ki ureja dohodnino.
Za dijake, katerih materni jezik ni
slovenski ali niso končali osnovnošolskega izobraževanja v Republiki Sloveniji
in niso uspešno opravili preizkusa znanja slovenščine po Skupnem evropskem
jezikovnem okviru na ravni A2, šola ob prvi vključitvi v gimnazijsko
izobraževanje ob začetku šolskega leta organizira intenzivni tečaj slovenščine
po ustreznem javno veljavnem programu, ki je za te dijake obvezen.
Za dijake iz prejšnjega odstavka, ki so po
zaključenem tečaju uspešno opravili preizkus znanja slovenščine po Skupnem
jezikovnem okviru na ravni A2 in želijo dodatno pomoč, šola organizira dodatne
ure slovenščine. Za dijake, ki niso uspešno opravili preizkusa znanja
slovenščine, šola organizira dodatne ure slovenščine, ki so zanje obvezne.
Dijaki iz petega odstavka tega člena, ki ob
zaključku šolskega leta ne dosegajo znanja, potrebnega za pozitivno oceno iz
predmeta slovenščina, in niso v zaključnem letniku, so lahko prvo leto
izobraževanja neocenjeni iz tega predmeta in napredujejo v naslednji letnik. O
tem odloči ravnatelj na predlog oddelčnega učiteljskega zbora.
10. člen
(izobraževanje dijakov s posebnimi
potrebami)
Vzgoja in izobraževanje dijakov s posebnimi
potrebami se v gimnazijah organizira in izvaja v skladu s tem zakonom in
zakonom, ki ureja usmerjanje otrok s posebnimi potrebami.
II. ORGANIZACIJA IZOBRAŽEVALNEGA DELA
1. Pogoji za vpis
11. člen
(vpis)
V gimnazijo se lahko vpiše, kdor je zaključil
osnovnošolsko izobraževanje.
Z izobraževalnim programom se kot pogoj za
vpis lahko določijo:
-       
znanje iz klasičnih oziroma tujih jezikov, ki so izbirni predmeti osnovnošolskega
izobraževanja, in
-       
preizkus znanja, nadarjenosti ali športni dosežki, lahko pa tudi
starost, če je tako določeno z izobraževalnim programom.
Kdor se želi vpisati v izobraževalni
program, ki kot vpisni pogoj določa opravljen preizkus znanja ali nadarjenosti,
opravlja preizkus na šoli, v katero se želi vpisati. Potrdilo o opravljenem
preizkusu znanja in nadarjenosti velja eno šolsko leto na šoli, na kateri je
kandidat opravljal preizkus.
V strokovni del izobraževalnega programa
umetniške gimnazije glasbene smeri ali plesne smeri se lahko vpiše učenec, ki
še ni zaključil osnovnošolskega izobraževanja, če je s preizkusom nadarjenosti
izkazal izjemno umetniško nadarjenost.
12. člen
(vpis v maturitetni tečaj)
V maturitetni tečaj se lahko vpiše oseba,
ki:
-       
si je pridobila srednjo poklicno ali srednjo strokovno izobrazbo;
-       
je končala tretji letnik gimnazije in je prekinila izobraževanje najmanj
za eno leto;
-       
je končala zasebni program gimnazije s priznanim statusom
javno-veljavnega programa po sklepu pristojnega strokovnega sveta, da
zagotavlja minimalna znanja za uspešen zaključek izobraževanja in
-       
ni končala izobraževanja iz prejšnjih alinej, je pa zaključila osnovnošolsko
izobraževanje, če uspešno opravi preizkus znanja na ravni tretjega letnika
gimnazije iz obveznih in izbirnih predmetov splošne mature v skladu z zakonom,
ki ureja maturo.
13. člen
(razpis za vpis)
Šola si mora k obsegu razpisa za vpis
pridobiti soglasje ministra.
Za vpis v začetni letnik rednega
izobraževanja in v maturitetni tečaj ministrstvo, pristojno za srednje šolstvo
(v nadaljnjem besedilu: ministrstvo), na predlog šol šest mesecev pred
pričetkom šolskega leta na svoji spletni strani objavi skupen razpis prostih
mest.
Za vpis v izredno izobraževanje šola v
skladu s soglasjem ministra iz prvega odstavka tega člena najpozneje en mesec
pred pričetkom šolskega leta na svoji spletni strani objavi razpis prostih
mest. Ministrstvo soglasje objavi na svoji spletni strani.
14. člen
(omejitev vpisa)
Število dijakov, ki jih šola vpiše v
začetni letnik in v maturitetni tečaj, se lahko za posamezno šolsko leto omeji,
če je število prijavljenih kandidatov bistveno večje, kot so kadrovske in
prostorske zmogljivosti šole.
Šola si mora k sklepu o omejitvi vpisa
pridobiti soglasje ministra.
15. člen
(merila za izbiro)
Merila za izbiro kandidatov v primeru
omejitve vpisa v gimnazijo določi na predlog pristojnega strokovnega sveta
minister.
Merila se javno objavijo najpozneje dan
pred začetkom šolskega leta, v katerem lahko kandidati začnejo izpolnjevati
pogoje za doseganje predpisanih meril.
Pri izbiri kandidatov za vpis v začetni
letnik gimnazije se upoštevajo njihovi učni uspehi v predhodnem izobraževanju,
kot dodatno merilo pa se lahko upoštevajo tudi na drug način izkazana znanja in
spretnosti, ki so pomembne za uspešno nadaljnje izobraževanje. Za vpis v
maturitetni tečaj se upoštevajo učni uspehi pri predhodnem izobraževanju.
Kandidata s posebnimi potrebami, ki se
vključuje v izobraževanje v skladu z odločbo o usmeritvi, gimnazija z
omejitvijo vpisa sprejme, če izpolnjuje vse predpisane pogoje in dosega najmanj
90 odstotkov točk po merilih, potrebnih za vpis.
16. člen
(podzakonski predpis)
Podrobnejše določbe o razpisu in izvedbi
vpisa predpiše minister.
2. Dijaki
17. člen
(status dijaka)
Kdor se vpiše v šolo, da bi se redno
izobraževal po izobraževalnem programu gimnazije, pridobi status dijaka.
Trajanje statusa dijaka lahko presega
trajanje izobraževanja iz 5. člena tega zakona za največ eno šolsko leto,
in sicer zaradi ponavljanja letnika ali prestopa v isti letnik drugega
izobraževalnega programa. Izjemoma se trajanje statusa lahko podaljša še za eno
šolsko leto, če dijak, ki je v gimnazijskem programu že ponavljal, prestopi v
izobraževalni program, ki se zaključi s poklicno maturo ali zaključnim izpitom.
Dijaku s posebnimi potrebami, dijaku, ki se
vzporedno izobražuje, perspektivnemu in vrhunskemu športniku, dijaku zaradi
starševstva, bolezni ali izjemnih družinskih oziroma socialnih okoliščin (v
nadaljnjem besedilu: dijak s posebnimi pravicami) se trajanje statusa poleg
enega šolskega leta iz prejšnjega odstavka lahko podaljša še za največ dve
šolski leti.
V skupni obseg trajanja izobraževanja iz
drugega odstavka tega člena se poleg rednega izobraževanja po tem zakonu
upošteva tudi redno izobraževanje po zakonu, ki ureja poklicno in strokovno
izobraževanje.
V programu maturitetni tečaj se dijak lahko
redno izobražuje eno leto. Dijak se lahko redno izobražuje v tem programu, če
pred tem še ni ponavljal ali prestopil v isti letnik drugega izobraževalnega
programa po tem zakonu ali po zakonu, ki ureja poklicno in strokovno
izobraževanje.
Kdor je že zaključil izobraževanje po
izobraževalnem programu za pridobitev srednje izobrazbe, se ne more redno
izobraževati po drugem izobraževalnem programu z istim vpisnim pogojem,
določenim s tem zakonom ali zakonom, ki ureja poklicno in strokovno
izobraževanje.
17.a člen
(pravice in dolžnosti dijaka)
Dijak ima pravico in dolžnost prisostvovati
pri pouku in drugih oblikah izobraževalnega dela šole, ki se v skladu z
vzgojno-izobraževalnim programom in letnim delovnim načrtom šole izvaja v šoli,
na šolskih površinah ali drugje (v nadaljnjem besedilu: šolska obveznost), ter
druge pravice in dolžnosti, določene s tem zakonom.
Če dijak ne more prisostvovati pri šolskih
obveznostih, starši ali skrbnik dijaka (v nadaljnjem besedilu: starši)
obvestijo šolo o njegovi odsotnosti v treh delovnih dneh od prvega dne
odsotnosti. Če tega ne storijo, šola o odsotnosti dijaka obvesti starše dijaka
naslednji dan. Šola odloči o upravičenosti odsotnosti dijaka na podlagi
ustreznega opravičila o odsotnosti v treh delovnih dneh po prejemu opravičila.
18. člen
(vzporedno izobraževanje)
Dijak ima pravico, da se hkrati izobražuje
v več šolah oziroma po več izobraževalnih programih.
Učenec iz četrtega odstavka 11. člena
tega zakona ima pravico do vzporednega izobraževanja v strokovnem delu
izobraževalnega programa umetniške gimnazije glasbene smeri ali plesne smeri.
Učenec iz prejšnjega odstavka ima v času
vzporednega izobraževanja pravico do bivanja v dijaškem domu in
subvencioniranega prevoza.
Če se dijak izobražuje v več šolah, šole z
dogovorom določijo, kako dijak izpolnjuje svoje obveznosti na posamezni šoli.
Ne glede na prvi odstavek tega člena ima
dijak, ki zaključi izobraževanje po izobraževalnem programu, pravico dokončati
strokovni del izobraževalnega programa, v katerega je vzporedno vpisan, brez
možnosti podaljšanja statusa dijaka iz 17. člena tega zakona.
19. člen
(hitrejše napredovanje)
Učiteljski zbor šole lahko dijaku omogoči,
da v krajšem času, kot je določeno z izobraževalnim programom, z izpiti opravi
obveznosti iz izobraževalnega programa.
20. člen
(ponavljanje)
Dijak, ki do konca šolskega leta ni opravil
obveznosti iz izobraževalnega programa za šolsko leto, lahko enkrat ponavlja,
če pred tem še ni ponavljal v programu gimnazijskega izobraževanja ali nižjega
poklicnega ali srednjega poklicnega ali srednjega strokovnega izobraževanja ali
če pred tem še ni prestopil v isti letnik drugega izobraževalnega programa.
Ne glede na prejšnji odstavek lahko dijak s
posebnimi pravicami večkrat ponavlja v skladu s 17. členom tega zakona.
Ne glede na prvi odstavek tega člena dijak,
ki do konca šolskega leta ne opravi obveznosti iz maturitetnega tečaja, tega ne
more ponavljati.
Dijak, ki ni opravil vseh obveznosti
zaključnega letnika iz izobraževalnega programa, in dijak s posebnimi pravicami
lahko opravi manjkajoče obveznosti z izpiti.
Dijak lahko ponavlja letnik na drugi šoli,
če je šola, na kateri se je izobraževal, prenehala izvajati izobraževalni
program, po katerem se je izobraževal.
Dijak, ki ni opravil obveznosti iz
izobraževalnega programa, ki se je prenehal izvajati, lahko ponavlja v
izobraževalnem programu, ki ga je nadomestil.
21. člen
(pogojno napredovanje)
Ravnatelj šole lahko odloči, da dijak, ki
zaradi bolezni ali drugih opravičljivih razlogov iz tretjega odstavka 17. člena tega zakona ni izpolnil obveznosti
iz izobraževalnega programa, napreduje v naslednji letnik in mu določi pogoje,
ki jih mora izpolniti.
22. člen
(prenehanje statusa dijaka)
Status dijaka preneha:
-       
za dijaka zaključnega letnika 30 dni po izteku šolskega leta,
-       
če se med izobraževanjem ne vpiše v naslednji letnik v predpisanih rokih,
-       
če se izpiše,
-       
če je bil izključen in
-       
če je sklenil delovno razmerje ali je pridobil status zasebnika ali
samostojnega podjetnika.
23. člen
(črtan)
24. člen
(prekinitev izobraževanja)
Dijaku, ki je za več kot dve leti prekinil
izobraževanje, ravnatelj določi pogoje za nadaljevanje in dokončanje
izobraževanja, če se je izobraževalni program bistveno spremenil.
25. člen
(prestop)
Dijak ima pravico enkrat prestopiti v drug
izobraževalni program, večkrat pa, če ob prestopu napreduje v višji letnik.
Ne glede na prejšnji odstavek dijak, ki je
že enkrat ponavljal, in dijak s posebnimi pravicami, ki je pravico do
večkratnega ponavljanja v skladu z 20. členom tega zakona izrabil, nima
pravice prestopiti v drug izobraževalni program, če ob prestopu ne napreduje v višji
letnik, lahko pa prestopi v isti letnik izobraževalnega programa, ki se
zaključi s poklicno maturo ali zaključnim izpitom.
Šola, ki izvaja izobraževalni program, v
katerega dijak prestopi, določi obveznosti za nadaljevanje izobraževanja po tem
izobraževalnem programu in roke za izpolnitev obveznosti. Pri določanju
obveznosti se upošteva predhodno pridobljeno znanje, ki se dokazuje z javno
listino, izpitom oziroma na drug način.
26. člen
(pohvale in nagrade)
Šola določi merila in postopek za
podeljevanje pohval, nagrad in drugih priznanj dijakom.
27. člen
(vzgojno delovanje)
Šola lahko zaradi neizpolnjevanja šolskih
obveznosti oziroma kršitev dolžnosti (v nadaljnjem besedilu: kršitve) zoper
dijaka vzgojno ukrepa.
Vzgojni ukrepi se lahko izrečejo za kršitve,
ki jih dijak stori v času šolskih obveznosti.
Vzgojni ukrepi so opomin, ukor in
izključitev iz šole.
Izključitev iz šole se lahko izreče za
najtežje kršitve, določene v 27.a členu tega zakona.
Dijaku se lahko namesto vzgojnih ukrepov iz
tretjega odstavka tega člena določijo tudi drugi alternativni ukrepi (npr.
pobotanje oziroma poravnava spora, poprava škodljivih posledic njegovega
ravnanja, izvršitev nekega neobveznega dobrega dela oziroma naloge, opravljanje
nalog in obveznosti izven načrtovanega časa) pod pogojem, da dijak s tem
soglaša.
V postopku vzgojnega ukrepanja, v katerem
sodelujejo tudi starši, se upoštevajo vsa dejstva in okoliščine, pomembne za
odločitev. Če s starši dijaka ni bilo mogoče vzpostaviti stika ali če so
sodelovanje odklonili, se lahko postopek nadaljuje brez njihove prisotnosti. Na
željo dijaka v postopku sodeluje strokovni delavec šole ali druga polnoletna
oseba, ki ji dijak zaupa.
Šola lahko dijaku prepove prisotnost pri
pouku in drugih oblikah izobraževalnega dela šole, če s svojim ravnanjem ogroža
oziroma bi lahko ogrozil svoje življenje ali zdravje oziroma življenje ali
zdravje drugih. Prepoved lahko traja največ do konca šolskih obveznosti tistega
dne, v primeru hujših ali dolgotrajnejših posledic kršitve pa lahko največ do
zaključka postopka vzgojnega ukrepanja.
Dijaku, ki s svojim vedenjem ovira
izvajanje pouka, se lahko prepove prisotnost pri pouku za čas posamezne ure
pouka.
Šola lahko zaseže predmet, s katerimi dijak
ogroža oziroma bi lahko ogrozil svoje življenje ali zdravje oziroma življenje
ali zdravje drugih ali povzroča oziroma bi lahko povzročil materialno škodo.
Šola o prepovedi prisotnosti pri pouku in
drugih oblikah izobraževalnega dela šole oziroma zasegu predmeta iz sedmega in devetega odstavka tega
člena dijaku izda sklep najpozneje do konca pouka
tistega dne.
Podrobnejše določbe o vzgojnem ukrepanju in
šolskem redu določi minister.
Šola lahko določi pravila v zvezi z
vzgojnim ukrepanjem in šolskim redom z internim aktom v skladu s tem zakonom in
podzakonskim predpisom iz prejšnjega odstavka.
27.a člen
(izključitev iz šole)
Dijaka se lahko izključi iz šole zaradi
naslednjih kršitev:
-       
ogrožanje svojega življenja ali zdravja oziroma življenja ali zdravja
drugih, ki ima ali bi lahko imelo za posledico težjo telesno poškodbo oziroma
težje duševne motnje,
-       
namerno uničenje oziroma poškodovanje šolskega ali drugega premoženja, s
katerim je povzročena večja materialna škoda,
-       
vdor v varovani podatkovni sistem, s katerim je bila povzročena škoda
ali pridobljena korist,
-       
uničenje ali ponarejanje šolske dokumentacije,
-       
posedovanje predmetov oziroma sredstev, ki ogrožajo varnost, življenje
in zdravje ljudi ali varnost premoženja,
-       
posedovanje, ponujanje ali prodajanje prepovedanih drog,
-       
posedovanje, ponujanje ali prodajanje alkohola,
-       
prisotnost pod vplivom alkohola ali prepovedanih drog oziroma uživanje alkohola
ali prepovedanih drog,
-       
neopravičene odsotnosti od pouka, ki znaša 35 ur v šolskem letu.
Dijaka se lahko izključi iz šole za četrti
oziroma za vsak nadaljnji izrečeni ukor v posameznem šolskem letu.
Izključitev iz šole traja do konca šolskega
leta, če pa je bil dijaku ukrep izrečen mesec dni ali manj pred iztekom pouka v
skladu s šolskim koledarjem, lahko izključitev traja še največ do konca
naslednjega šolskega leta.
Za kršitve iz prve do šeste alineje prvega
odstavka tega člena se postopek lahko uvede v treh mesecih od dneva, ko se je
izvedelo za kršitev in dijaka, ki je kršitev storil.
Za kršitve iz sedme, osme in devete alineje
prvega odstavka tega člena se postopek lahko uvede v tridesetih dneh od dneva,
ko je dijak storil kršitev.
Izključitev iz šole se lahko izreče
pogojno, tako da se ta ne izvrši, če dijak v pogojnem obdobju, ki lahko traja
največ eno leto, ne stori kršitve iz prvega odstavka tega člena. Če dijak v pogojnem
obdobju stori kršitev iz prvega odstavka tega člena, se pogojna izključitev
lahko prekliče.
28. člen
(črtan)
29. člen
(bivanje v dijaškem domu)
Dijak ima pravico bivanja v dijaškem domu.
Dijaški dom in dijak skleneta nastanitveno pogodbo.
Za bivanje v dijaškem domu se plačuje
oskrbnina. Način oblikovanja izhodiščne cene, njeno višino in pravila glede
obračunavanja oskrbnine določi minister. Pogoji bivanja v dijaškem domu in
način plačevanja oskrbnine ter pravila bivanja drugih oseb, ki bivajo v dijaškem
domu, se uredijo v internem aktu dijaškega doma.
Pri izbiri kandidatov za vpis v dijaški dom
se upošteva oddaljenost šole od kraja bivanja, oddaljenost šole od dijaškega
doma, istočasno bivanje sorojenca v dijaškem domu in prilagojenost dijaškega
doma izobraževalnemu programu, po katerem se kandidat izobražuje.
Dijak se mora izseliti iz dijaškega doma
najkasneje naslednji dan po prenehanju statusa dijaka oziroma najkasneje
naslednji dan po izvršljivosti sklepa o izključitvi iz dijaškega doma, razen v
primeru mladoletnega dijaka, ki se ga iz dijaškega doma ne sme izseliti, dokler
ga starši ali druge pooblaščene osebe ne prevzamejo.
Dijaški dom mora upoštevati dijakovo
zasebnost. V sobo dijaka lahko vstopajo strokovni delavci, drugi zaposleni le,
če je to potrebno za izvajanje njihovih nalog, obiskovalci pa le z vednostjo
vzgojitelja in z dovoljenjem dijaka.
Za dijaške domove se smiselno uporabljajo
določbe tega zakona.
Podrobnejši postopek razpisa za vpis,
sprejema v dijaški dom, merila za izbiro in druge vsebine v zvezi z bivanjem v
dijaškem domu določi minister.
30. člen
(izredno izobraževanje)
Izredno se lahko izobražuje, kdor je ob
vpisu star najmanj 18 let in:
-       
nima pridobljene izobrazbe ali opravljenih vseh obveznosti po
izobraževalnem programu, v katerem se izredno izobražuje,
-       
hkrati ni vpisan v isti izobraževalni program v rednem in izrednem
izobraževanju.
Izobraževalni program gimnazije se izvaja
kot izredno izobraževanje tako, da se zagotavlja enak standard znanja kot v
rednem izobraževanju, prilagodi pa se organizacija, časovna razporeditev
izobraževanja, preverjanje in ocenjevanje ter napredovanje.
Šole oziroma izobraževalne organizacije, ki
izvajajo izredno izobraževanje, v skladu z navodili ministra prilagajajo
izobraževalne programe vsakemu posamezniku, pri čemer upoštevajo predhodno
pridobljeno znanje, ki se dokazuje z javno listino.
Kdor se izredno izobražuje, s šolo sklene
pogodbo o izobraževanju, s katero se uredijo medsebojne pravice in obveznosti,
ki se nanašajo na potek izobraževanja, načine in roke za izpolnjevanje
obveznosti, ukrepe zaradi neizpolnjevanja obveznosti oziroma kršitev ter druge
medsebojne pravice in obveznosti. Osebni izobraževalni načrt je sestavni del te
pogodbe.
Kdor se izredno izobražuje in ni zaposlen
ali nima statusa brezposelnega ali se ne izobražuje v skladu s predpisi o
zaposlovanju in zavarovanju za primer brezposelnosti, ima pravico do
zdravstvenega varstva iz obveznega zdravstvenega zavarovanja v skladu z
zakonom, ki ureja zdravstveno varstvo in zdravstveno zavarovanje, in pravico do
drugih ugodnosti ter pravic v skladu s posebnimi predpisi.
Šole in druge izobraževalne organizacije
zagotavljajo sredstva za izredno izobraževanje z zaračunavanjem prispevkov.
31. člen
(skupnost dijakov)
Dijaki gimnazije lahko organizirajo
skupnost dijakov. Skupnost deluje na ravni šole in v oddelkih.
Skupnost dijakov vodi odbor, v katerem so
predstavniki vseh oddelčnih skupnosti.
Način dela skupnosti in njenih organov
določajo pravila skupnosti.
Skupnost dijakov organizira obšolsko življenje
in delo in obravnava vprašanja, povezana z vzgojno-izobraževalnim delom in
upravljanjem, ter daje organom šole svoje predloge.
Dijaki gimnazij se lahko povezujejo v
združenje gimnazijcev.
32. člen
(prehrana)
Gimnazija za vse dijake organizira vsaj en
obrok hrane dnevno.
3. Obseg in organizacija izobraževalnega
dela
33. člen
(obremenitev)
Organizirano izobraževalno delo obsega:
-       
pouk splošnoizobraževalnih in strokovnoteoretičnih predmetov ter vaje,
-       
obvezne izbirne vsebine,
-       
strokovne ekskurzije,
-       
praktični pouk in druge oblike praktičnega dela,
-       
pripravo seminarskih nalog in
-       
druge oblike samostojnega ali skupinskega dela.
Pouk splošnoizobraževalnih in
strokovnoteoretičnih predmetov, vaj in obveznih izbirnih vsebin po predmetniku
lahko obsega brez športne vzgoje tedensko največ 30 ur. Obseg vseh oblik
izobraževalnega dela ne sme presegati 36 ur tedensko.
34. člen
(šolsko leto)
Šolsko leto se začne 1. septembra in konča
31. avgusta naslednje leto.
Organizirano izobraževalno delo za dijake
traja največ 38 tednov v šolskem letu.
Razporeditev pouka, pouka proste dneve ter
trajanje in razporeditev šolskih počitnic določi minister s šolskim koledarjem.
35. člen
(letni delovni načrt)
Izobraževalno delo v gimnaziji se izvaja po
letnem delovnem načrtu, ki vsebuje zlasti:
-       
obseg in razporeditev pouka in drugih oblik izobraževalnega dela po
predmetniku,
-       
načrt vpisa,
-       
razporeditev dijakov v oddelke in skupine,
-       
roke za opravljanje izpitov,
-       
strokovno izobraževanje strokovnih delavcev,
-       
sodelovanje z drugimi šolami, dijaškimi domovi, raziskovalnimi,
športnimi in kulturnimi organizacijami ter
-       
druge naloge.
Ob sprejemanju letnega delovnega načrta se
posebej preveri finančna izvedljivost načrta.
Šola lahko v letnem delovnem načrtu za
dijake, ki to želijo, v soglasju z njihovimi starši organizira izobraževalno
delo, ki ni sestavina predmetnika.
Šola mora dijakom in staršem predstaviti
pravice in dolžnosti dijakov ter značilnosti izobraževalnega programa in
organizacijo dela šole.
Šola vodi šolsko kroniko.
36. člen
(prilagajanje izvajanja izobraževalnih
programov)
Šola dijaku, ki se vzporedno izobražuje, in
dijaku zaradi daljših ali pogostih odsotnosti iz zdravstvenih razlogov prilagodi
opravljanje obveznosti.
Šola lahko nadarjenemu dijaku, dijaku
perspektivnemu športniku, dijaku vrhunskemu športniku, dijaku, ki se pripravlja
na mednarodna tekmovanja v znanju ali na druge mednarodne izobraževalne in
kulturne prireditve ter izmenjave, v primeru drugih športnih in kulturnih dejavnosti,
prihoda iz tuje države in v drugih utemeljenih primerih prilagodi opravljanje
obveznosti.
Dijaku s posebnimi potrebami se poleg
prilagoditev, določenih z odločbo o usmeritvi, lahko še dodatno prilagodi
opravljanje obveznosti.
Prilagoditve opravljanja obveznosti za
dijake iz tega člena šola uredi z osebnim izobraževalnim načrtom, s katerim se
prilagodi izvedba pouka in druge pravice ter obveznosti dijaka in šole v
sodelovanju z dijakom in starši dijaka.
Za dijaka, ki se vzporedno izobražuje, šoli
z osebnim izobraževalnim načrtom določita tudi obseg izobraževalnega dela na
posamezni šoli za posamezno šolsko leto.
Podrobnejša pravila o načinu prilagoditve
opravljanja obveznosti iz izobraževalnega programa določi minister.
4. Preverjanje in ocenjevanje znanja ter
napredovanje
37. člen
(preverjanje in ocenjevanje)
S preverjanjem in ocenjevanjem znanja se
ugotavlja uspešnost dijakov pri doseganju standardov znanj, določenih s
katalogi, oziroma izpolnjevanje obveznosti, določenih z izobraževalnim
programom.
38. člen
(načini)
Znanje se preverja in ocenjuje pri
posameznih predmetih oziroma drugih sestavinah izobraževalnega programa, in
sicer pisno, ustno ali pri izpitu, z vajami, seminarskimi nalogami oziroma z
izdelki, nastopi in na druge načine.
Učitelj dijakom omogoči sodelovanje pri
načrtovanju preverjanja in ocenjevanja znanja.
Dijak mora biti z oceno pri ustnem
preverjanju znanja seznanjen takoj, ocenjeno pisno nalogo pa je treba dijaku
vrniti na vpogled.
Ob koncu pouka v šolskem letu se oceni tudi
doseženi splošni učni uspeh.
39. člen
(napredovanje)
Dijak napreduje v naslednji letnik, če je
ob koncu šolskega leta pozitivno ocenjen iz vseh predmetov in je opravil vse
obveznosti, ki jih določa izobraževalni program.
Kdor je ob koncu pouka negativno ocenjen iz
največ treh predmetov, ima pravico opravljati popravne izpite.
40. člen
(črtan)
41. člen
(podzakonski predpisi o ocenjevanju,
evidencah, spričevalih)
Podrobnejše določbe o preverjanju in
ocenjevanju znanja, obliko in vsebino dokumentacije o preverjanju in
ocenjevanju znanja ter obliko in vsebino javnih listin o končanem izobraževanju
predpiše minister.
III. POSTOPEK URESNIČEVANJA IN VARSTVA PRAVIC DIJAKOV
41.a člen
(varstvo pravic dijaka)
Če dijak ali kandidat za vpis v šolo (v
nadaljnjem besedilu: dijak) ali njegov zakoniti zastopnik meni, da so kršene
njegove pravice v zvezi z izobraževanjem, lahko pisno zahteva, da pristojni
organ šole kršitev odpravi oziroma izpolni svoje obveznosti.
41.b člen
(pristojni organi)
O uresničevanju pravic in obveznosti dijaka
odločajo strokovni organi šole v skladu s tem zakonom in drugimi predpisi.
O pritožbi v zvezi s pridobitvijo oziroma
izgubo statusa dijaka odloča svet šole, o vseh drugih pritožbah pa pritožbena
komisija.
Pritožbena organa odločata na svojih sejah
z večino glasov vseh članov s tajnim glasovanjem. Način odločanja pritožbenih
organov se podrobneje uredi s poslovnikom, ki ga sprejme svet šole.
Učitelji, ki so člani sveta šole, se
izločijo iz odločanja organa prve stopnje, tako da se njihovi glasovi ne štejejo
pri ugotavljanju izida glasovanja.
Odločitev pritožbene komisije oziroma sveta
šole je dokončna.
Zoper odločitev sveta šole je možno
sprožiti upravni spor.
41.c člen
(pritožbena komisija)
Pritožbena komisija ima tri člane, od
katerih vsaj eden ni strokovni delavec te šole. Člane in predsednika pritožbene
komisije ter njihove namestnike imenuje svet šole na predlog ravnatelja.
Mandat pritožbene komisije traja eno leto,
od 1. oktobra do 30. septembra naslednjega leta. Ista oseba je lahko imenovana
za člana pritožbene komisije večkrat.
Če je član pritožbene komisije odločal o
isti zadevi na prvi stopnji, ga je treba v postopku varstva pravic pred
pritožbeno komisijo izločiti. O izločitvi člana odloči predsednik pritožbene
komisije, o izločitvi predsednika pritožbene komisije pa svet šole.
41.č člen
(ugovor na končno oceno)
Dijak lahko v treh dneh po prejemu letnega
spričevala oziroma obvestila o uspehu vloži pri ravnatelju šole obrazložen
pisni ugovor na končno oceno oziroma ugotovitev.
Ravnatelj v treh dneh od prejema ugovora
ugovor s sklepom zavrže:
-       
če je vložen prepozno,
-       
če ga je vložila neupravičena oseba,
-       
če se ne nanaša na končno oceno oziroma ugotovitev.
Ravnatelj v treh dneh od prejema ugovora
ugovor s sklepom zavrne, če lahko na podlagi dokumentacije ugotovi, da je
neutemeljen.
Če ravnatelj ugovora ne zavrže na podlagi
drugega odstavka tega člena ali ne zavrne na podlagi tretjega odstavka tega
člena, v treh dneh od prejema ugovora imenuje tričlansko komisijo, ki v treh
dneh od njenega imenovanja:
-       
potrdi prvotno oceno oziroma ugotovitev,
-       
ponovno oceni znanje dijaka,
-       
spremeni ugotovitev na podlagi dokumentacije.
V komisijo mora biti imenovan vsaj en član,
ki je zaposlen na drugi šoli.
V primeru iz druge alineje četrtega
odstavka tega člena se dijaka najpozneje tri dni pred ponovnim ocenjevanjem
seznani z datumom, časom, krajem in načinom ter obsegom ponovnega ocenjevanja.
Odločitev ravnatelja in komisije sta
dokončni.
41.d člen
(postopek odločanja)
Dijak lahko poda zahtevo za varstvo pravic
v osmih dneh od dneva, ko je zvedel za kršitev, razen če je za posamezne
primere na podlagi tega zakona določen drug rok. Zahtevo za varstvo pravic
dijak ali njegov zakoniti oziroma pooblaščeni zastopnik poda na zapisnik pri
ravnatelju. Zahtevo za varstvo pravic se lahko pošlje tudi po pošti ali po
elektronskih sredstvih komuniciranja.
Roki za odločanje o zahtevi za varstvo
pravic dijaka se določijo v izvršilnih predpisih, v katerih se podrobneje
urejajo posamezni postopki v zvezi z izobraževanjem, vendar morajo ti roki
zagotoviti nemoteno uresničevanje pravic in obveznosti dijaka v izobraževalnem
procesu.
Ravnatelj mora najpozneje naslednji dan
izročiti zahtevo za varstvo pravic in druge podatke, potrebne za odločanje,
organu, ki je pristojen za odločanje o njej, če za to ni sam pristojen.
V postopku odločanja o dijakovi zahtevi
oziroma pravicah in obveznostih mora pristojni organ:
-       
dijaku pomagati, da čim lažje in hitreje uveljavi svojo pravico,
-       
uporabiti tisti ukrep, ki je za dijaka ugodnejši, če se z njim doseže
zakonit namen;
-       
skrbeti za to, da dijakovo nepoznavanje predpisov ni v škodo pravic, ki
mu gredo po zakonu;
-       
ugotoviti resnično dejansko stanje in v ta namen ugotoviti vsa dejstva,
ki so pomembna za zakonito in pravilno odločanje;
-       
preden odloči o zahtevi, dijaku dati možnost, da pojasni vsa dejstva in
okoliščine, ki so pomembne za odločanje;
-       
postopek voditi hitro, v rokih, ki omogočajo dijaku uresničevanje
njegovih pravic in obveznosti v zvezi izobraževanjem;
-       
kadar koli popraviti očitne računske in druge napake v zvezi z
uresničevanjem pravic dijaka v šolski dokumentaciji ali v izdanih sklepih
oziroma šolskih listinah.
Pristojni organ o zahtevi za varstvo pravic
dijaku izda pisni sklep, ki vsebuje izrek odločitve, obrazložitev in pravni
pouk. Sklep se vroči dijaku, njegovemu zakonitemu zastopniku ali njegovemu
pooblaščenemu zastopniku.
Odločitev se lahko izvrši z dnem
dokončnosti sklepa.
IV. ZBIRANJE IN VARSTVO DIJAKOVIH OSEBNIH PODATKOV
42. člen
(seznami evidenc z osebnimi podatki)
Gimnazije vodijo naslednje evidence z
osebnimi podatki dijakov:
1.     
evidenco prijavljenih kandidatov za vpis,
2.     
evidenco vpisanih ter evidenco vpisanih po letnikih, oddelkih in
skupinah v redovalnicah,
3.     
osebni list, ki se vodi za vsakega dijaka od vpisa do končanja izobraževanja
oziroma do izpisa,
4.     
matično knjigo, ki obsega splošne podatke o vpisanih, o poteku njihovega
izobraževanja od vpisa do dokončanja izobraževanja oziroma do izpisa,
5.     
evidenco podatkov o gibalnih sposobnostih in morfoloških značilnostih,
6.     
zapisnike sej šolske maturitetne komisije,
7.     
zapisnike o maturi,
8.     
poročilo o maturi,
9.     
zapisnike o izpitih, ki obsegajo prijavo k izpitu, potek izpita in
doseženo oceno,
10.  
evidenco o dijakih, ki jih obravnava svetovalna služba,
11.  
evidenco vpisanih v izredno izobraževanje,
12.  
evidenco o preverjanju in ocenjevanju znanja,
13.  
evidenco izdanih dokumentov o končanem izobraževanju.
Dijaški domovi vodijo evidenco in
dokumentacijo iz 1., 2. in 3. točke prejšnjega odstavka, podatke o
nastanitvenih pogodbah, starših oziroma poroku nastanitvene pogodbe in podatke
o izdanih odločbah o subvenciji oskrbnine za tiste dijake, ki pri plačilu oskrbnine
uveljavljajo olajšavo.
Evidence iz 1. do 4., 6. do 9. ter 11. do
13. točke prvega odstavka tega člena obsegajo: ime in priimek dijaka in osebe, vpisane v izredno izobraževanje, spol, datum rojstva, EMŠO, e-naslov, telefonsko številko, davčno številko, kraj, občino in državo rojstva, državljanstvo, prebivališče in predhodno
pridobljeno izobrazbo.
Evidenca iz 1. točke prvega odstavka tega
člena poleg podatkov iz prejšnjega odstavka vsebuje še podatke:
-       
o starših (osebno ime, prebivališče, telefonska številka, e-naslov in
davčna številka),
-       
ime in sedež šole, kjer je prijavljeni končal zadnji razred oziroma
letnik,
-       
ime izobraževalnega programa,
-       
zadnji uspešno končani razred oziroma letnik,
-       
o obveznih tujih jezikih iz osnovne šole,
-       
o ocenah in drugih podatkih v skladu z merili za vpis v šole z omejitvijo
vpisa in vpisnimi pogoji,
-       
o ponavljanju letnika,
-       
o preusmeritvi v drug program,
-       
o usmerjanju mladostnikov s posebnimi potrebami,
-       
o prenosu prijave,
-       
o programu, na katerega se prijavlja.
Za ugotavljanje pravice do vpisa v
srednješolsko izobraževanje, določene v 17. členu tega zakona, šola
pridobi oziroma preveri podatke o predhodnem izobraževanju iz centralne
evidence udeležencev vzgoje in izobraževanja, evidenčnega in analitskega
informacijskega sistema visokega šolstva v Republiki Sloveniji, evidenc
Državnega izpitnega centra o kandidatih, ki opravljajo splošno in poklicno
maturo ter zaključni izpit, in iz drugih uradnih evidenc.
Evidenca iz 3. točke prvega odstavka tega
člena poleg podatkov iz tretjega odstavka tega člena obsega še podatke o:
splošnem učnem uspehu, o opravljenih izpitih, o napredovanju in dokončanju
izobraževanja.
Evidenca podatkov iz 5. točke prvega
odstavka tega člena poleg podatkov iz tretjega odstavka tega člena obsega še
podatke o: gibalnih sposobnostih in morfoloških značilnostih dijaka, ki se
nanašajo na telesno višino, voluminoznost telesa, hitrost alternativnih gibov,
eksplozivno moč, koordinacijo gibanja telesa, fizično vzdržljivost trupa,
gibljivost, mišično vzdržljivost ramenskega obroča in rok, sprintersko hitrost
in vzdržljivost v submaksimalnem kontinuiranem naprezanju.
Podatki iz prejšnjega odstavka se lahko
zbirajo s soglasjem dijaka.
Evidenca iz 10. točke prvega odstavka tega
člena poleg podatkov iz tretjega odstavka tega člena obsega še:
-       
družinsko in socialno anamnezo,
-       
razvojno anamnezo,
-       
diagnostične postopke,
-       
postopke strokovne pomoči,
-       
strokovna mnenja drugih inštitucij: centrov za socialno delo,
zdravstvenih inštitucij, svetovalnih centrov oziroma vzgojnih posvetovalnic.
Osebne podatke iz 10. točke prvega odstavka
tega člena lahko svetovalna služba zbira v soglasju z dijakom in starši. Če je
dijak v družini ogrožen in ga je treba zavarovati, zadostuje soglasje dijaka.
Svetovalni delavci so dolžni podatke iz 10.
točke prvega odstavka tega člena varovati kot poklicno skrivnost. Te podatke so
kot poklicno skrivnost dolžni varovati tudi drugi strokovni delavci, ki so jim
podatki posredovani zaradi narave njihovega dela.
Podrobnejše določbe o načinu zbiranja
podatkov in vodenju evidenc in dokumentacije iz tega člena določi minister.
43. člen
(uporaba evidenc)
Osebni podatki dijakov iz evidenc iz
prejšnjega člena se zbirajo, obdelujejo, shranjujejo in posredujejo za potrebe
gimnazij, ministrstva, pristojnega za šolstvo, v drugih primerih pa le v skladu
s posebnimi predpisi.
Pri izdelavi statističnih in drugih analiz
se smejo osebni podatki uporabiti in objaviti tako, da identiteta dijaka ni
razvidna.
43.a člen
(razkrivanje in posredovanje osebnih
podatkov staršem polnoletnih dijakov)
Starši polnoletnega dijaka imajo pravico,
da jim šola, na enak način kot staršem mladoletnega dijaka, razkrije oziroma
posreduje osebne podatke dijaka in druge informacije o:
-       
vpisu v izobraževalni program in izpisu iz izobraževalnega programa,
-       
ocenah, učnem uspehu in napredovanju,
-       
prisotnosti pri pouku in drugih oblikah izobraževalnega dela,
-       
zaznanih hujših kršitvah šolskega reda in uvedenih postopkih vzgojnega
ukrepanja,
-       
obravnavi svetovalne službe,
-       
organizaciji šolskega dela (npr. roditeljski sestanki, govorilne ure).
Šola o razkrivanju oziroma posredovanju
osebnih podatkov iz prejšnjega odstavka seznani dijaka na začetku šolskega
leta, v katerem bo dijak postal polnoleten.
Polnoletni dijak lahko s pisno izjavo
kadarkoli zahteva, da šola njegovih osebnih podatkov iz prvega odstavka tega
člena ne razkrije oziroma posreduje staršem.
Ne glede na pisno izjavo dijaka iz
prejšnjega odstavka šola razkrije oziroma posreduje staršem podatke o odsotnosti
dijaka, podatke o zaznanih hujših kršitvah šolskega reda in uvedenih postopkih
vzgojnega ukrepanja ter tiste osebne podatke iz prvega odstavka tega člena, ki
bi lahko imeli za posledico izgubo statusa dijaka zaradi negativnega učnega
uspeha, izključitve ali izpisa iz šole.
44. člen
(shranjevanje evidenc)
Evidence iz 42. člena tega zakona se trajno
hranijo v skladu s posebnimi predpisi, če ni s tem zakonom drugače določeno.
44.a člen
(zbirka podatkov za vpis v srednje šole)
Ministrstvo vzpostavi, vodi, vzdržuje in
nadzoruje informatizirano zbirko prijavljenih kandidatov za vpis v srednje
šole, ki vsebuje podatke iz evidence iz 1. točke prvega odstavka 42. člena
tega zakona, ter informatizirano zbirko prijavljenih in vpisanih dijakov v
dijaške domove, ki vsebuje podatke iz evidence iz 1. in 2. točke prvega odstavka
42. člena tega zakona.
Za obe zbirki iz prejšnjega odstavka
zagotavlja osebne podatke iz tretjega odstavka 42. člena tega zakona
osnovna šola, ki jo obiskuje kandidat, ki se prijavlja za vpis.
Osnovna šola za zbirko prijavljenih
kandidatov za vpis v srednje šole zagotavlja tudi podatke iz druge do šeste
alineje četrtega odstavka 42. člena tega zakona, razen dosežkov na
nacionalnem preverjanju znanja skladno z merili za vpis iz šeste alineje četrtega
odstavka 42. člena tega zakona, ki se prenesejo iz evidence učencev, ki
opravljajo nacionalno preverjanje znanja, ki jo vodi Državni izpitni center.
Podatke iz prve in sedme do enajste alineje četrtega odstavka 42. člena
tega zakona za zbirko prijavljenih kandidatov za vpis v srednje šole zagotavlja
srednja šola.
Podatke iz drugega odstavka 42. člena
tega zakona za zbirko prijavljenih in vpisanih dijakov v dijaške domove
zagotavljajo dijaški domovi.
Podatki v zbirkah iz prvega odstavka tega
člena se obdelujejo za namen izvedbe vpisnega postopka.
Podatki v obeh zbirkah se hranijo trajno.
45. člen
(dokumentacija)
Določila v zvezi z vodenjem, uporabo in
shranjevanjem osebnih podatkov iz evidenc po tem zakonu se uporabljajo tudi za
dokumentacijo, na podlagi katere so bili zbrani osebni podatki. Dokumenti o
predhodni izobrazbi se po končanem vpisnem postopku vrnejo dijaku.
V. NADZOR IN KAZENSKA DOLOČBA
46. člen
(organ nadzora)
Nadzor nad izvajanjem tega zakona in
predpisov, izdanih na njegovi podlagi, opravlja inšpektor, pristojen za
šolstvo.
46.a člen
(prekrški)
Z globo od 200 do 3.000 eurov se kaznuje za
prekršek šola in z globo od 100 do 300 eurov odgovorna oseba šole, če:
-       
ne upošteva soglasja ministra o obsegu vpisa (13. člen),
-       
ne upošteva vpisnih pogojev, meril in vpisnega postopka (11., 12., 13.,
14., 15., 17. in 29. člen),
-       
podaljša status dijaka v nasprotju z zakonom (17. člen),
-       
izključi dijaka iz šole brez utemeljenega razloga (27.a člen),
-       
ne pripravi oziroma ne izvaja osebnega izobraževalnega načrta za dijaka
v skladu z zakonom (36. člen),
-       
ne izda šolske javne listine o uspehu na predpisan način in v
predpisanem roku (41. člen).
Z globo 300 eurov se kaznuje za prekršek
šola in z globo 100 eurov odgovorna oseba šole, če dijakov ne seznani z
dokumenti in podatki v zvezi z organizacijo in izvedbo vzgojno- izobraževalnega
dela oziroma v zvezi z uresničevanjem pravic in obveznosti dijakov
(35. člen).
Za prekrške, določene v drugi, peti in
šesti alineji prvega odstavka tega člena, se lahko v hitrem postopku izreče
globa tudi v znesku, ki je višji od najnižje predpisane globe, določene v tem
členu.

Zakon o gimnazijah – ZGim (Uradni list RS, št.
12/96)
vsebuje naslednje prehodne in končne določbe:
»V. PREHODNE IN KONČNE DOLOČBE
47. člen
(postopnost
uvajanja)
Izobraževalni programi po tem zakonu se
postopno uvajajo tako, da bodo uvedeni najkasneje v šolskem letu 1998/99 za
vse, ki se bodo vpisali v prvi letnik.
Ne glede na določbe drugega odstavka 15.
člena tega zakona se do uveljavitve tretjega obdobja v osnovni šoli pri izbiri
kandidatov upošteva učni uspeh v šestem, sedmem in osmem razredu.
48. člen
(nadaljevanje
izobraževanja)
Dijaki, ki so se v programe srednjega
izobraževanja vpisali do dneva uveljavitve tega zakona, imajo pravico
nadaljevati in končati izobraževanje po teh programih, vendar najpozneje v
roku, določenem za njihovo izvedbo, podaljšanem za dve leti.
49. člen
(dokončanje
izobraževanja)
Dijaki, ki se bodo vpisali v gimnazijo po
uveljavitvi tega zakona, vendar pred uvedbo novih izobraževalnih programov, se
izobražujejo in končajo izobraževanje v skladu s pogoji, ki so določeni v tem
zakonu, vendar najpozneje v roku, določenem za izvedbo vzgojno-izobraževalnega
programa, podaljšanem za dve leti.
Dijaki iz prvega in tretjega odstavka 20.
člena tega zakona in dijaki iz prejšnjega odstavka, ki imajo pravico do
ponavljanja po dosedanjih predpisih, pa zaradi postopnega uvajanja
izobraževalnih programov po tem zakonu ne morejo ponavljati letnika po
dosedanjih programih, nadaljujejo in končajo izobraževanje po novih
izobraževalnih programih v skladu s tem zakonom. Dijaki imajo v tem primeru
pravico ponavljati letnik po ustreznem novem programu.
50. člen
(podzakonski
predpisi)
Minister sprejme podzakonske predpise na
podlagi tega zakona v enem letu po uveljavitvi tega zakona.
Do sprejema predpisov, določenih s tem
zakonom, se uporabljajo predpisi, ki so veljali pred uveljavitvijo tega zakona,
razen če so v nasprotju s tem zakonom.
Pravilnik o maturi (Uradni list RS, št.
50/93, 52/94, 20/95 in 77/95) se uporablja do uveljavitve zakona o maturi.
51. člen
(uskladitev
aktov o ustanovitvi)
Akte o ustanovitvi gimnazij je treba
uskladiti s tem zakonom najkasneje v enem letu od njegove uveljavitve.
52. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
gimnazijah – ZGim-A (Uradni list RS, št. 59/01)
spreminja 47. člen zakona tako, da se glasi:
»47. člen
(postopnost
uvajanja)
Izobraževalni programi po tem zakonu se
postopno uvajajo tako, da bodo uvedeni najkasneje v šolskem letu 1998/99 za
vse, ki se bodo vpisali v prvi letnik.
Ne glede na določbo 15. člena tega zakona
se pri izbiri kandidatov, ki bodo zaključili osnovnošolsko izobraževanje po
programu osemletne osnovne šole za vpis v začetni letnik gimnazije upoštevajo
ocene iz materinega jezika, matematike, tujega jezika in splošni učni uspeh v
šestem, sedmem in osmem razredu osnovne šole, doseženi rezultati pri skupinskem
preverjanju znanja iz materinega jezika in matematike ter dosežki državnih
tekmovanj na podlagi meril, ki jih določi Strokovni svet Republike Slovenije za
splošno izobraževanje.
Merila za izbiro kandidatov morajo
zagotoviti enakovredne pogoje za izbiro kandidatov, ki bodo sočasno zaključili
osnovno šolo po programu osemletne osnovne šole oziroma po programu devetletne
osnovne šole.«;
ter vsebuje naslednjo končno določbo:
»4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gimnazijah – ZGim-B (Uradni list RS, št. 115/06)
vsebuje naslednjo prehodno in končno določbo:
»PREHODNA IN KONČNA DOLOČBA
17. člen
(uskladitev
izvršilnih predpisov)
Izvršilni predpisi, izdani na podlagi
Zakona o gimnazijah (Uradni list RS, št. 12/96 in 59/01), se uskladijo z
določbami tega zakona v enem letu po njegovi uveljavitvi.
Z uveljavitvijo tega zakona se določbe
izvršilnih predpisov, ki so v nasprotju z določbami tega zakona, ne
uporabljajo.
Svet šole imenuje komisijo iz 41.c člena
zakona v 60 dneh po uveljavitvi tega zakona.
Do začetka delovanja komisije v skladu s
tem zakonom opravlja njene naloge organ, ki je bil pristojen za odločanje o
pritožbi pred uveljavitvijo tega zakona.
18. člen
(uveljavitev
zakona)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gimnazijah – ZGim-C (Uradni list RS, št. 68/17)
vsebuje naslednje prehodne in končne določbe:
»PREHODNE IN KONČNE DOLOČBE
17. člen
(sprejetje in
uskladitev podzakonskih predpisov)
Podzakonski predpisi iz dopolnjenega
15. člena, iz 16. člena ter iz spremenjenih 27., 29., 36. in
42. člena zakona se uskladijo s tem zakonom do začetka uporabe tega
zakona.
18. člen
(uveljavljanje
pravic iz statusa)
Dijak, ki je bil vpisan v izobraževalni
program srednješolskega izobraževanja v šolskem letu 2018/2019 in nadaljuje
izobraževanje v šolskem letu 2019/2020 v statusu dijaka, ima pravico dokončati
izobraževanje pod pogoji, ki so veljali pred uveljavitvijo tega zakona.
Kdor se vpiše v izobraževalni program
srednješolskega izobraževanja po začetku uporabe tega zakona in je že bil
vpisan v obdobju do šolskega leta 2018/2019, pridobi status dijaka v skladu s
tem zakonom.
19. člen
(začetek veljavnosti
in uporabe)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. septembra 2018.
Do začetka uporabe tega zakona se
uporabljajo določbe Zakona o gimnazijah (Uradni list RS, št. 1/07 – uradno
prečiščeno besedilo).«.

Zakon o izobraževanju odraslih – ZIO-1 (Uradni
list RS, št. 6/18)
vsebuje naslednjo končno določbo:
»82. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gimnazijah – ZGim-D (Uradni list RS, št. 46/19)
vsebuje naslednje prehodne in končne določbe:
»PREHODNE IN KONČNE DOLOČBE
13. člen
(izdaja in
uskladitev podzakonskih predpisov)
Minister v štirih mesecih od uveljavitve
tega zakona uskladi podzakonske predpise iz spremenjenega 27. in 42. člena
zakona ter iz 29. člena zakona.
Minister v enem letu od uveljavitve tega
zakona izda podzakonski predpis iz spremenjenega 30. člena zakona.
Do uveljavitve podzakonskih predpisov iz
prvega odstavka tega člena se uporabljajo podzakonski predpisi, ki so veljali
do uveljavitve tega zakona, kolikor niso v nasprotju s tem zakonom.
14. člen
(uporaba določb
dosedanjega zakona)
Do začetka uporabe tega zakona se
uporabljajo določbe Zakona o gimnazijah (Uradni list RS, št. 1/07 – uradno
prečiščeno besedilo, 68/17 in 6/18 – ZIO-1).
15. člen
(začetek
uporabe)
Ta zakon se začne uporabljati
1. septembra 2019, razen 13. in 42. člen zakona v delu, ki se nanaša
na izredno izobraževanje, in 30. člen zakona, ki se začnejo uporabljati
1. septembra 2020.
16. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.