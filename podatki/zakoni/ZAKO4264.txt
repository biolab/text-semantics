I. SPLOŠNE DOLOČBE
Vsebina zakona
1. člen
1) Ta zakon ureja pravico do odškodnine žrtvam nasilnih
naklepnih dejanj in njihovim svojcem, postopek za uveljavljanje teh pravic ter
organe, ki odločajo in sodelujejo v postopku odločanja o teh pravicah.
2) Ta zakon ureja pristojne organe in postopek v
čezmejnih primerih v skladu z Direktivo Sveta 2004/80/ES z dne 29. aprila
2004 o odškodnini žrtvam kaznivih dejanj.
Pomen izrazov
2. člen
Izrazi, ki se uporabljajo v tem zakonu, imajo naslednji
pomen:
-       
žrtev je oseba, ki je zaradi nasilnega naklepnega dejanja utrpela škodo,
priznano po tem zakonu;
-       
svojci so osebe, ki jih je umrli preživljal, in osebe, ki so imele po
zakonu pravico zahtevati od njega preživljanje;
-       
nasilno naklepno dejanje je dejanje, storjeno z neposrednim napadom na
življenje in telo, z uporabo sile ali kršitvijo spolne nedotakljivosti in za
katero se sme po kazenskem zakoniku izreči kazen enega ali več let zapora;
-       
žrtev nasilja v družini je družinski član po zakonu, ki ureja
preprečevanje nasilja v družini, in proti kateremu je drugi družinski član
storil nasilno naklepno dejanje;
-       
otrok je oseba, ki v času storitve naklepnega kaznivega dejanja še ni
dopolnila 18 let;
-       
invalid je oseba, za katero je ugotovljeno, da ji je v času storitve
kaznivega dejanja priznana invalidnost v skladu s predpisi, ki urejajo varstvo
invalidov;
-       
čezmejni primeri so domači in tuji čezmejni primeri;
-       
domači čezmejni primer je primer, ko je bilo kaznivo dejanje storjeno na
ozemlju Republike Slovenije in je za odločanje o pravici do odškodnine po tem
zakonu pristojna komisija iz 20. člena tega zakona, zahtevo pa vloži oseba pri
pristojnem organu v drugi državi članici Evropske unije;
-       
tuji čezmejni primer je primer, ko je bilo kaznivo dejanje storjeno v
drugi državi članici Evropske unije in je za odločanje o pravici do odškodnine
pristojen organ te države, zahtevo pa vloži oseba, ki ima stalno prebivališče v
Republiki Sloveniji;
-       
prosilec oziroma prosilka (v nadaljnjem besedilu: prosilec) je
posameznik, ki vloži zahtevo za odškodnino po tem zakonu;
-       
komisija je Komisija Vlade Republike Slovenije za odločanje o odškodnini
žrtvam kaznivih dejanj.
Smiselna uporaba zakona
3. člen
Glede vprašanj postopka, ki v tem zakonu niso urejena, se
smiselno uporabljajo določbe zakona, ki ureja splošni upravni postopek.
II. PRAVICA DO ODŠKODNINE
Upravičenci
4. člen
Prosilec je upravičen do odškodnine po tem zakonu, če so
izpolnjeni formalni in materialni pogoji, določeni s tem zakonom (v nadaljnjem
besedilu: upravičenec).
Formalni pogoji
5. člen
Formalni pogoji za priznanje odškodnine po tem zakonu so
izpolnjeni, če je prosilec:
-       
državljan Republike Slovenije ali
-       
državljan druge države članice Evropske unije.
Materialni pogoji
6. člen
1) Materialni pogoji za priznanje odškodnine po tem
zakonu so:
-       
da obstaja utemeljen sum, da je bilo proti prosilcu storjeno nasilno
naklepno dejanje (v nadaljnjem besedilu: dejanje),
-       
da je bilo dejanje storjeno na ozemlju Republike Slovenije, na slovenski
ladji ali slovenskem zrakoplovu ne glede na to, kje se nahaja ob storitvi
dejanja,
-       
da je bilo dejanje zaznano ali pristojnemu organu naznanjeno in
obravnavano kot kaznivo dejanje,
-       
da na strani prosilca ne obstajajo okoliščine, zaradi katerih po
Obligacijskem zakoniku (Uradni list RS, št. 83/01 in 32/04 – avtentična
razlaga) ni mogoče zahtevati povrnitve škode,
-       
da je zaradi dejanja prosilec utrpel telesno poškodbo, okvaro zdravja
ali duševne bolečine,
-       
da je bila prosilcu z dejanjem storjena škoda, priznana s tem zakonom,
-       
če je verjetno, da storilec dejanja ne bo mogel izplačati odškodnine za
škodo iz prejšnje alineje.
2) Če je bila posledica dejanja iz prejšnjega odstavka
smrt osebe, lahko pravice po tem zakonu uveljavljajo svojci, če zakon ne določa
drugače.
Domneva neplačevitosti
7. člen
Domneva se, da storilec ne bo mogel izplačati odškodnine v
naslednjih primerih:
-       
če storilec ostane neznan v treh mesecih od zaznave ali naznanitve
dejanja in se ga do odločanja komisije ne odkrije ali če storilca ni mogoče
preganjati;
-       
če je upravičenec otrok, invalid ali žrtev nasilja v družini;
-       
če gre za domač čezmejni primer.
Obveznost uveljavljanja premoženjskopravnega zahtevka
7.a člen
(1) Upravičenec je dolžan, razen v primerih iz
prejšnjega člena, zoper storilca uveljavljati premoženjskopravni zahtevek v
skladu z zakonom, ki ureja kazenski postopek, ali vložiti odškodninsko tožbo.
(2) Če oškodovanec ravna v skladu s prejšnjim odstavkom,
je upravičen do odškodnine po tem zakonu, če v skladu s tem zakonom izkaže, da
izvršba ni bila uspešna.
Vrste priznane škode
8. člen
Pod pogoji iz tega zakona se odškodnina prizna za:
-       
telesne bolečine ali okvaro zdravja,
-       
duševne bolečine,
-       
izgubljeno preživljanje,
-       
stroške v zvezi z zdravljenjem,
-       
pogrebne stroške,
-       
škodo za uničene medicinske pripomočke,
-       
stroške zaradi uveljavljanja odškodnine.
Odškodnina za telesne bolečine ali okvaro zdravja
9. člen
(1) Odškodnina se ne prizna za telesne poškodbe, s
katerimi je le začasno prizadeta zunanjost, ali začasno in v manjši meri
okvarjeno zdravje.
(2) Odškodnina za telesne bolečine po tem zakonu se
glede na okoliščine primera, stopnjo bolečine zaradi poškodbe ali okvare
zdravja, trajanja bolečin in v skladu z načelom pravične denarne odškodnine
določi po naslednjih stopnjah:
-       
lažji primeri od 50 do 500 evrov,
-       
srednje hudi primeri od 100 do 1.000 evrov,
-       
hudi primeri od 250 do 2.500 evrov,
-       
zelo hudi primeri od 500 do 5.000 evrov,
-       
izjemno hudi primeri od 1.000 do 10.000 evrov.
(3) Značilne poškodbe za posamezne stopnje primerov iz
prejšnjega odstavka določi minister, pristojen za zdravje, v soglasju z
ministrom, pristojnim za pravosodje.
Odškodnina za duševne bolečine
10. člen
(1) Za duševne bolečine se glede na okoliščine primera,
stopnjo in trajanje bolečin ter vrsto poškodb v skladu z načelom pravične
denarne odškodnine določi odškodnina po naslednjih stopnjah:
-       
za zmanjšanje življenjske aktivnosti do 7.500 evrov,
-       
za okrnitev svobode do 5.000 evrov,
-       
za skaženost do 3.000 evrov,
-       
za kršitev dostojanstva (osebnosti) do 1.500 evrov,
-       
za okrnitev drugih osebnostnih pravic do 2.500 evrov.
(2) Odškodnina, priznana v skladu s prejšnjim odstavkom,
skupno ne sme presegati 10.000 evrov.
(3) Odškodnina zaradi smrti bližnjega se lahko vsem
svojcem ene osebe skupno prizna največ do 10.000 evrov.
Nadomestilo sredstev zaradi izgubljenega preživljanja
11. člen
1) Nadomestilo sredstev zaradi izgubljenega preživljanja
se prizna v enkratni vsoti pod pogoji in v obsegu, ki jih predpisi Republike
Slovenije o pokojninskem in invalidskem zavarovanju določajo za družinsko
pokojnino.
2) Nadomestilo iz prejšnjega odstavka se prizna samo, če
oseba ni upravičena do ustreznih prejemkov iz pokojninskega in invalidskega
zavarovanja.
3) Nadomestilo iz prvega odstavka tega člena se prizna v
znesku največ 20.000 eurov.
Stroški v zvezi z zdravljenjem
12. člen
1) Nadomestilo stroškov v zvezi z zdravljenjem se prizna
v višini stroškov zdravstvenih storitev iz obveznega zdravstvenega zavarovanja,
ki glede na vrsto poškodbe oziroma okvare zdravja pripada zavarovani osebi po
predpisih Republike Slovenije o zdravstvenem varstvu in zdravstvenem
zavarovanju.
2) Nadomestilo iz prejšnjega odstavka se prizna samo, če
oseba ni upravičena do kritja stroškov na podlagi obveznega in prostovoljnega
zdravstvenega zavarovanja.
Nadomestilo pogrebnih stroškov
13. člen
1) Stroški pogreba, v višini pogrebnine po predpisih
Republike Slovenije o zdravstvenem varstvu in zdravstvenem zavarovanju, se
povrnejo tistemu, ki jih je plačal.
2) Stroški iz prejšnjega odstavka se priznajo samo, če
oseba, ki je plačala stroške pogreba, ni upravičena do kritja stroškov iz
obveznega zdravstvenega zavarovanja.
Škoda za uničene medicinske pripomočke
14. člen
Upravičencu se povrne celotna škoda, nastala na medicinskih
pripomočkih, če niso do njih upravičeni po predpisih Republike Slovenije, ki
urejajo zdravstveno varstvo in zdravstveno zavarovanje.
Stroški zaradi uveljavljanja odškodnine
15. člen
1) Za vloge, dejanja in odločbe v postopkih za
uveljavljanje odškodnine po tem zakonu se ne plačujejo takse.
2) Stroški za prevajanje in stroški za izvedence
bremenijo proračun Republike Slovenije.
(3) Prosilcu se v primeru utemeljene zahteve vrnejo tisti
stroški, ki jih je imel v zvezi s storitvami, ki so potrebne za ugotavljanje
zdravstvenega stanja za uveljavljanje odškodnine po tem zakonu.
Okoliščine, ki vplivajo na višino odškodnine
16. člen
1) Pri odločanju o višini odškodnine se upošteva tudi
ravnanje upravičenca ob dejanju in po njem, njegov prispevek k nastanku in
obsegu škode.
2) Če so podane okoliščine iz prejšnjega odstavka, se
odškodnina ustrezno zniža ali zavrne s smiselno uporabo določb Obligacijskega
zakonika.
Upoštevanje odškodnin
17. člen
1) Odškodnina, določena za posamezno vrsto škode po tem
zakonu, se zmanjša za nadomestila, povračila in vsa druga izplačila, ki jih je
za isto vrsto škode upravičenec prejel na kateri koli drugi podlagi.
2) Za odškodnino, izplačano za posamezno vrsto škode po
tem zakonu, se zmanjša povračilo za isto vrsto škode, ki jo upravičenec od
Republike Slovenije uveljavlja na kateri koli drugi podlagi, če z zakonom,
drugim predpisom ali pogodbo ni določeno drugače.
Zapadlost odškodnine
18. člen
Obveznost plačila odškodnine velja za zapadlo po tridesetih
dneh od dneva pravnomočnosti odločbe, s katero je ugotovljena njena višina.
Uporaba Obligacijskega zakonika
19. člen
Za prenos in dedovanje pravice do odškodnine po tem zakonu se
uporabljajo določbe Obligacijskega zakonika.
III. PRISTOJNI ORGANI
1. oddelek
Organ odločanja
Komisija
20. člen
1) O priznanju odškodnine odloča komisija, ki ima
predsednika oziroma predsednico (v nadaljnjem besedilu: predsednik) in
štiri člane oziroma članice (v nadaljnjem besedilu: člani) ter njihove
namestnike oziroma namestnice (v nadaljnjem besedilu: namestniki).
2) Predsednik oziroma namestnik predsednika je vrhovni
ali višji sodnik oziroma vrhovna ali višja sodnica (v nadaljnjem besedilu:
vrhovni ali višji sodnik) s področja civilnega prava.
3) Člani oziroma njihovi namestniki so:
-       
vrhovni ali višji državni tožilec oziroma vrhovna ali višja državna
tožilka (v nadaljnjem besedilu: vrhovni ali višji državni tožilec),
-       
strokovnjak oziroma strokovnjakinja (v nadaljnjem besedilu:
strokovnjak) s področja medicine poškodb,
-       
strokovnjak s področja zdravstvenega varstva in zavarovanja,
-       
strokovnjak s področja pokojninskega in invalidskega zavarovanja.
4) Člani oziroma njihovi namestniki iz druge, tretje in
četrte alinee prejšnjega odstavka morajo imeti vsaj univerzitetno izobrazbo in
vsaj 10 let delovnih izkušenj na svojem strokovnem področju.
Imenovanje komisije
21. člen
1) Komisijo imenuje Vlada Republike Slovenije. Člani
komisije so imenovani za mandat štirih let in so po poteku mandata lahko
ponovno imenovani.
2) Predsednik komisije je imenovan na predlog
predsednika oziroma predsednice (v nadaljnjem besedilu:
predsednik) Vrhovnega sodišča Republike Slovenije.
3) Član komisije izmed vrhovnih ali višjih državnih
tožilcev je imenovan na predlog generalnega državnega tožilca oziroma generalne
državne tožilke (v nadaljnjem besedilu: generalnega državnega
tožilca) Republike Slovenije. Člana komisije izmed strokovnjakov s
področja medicine poškodb in s področja zdravstvenega varstva in zavarovanja
sta imenovana na predlog ministra, pristojnega za zdravje. Član komisije izmed
strokovnjakov s področja pokojninskega in invalidskega zavarovanja je imenovan
na predlog ministra, pristojnega za socialne zadeve.
4) Predloge za imenovanje članov komisije pošljejo
pristojni organi ministrstvu, pristojnemu za pravosodje, najpozneje dva meseca
pred potekom mandata komisije oziroma najpozneje v petnajstih dneh po
predčasnem prenehanju mandata. Minister, pristojen za pravosodje, pošlje seznam
predlaganih kandidatov za komisijo Vladi Republike Slovenije najpozneje en
mesec pred potekom mandata komisije.
5) Določbe o imenovanju predsednika in članov komisije
veljajo tudi za njihove namestnike.
Razrešitev pred potekom mandata
22. člen
Predsednika in člana komisije ter njihove namestnike razreši
Vlada Republike Slovenije pred potekom mandata zaradi:
-       
prenehanja funkcije, ki je pogoj za imenovanje,
-       
utemeljenega zaprosila predsednika, člana oziroma namestnika,
-       
nerednega ali nevestnega opravljanja dela v komisiji.
Delo komisije
23. člen
1) Komisija odloča o zahtevkih za odškodnino na sejah,
ki jih sklicuje predsednik.
2) Predsednik in člani komisije so upravičeni do sejnine
in povračila dejanskih stroškov za sodelovanje pri delu komisije v znesku, ki
ga določi minister, pristojen za pravosodje.
3) Predsednika in člane komisije v njihovi odsotnosti
nadomeščajo njihovi namestniki.
Strokovne in administrativno-tehnične naloge
24. člen
Ministrstvo, pristojno za pravosodje, opravlja za komisijo
strokovne in administrativno-tehnične naloge.
2. oddelek
Drugi organi v postopku
Naloge policije
25. člen
1) Policija daje informacije o možnostih in pogojih za
uveljavljanje pravic po tem zakonu osebam, ki jih nameravajo uveljavljati.
2) Na zahtevo osebe iz prejšnjega odstavka izda policija
potrdilo o tem, da je bilo dejanje zaznano ali naznanjeno in obravnavano kot
kaznivo dejanje. Vsebino potrdila določi minister, pristojen za pravosodje, v
soglasju z ministrom, pristojnim za notranje zadeve.
Naloge ministrstva, pristojnega za pravosodje
26. člen
1) Ministrstvo, pristojno za pravosodje, skrbi za
sodelovanje in izmenjavo podatkov med komisijo, policijo in pristojnimi organi
drugih držav, ki so po predpisih teh držav pristojni za izvajanje nalog v
postopkih za uveljavljanje odškodnine, in pomaga pri iskanju ustreznih rešitev
za izvajanje določb tega zakona v čezmejnih primerih.
2) Ministrstvo, pristojno za pravosodje, daje prosilcem
osnovne informacije o možnostih in pogojih za uveljavljanje odškodnine, v
skladu s priročnikom, ki ga sestavi Evropska komisija.
3) Ministrstvo, pristojno za pravosodje, je pristojno za
prejem in posredovanje zahtev v čezmejnih primerih.
IV. POSTOPEK ZA UVELJAVLJANJE ODŠKODNINE
Vložitev zahteve
27. člen
1) Zahtevo za uveljavljanje odškodnine vloži prosilec
pri ministrstvu, pristojnem za pravosodje.
2) Zahteva se vloži pisno na obrazcu, ki ga določi
minister, pristojen za pravosodje.
Vsebina zahteve
28. člen
1) Zahteva mora vsebovati:
-       
osebne podatke prosilca (osebno ime, datum in kraj rojstva, EMŠO oziroma
za osebo, ki ni državljan Republike Slovenije, njen identifikacijski znak po
predpisih njene države, državljanstvo, naslov stalnega oziroma začasnega
prebivališča, delovno mesto in naslov zaposlitve),
-       
opis dejanja,
-       
opis posledic dejanja,
-       
navedbo vrste odškodnine, ki jo zahteva.
(2) Zahteva, vložena na podlagi drugega odstavka
7.a člena tega zakona, mora vsebovati podatke iz prve in četrte alineje
prejšnjega odstavka.
(3) Zahteva mora biti vložena v slovenskem jeziku, če
zakon ne določa drugače.
Rok za vložitev zahteve
29. člen
1) Zahteva mora biti vložena najpozneje v šestih mesecih
od dneva storitve dejanja, za katero se uveljavlja odškodnina.
2) Če upravičenec zaradi telesnih poškodb ni sposoben
vložiti zahteve v roku iz prejšnjega odstavka, mora zahtevo vložiti najpozneje
v treh mesecih od dneva, ko so prenehali obstajati razlogi, zaradi katerih ni
mogel vložiti zahteve, najpozneje pa v petih letih od dneva storitve dejanja.
(3) Zahteva na podlagi drugega odstavka 7.a člena tega zakona
mora biti vložena v treh mesecih od prejema odločbe ali obvestila, da izvršba
ni bila uspešna, če izvršba ni bila predlagana, pa v treh mesecih od prejema
podatkov, iz katerih izhaja, da izvršba ni možna.
Listine, ki morajo biti priložene
30. člen
1) Zahtevi morajo biti priložene naslednje listine:
-       
dokazilo o državljanstvu,
-       
potrdilo policije o zaznavi ali naznanitvi ter obravnavi kaznivega
dejanja,
-       
ustrezna zdravniška potrdila oziroma listine, ki izkazujejo, da je
upravičenec utrpel telesno poškodbo, okvaro zdravja ali duševne bolečine,
-       
izjava upravičenca o uveljavljanju posameznih vrst škode, priznane s tem
zakonom, iz drugih pravnih naslovov,
-       
druge listine, ki dokazujejo obstoj pogojev po tem zakonu in upravičenec
z njimi razpolaga.
(2) K zahtevi, vloženi na podlagi drugega odstavka 7.a člena
tega zakona, morajo biti poleg listin iz prve, četrte in pete alineje
prejšnjega odstavka, priloženi tudi:
-       
izvod sodbe,
-       
izvod sklepa o izvršbi in dokazila, da izvršba ni bila uspešna, oziroma
dokazila, da izvršba ni možna.
(3) Listine iz prejšnjega odstavka morajo biti v
izvirniku ali overjenem prepisu.
(4) Listini, sestavljeni v tujem jeziku, mora biti
priložen overjen prevod.
Predhodni preizkus
31. člen
1) Zahtevo, ki ni pravočasna, in zahtevo, ki je
nepopolna ali nerazumljiva, pa prosilec pomanjkljivosti v določenem roku ne
odpravi, zavrže predsednik komisije.
2) Rok za odpravo pomanjkljivosti v nepopolni ali
nerazumljivi zahtevi, ki ga določi predsednik komisije, ne sme biti krajši od
30 dni.
Odločanje o zahtevi
32. člen
1) Komisija o zahtevi veljavno odloča na seji, če so
navzoči predsednik ali njegov namestnik in vsi člani ali njihovi namestniki.
Komisija odloča z večino glasov.
2) O priznanju odškodnine odloči komisija z odločbo.
Odločbo mora izdati v 90 dneh od dneva prejema popolne zahteve.
3) Zoper odločbo iz prejšnjega odstavka ni pritožbe,
dovoljen pa je upravni spor.
4) Pravnomočna odločba o priznanju odškodnine se pošlje
Državnemu pravobranilstvu Republike Slovenije.
(5) Če je priznana odškodnina otroku, komisija del vsebine
odločbe, ki se nanaša na varstvo otrokove koristi, posreduje tudi pristojnemu
centru za socialno delo, ki poskrbi, da se odškodnina uporabi v korist otroka,
posredovane podatke pa lahko uporabi za uvedbo drugih ukrepov v skladu z
zakonom.
Posredovanje in dostop do podatkov
33. člen
(1) Upravljavci zbirk osebnih podatkov, državni organi,
organi samoupravnih lokalnih skupnosti ter nosilci javnih pooblastil, ki
razpolagajo s podatki o okoliščinah in dejstvih, pomembnimi za odločitev,
morajo komisiji na njeno pisno zahtevo te podatke brezplačno posredovati.
(2) Podatke o okoliščinah in dejstvih, ki so pomembni za
odločitev, lahko komisiji na podlagi pisnega zaprosila prostovoljno posredujejo
tudi posamezniki, ki z njimi razpolagajo.
(3) Dostop do vsebine ovadbe, njenih prilog, poročil
državnemu tožilstvu, obtožnih aktov in sodnih odločb, s katerimi za potrebe
odločanja razpolaga komisija, imajo le člani komisije, oškodovanec ali njegov
zakoniti zastopnik, pooblaščenec ter pristojni državni organi.
V. POSTOPEK V ČEZMEJNIH PRIMERIH
Tuji čezmejni primer
34. člen
1) V tujem čezmejnem primeru lahko prosilec zahtevo za
uveljavljanje odškodnine vloži pri ministrstvu, pristojnem za pravosodje.
2) Ministrstvo, pristojno za pravosodje, pošlje zahtevo
skupaj s prilogami pristojnemu organu države, od katere prosilec zahteva
odškodnino.
3) Zahteva iz prejšnjega odstavka se pošlje na
standardnem obrazcu, ki ga določi Komisija Evropskih skupnosti.
4) Če organ, ki je v drugi državi pristojen za
odločanje, zaprosi, da se v Republiki Sloveniji opravi zaslišanje prosilca,
priče ali izvedenca, opravi zaslišanje ministrstvo, pristojno za pravosodje.
5) Če organ, ki je v drugi državi pristojen za
odločanje, zaprosi, da se opravi zaslišanje z uporabo tehničnih sredstev, se
tako zaslišanje opravi v sodelovanju z ministrstvom, pristojnim za pravosodje,
če oseba, ki naj bo zaslišana, privoli v takšno zaslišanje.
Domači čezmejni primer
35. člen
1) Ministrstvo, pristojno za pravosodje, ob prejemu
zahteve od pristojnega organa druge države članice Evropske unije temu organu
in prosilcu najpozneje v 30 dneh sporoči ime osebe za stike, potrdilo o prejemu
zahteve in, če je možno, tudi približno navedbo časa, v katerem bo o zahtevi
odločeno.
2) Če ministrstvo, pristojno za pravosodje, od
pristojnega organa druge države članice Evropske unije prejme zahtevo, ki ni
poslana na standardnem obrazcu, ki ga določi Komisija Evropskih skupnosti, vrne
zahtevo organu, od katerega jo je prejelo.
3) Če zahteva in priložene listine niso v slovenskem
jeziku, jih ministrstvo, pristojno za pravosodje, vrne prosilcu oziroma organu,
od katerega je zahtevo prejelo, skupaj s poukom o uporabi slovenskega jezika v
skladu z 28. in 30. členom tega zakona.
4) Če v domačem čezmejnem primeru komisija ugotovi, da
je zaradi odločitve v zadevi treba opraviti posamezna dejanja, kot so
zaslišanje prosilca, priče ali izvedenca, lahko zaprosi organ, ki je pristojen
za opravo teh dejanj v državi članici Evropske unije, v kateri je prosilec
vložil zahtevo za odškodnino, da opravi ta dejanja.
5) Zaslišanje, ki je potrebno v tem postopku, se lahko
opravi tudi z uporabo tehničnih sredstev. Tehnična sredstva obsegajo zlasti
računalniško tehnologijo, elektronsko komunikacijsko omrežje ter druge
pripomočke za prenos slike in glasu.
6) Zaslišanje iz prejšnjega odstavka opravi predsednik
komisije ali član komisije, ki ga za to pooblasti predsednik komisije.
7) Odločbo komisije pošlje ministrstvo, pristojno za
pravosodje, prosilcu in pristojnemu organu druge države na standardnem obrazcu,
ki ga določi Komisija Evropskih skupnosti.
VI. FINANCIRANJE ODŠKODNIN
36. člen
1) Sredstva za izplačilo odškodnin po tem zakonu in
sredstva za delo komisije iz 20. člena tega zakona se zagotavljajo v proračunu
Republike Slovenije v okviru finančnega načrta Državnega pravobranilstva
Republike Slovenije.
2) Način vplačil sredstev v proračun, pridobljenih iz
naslova prehoda terjatev, povrnitve neupravičeno pridobljenih sredstev na
podlagi tega zakona in sredstev, pridobljenih na podlagi odloženega pregona v
skladu z zakonom, ki ureja kazenski postopek, predpiše minister, pristojen za
finance.
VII. EVIDENCA O PROSILCIH IN IZDANIH ODLOČBAH
Vodenje evidence
37. člen
1) Zaradi odločanja in izvajanja drugih pristojnosti po
tem zakonu vodi ministrstvo, pristojno za pravosodje, evidenco o prosilcih in
izdanih odločbah o odškodninah.
2) Evidenca se vodi po posameznih zadevah tako, da ima
vsaka zadeva svojo zaporedno številko in svojo opravilno številko.
3) Zaporedna številka se vodi v evidenci z arabskimi
številkami po vrstnem redu.
4) Opravilna številka posamezne zadeve je številka, ki
jo zadeva prejme ob vložitvi in je skladna z notranjimi akti ministrstva,
pristojnega za pravosodje. Opravilni številki je dodana tudi zaporedna številka
vpisnika.
5) Evidenca se lahko vodi tudi računalniško.
Vsebina evidence
38. člen
Evidenca o prosilcih in izdanih odločbah o odškodninah
obsega:
1.     
podatke o prosilcih:
- 
osebno ime;
- 
EMŠO oziroma rojstni datum in spol, če EMŠO ni določen;
- 
kraj rojstva;
- 
stalno prebivališče;
- 
državljanstvo.
2.     
podatke o izdanih odločbah:
- 
zaporedna številka zadeve in opravilna številka;
- 
datum vložitve zahteve;
- 
vrsta odločbe;
- 
vrsta kaznivega dejanja, ki je podlaga za uveljavljanje zahtevka;
- 
datum izdaje odločbe;
- 
datum pravnomočnosti odločbe o priznanju odškodnine;
- 
višina izplačane odškodnine;
- 
datum izplačila odškodnine;
- 
oznaka, ali je sprožen upravni spor;
- 
podatki o uveljavljanju zahtevkov na podlagi 40. in 41. člena tega zakona.
Hramba podatkov
39. člen
Podatki v evidenci o prosilcih in podatki v evidenci o
izdanih odločbah iz 38. člena tega zakona se hranijo trajno.
VIII. PREHOD TERJATEV IN POVRNITEV NEUPRAVIČENO PRIDOBLJENIH
SREDSTEV
Prehod terjatev
40. člen
Terjatve upravičenca proti storilcu nasilnega naklepnega
dejanja preidejo do višine odškodnine, priznane po tem zakonu, na Republiko
Slovenijo z dnem izvršitve odločbe o priznanju pravic po tem zakonu
(subrogacija).
S prehodom terjatve na Republiko Slovenijo vstopi Republika
Slovenija v razmerju do storilca nasilnega naklepnega dejanja v položaj
upravičenca kot upnika do višine sredstev, izplačanih na podlagi odločbe o
priznanju odškodnine po tem zakonu.
Povrnitev neupravičeno pridobljenih sredstev
41. člen
Republika Slovenija ima pravico zahtevati vrnitev sredstev,
povečanih za pripadajoče obresti in stroške postopkov, izplačanih po tem
zakonu, če so bile pravice pridobljene na podlagi neresničnih podatkov oziroma
če upravičenec ni sporočil komisiji dejstev, ki vplivajo na pridobitev pravic
po tem zakonu.

Zakon o odškodnini žrtvam kaznivih dejanj –
ZOZKD (Uradni list RS, št. 101/05)
vsebuje naslednje prehodne in končno določbo:
»IX. PREHODNE IN KONČNA DOLOČBA
Dejanja, storjena pred uveljavitvijo zakona
42. člen
1) Upravičenci lahko uveljavljajo odškodnino po tem
zakonu tudi za dejanja, storjena v obdobju od 1. julija 2005 do začetka
uveljavitve tega zakona.
2) Za dejanja iz prejšnjega odstavka začne teči rok za
vložitev zahteve iz 29. člena tega zakona 1. januarja 2006.
Imenovanje komisije
43. člen
Predstojniki posameznih organov morajo predlagati člane
komisije in njihove namestnike v enem mesecu po uveljavitvi tega zakona. Ko
minister, pristojen za pravosodje, prejme predloge za imenovanje članov, pošlje
seznam predlaganih kandidatov Vladi Republike Slovenije. Predsednik komisije
skliče prvo sejo najpozneje v enem mesecu po imenovanju komisije.
Denarna enota
44. člen
Do uvedbe eura kot denarne enote v Republiki Slovenije se
višina odškodnine odmeri v tolarjih. Omejitve višine odškodnin iz tega zakona
se upoštevajo tako, da se preračunajo v tolarsko protivrednost po srednjem
tečaju Banke Slovenije na dan izdaje odločbe.
Izdaja podzakonskih aktov
45. člen
1) Minister, pristojen za pravosodje, izda predpis iz
drugega odstavka 23. člena in drugega odstavka 27. člena tega zakona v treh
mesecih po uveljavitvi tega zakona.
2) Minister, pristojen za zdravje, v soglasju z
ministrom, pristojnim za pravosodje, izda predpis iz drugega odstavka 9. člena
tega zakona v treh mesecih po uveljavitvi tega zakona.
3) Minister, pristojen za pravosodje, v soglasju z
ministrom, pristojnim za notranje zadeve, izda predpis iz drugega odstavka 25.
člena tega zakona v treh mesecih po uveljavitvi tega zakona.
4) Minister, pristojen za finance, izda predpis iz
drugega odstavka 36. člena tega zakona v enem mesecu po uveljavitvi tega
zakona.
Uveljavitev in uporaba zakona
46. člen
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2006.«.

Zakon o spremembah in dopolnitvah Zakona o
odškodnini žrtvam kaznivih dejanj – ZOZKD-A (Uradni list RS, št. 86/10)
vsebuje naslednjo prehodno in končno določbo:
»PREHODNA IN KONČNA DOLOČBA
19. člen
Pristojni minister uskladi podzakonski predpis iz tretjega
odstavka 9. člena, drugega odstavka 25. člena in drugega odstavka 27. člena
zakona z določbami tega zakona v enem mesecu po njegovi uveljavitvi.
Postopki, začeti pred začetkom uporabe tega zakona, se
dokončajo po dosedanjih predpisih.
20. člen
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2011.«.