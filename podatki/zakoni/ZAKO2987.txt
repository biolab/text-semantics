1. člen
S tem zakonom se zagotavlja pomoč Republike
Slovenije pri delni odpravi posledic oziroma sanaciji škode, nastali zaradi
suše, neurja s točo, plazenja tal in sluzenja morja, ki so v letu 2000
prizadeli širše območje Republike Slovenije, ter se določa njena uporaba.
2. člen
Skupni obseg sredstev, s katerimi se
zagotavlja pomoč iz prejšnjega člena, znaša 10.150,000.000 tolarjev. Sredstva
se zagotovijo v proračunu Republike Slovenije v letu 2000 in 2001, in sicer:
-       
za sanacijo škode, ki jo je povzročila suša, v višini 8.000,000.000
tolarjev,
-       
za sanacijo škode, ki jo je povzročilo plazenje tal, v višini
2.000,000.000 tolarjev,
-       
za sanacijo škode, ki jo je povzročilo neurje s točo, v višini
120,000.000 tolarjev,
-       
za sanacijo škode, ki jo je povzročilo sluzenje morja, v višini
30,000.000 tolarjev.
3. člen
Sredstva za delno odpravo posledic oziroma
sanacijo škode (v nadaljnjem besedilu: sanacija škode) se zagotavljajo iz
sredstev proračuna v letu 2000 in 2001 tako, da se v letu 2000 iz proračuna
Republike Slovenije zagotovi 5.750,000.000 tolarjev, v letu 2001 pa preostali
del.
Sredstva za leto 2000 se zagotovijo:
-       
za sanacijo škode, ki jo je povzročila suša, v višini 4.600,000.000 tolarjev,
-       
za sanacijo škode, ki jo je povzročilo plazenje tal, v višini
1.000,000.000 tolarjev,
-       
za sanacijo škode, ki jo je povzročilo neurje s točo, v višini
120,000.000 tolarjev,
-       
za sanacijo škode, ki jo je povzročilo sluzenje morja, v višini
30,000.000 tolarjev.
4. člen
Sredstva iz prve alinee 2. člena tega
zakona se dodelijo občinam v višini do 50% potrjene ocene neposredne škode.
Sredstva iz druge alinee 2. člena tega
zakona se dodelijo občinam za sanacijo plazov, ki ogrožajo stanovanjske
objekte, gospodarske objekte, vodovod, kanalizacijo, lokalne in krajevne ceste
ter dovozne poti v višini potrjenega zneska sanacije.
Sredstva iz tretje alinee 2. člena tega
zakona se dodelijo občinam v višini do 30% potrjenega programa sanacije.
Sredstva iz četrte alinee 2. člena tega
zakona se dodelijo občinam na podlagi programov sanacije, ki jih predložijo
prizadete občine v sorazmernem deležu v okviru zagotovljenih sredstev.
5. člen
Razdelitev sredstev prizadetim občinam
določi Vlada Republike Slovenije na predlog državne komisije za sanacijo,
ustanovljene po zakonu o zagotovitvi sredstev za interventne ukrepe za odpravo
posledic poplav, ki so v obdobju september-november 1998 prizadela Republiko
Slovenijo (Uradni list RS, št. 86/98) (v nadaljnjem besedilu: komisija).
V letu 2000 se sredstva za sanacijo škode,
nastale zaradi suše, zagotavljajo na podlagi verificirane škode, nastale do 30.
junija 2000, akontativno do višine 50%, najpozneje do 31. oktobra 2000.
Celotna državna pomoč pa se zagotavlja na
podlagi končnih ocen škode, ob upoštevanju kriterijev na podlagi tega zakona.
6. člen
Sklad kmetijskih zemljišč in gozdov
Republike Slovenije na predlog prizadetih občin oprosti oziroma zniža znesek
zakupnine za zakupljena zemljišča na prizadetih območjih občin v sorazmerju z
ugotovljeno škodo v letu 2000.
Ne glede na določbe zakona, ki ureja davčni
postopek in postopek za odmero dohodnine, pristojni organ odpiše sorazmerni del
davka kmetom, ki imajo v lasti ali zakupu kmetijska zemljišča na območjih občin
prizadetih s sušo v letu 2000 in jim je iz teh razlogov nastala škoda ter so
zavezanci za plačilo davkov od dohodka iz kmetijstva. Davek se odpiše
oškodovancem za leto 2000 in po seznamu, ki ga davčnemu organu predložijo
prizadete občine.
7. člen
Kmetom, ki imajo v lasti ali zakupu
kmetijska zemljišča na območjih občin, ki jim je nastala škoda zaradi suše, se
ne glede na določbe zakonov in drugih predpisov, ki urejajo plačevanje
prispevkov za zdravstveno, pokojninsko in invalidsko zavarovanje, v odstotku
ugotovljene škode odpišejo prispevki za zdravstveno, pokojninsko in invalidsko
zavarovanje v letu 2000.
Odpisani prispevki se štejejo za plačane.
Ne glede na določbe zakonov in drugih predpisov, ki urejajo način in postopek
odpisa prispevkov za zdravstveno, pokojninsko in invalidsko zavarovanje,
ugotavlja odstotek odpisa, ga odpiše ter ugotovi zamudne obresti iz prejšnjega
odstavka pristojni organ po uradni dolžnosti na podlagi seznama, ki ga na
podlagi predlogov upravičencev sestavi in mu ga predloži organ prizadete
občine.
8. člen
Občine predložijo oceno škode in sanacijske
programe komisiji v potrditev.
9. člen
Namensko uporabo sredstev po tem zakonu
preverja komisija. Za namensko uporabo dodeljenih sredstev za sanacijo škode po
tem zakonu je odgovoren župan.
10. člen
(prenehal
veljati)
11. člen
Nakazilo sredstev po tem zakonu opravi
Ministrstvo za okolje in prostor na podlagi sklepa komisije.
Za zavarovanje nakazila po tem zakonu
občine pred nakazilom sredstev izročijo Ministrstvu za okolje in prostor
akceptne naloge in akceptne izjave.
12. člen
Z denarno kaznijo do 500.000 tolarjev se
kaznuje za prekršek odgovorna oseba, če ravna v nasprotju z 9. členom tega
zakona.

Zakon o zagotovitvi sredstev za odpravo
posledic suše, neurja s točo, plazenja tal in sluzenja morja v letu 2000 –
ZZSO2000 (Uradni list RS, št. 81/00)
vsebuje naslednjo končno določbo:
»13. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o ukrepih
za odpravo posledic plazu Stože v Občini Bovec in plazov večjega obsega,
nastalih na območju Republike Slovenije po 15. oktobru 2000 – ZUPSB (Uradni list RS, št. 124/00)
vsebuje naslednjo končno določbo:
»11. člen
Ta zakon začne veljati naslednji dan po
objavi v Uradnem listu Republike Slovenije.«.