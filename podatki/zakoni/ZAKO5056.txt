I. SPLOŠNE DOLOČBE
1. člen
(vsebina zakona)
Ta zakon ureja digitalno radiodifuzijo v
Republiki Sloveniji, pogoje za izvajanje digitalne radiodifuzije, pravice in obveznosti
izvajalcev, spremembe pri upravljanju radiofrekvenčnega spektra, postopen
prehod z analogne na digitalno radiodifuzijo, vključevanje in uvajanje
komplementarnih in inovativnih storitev ter postopni izklop analogne
radiodifuzije in spodbujevalne ukrepe, namenjene za pospešitev prehoda na
digitalno radiodifuzijo v skladu z Direktivo 2002/20/ES Evropskega parlamenta
in Sveta z dne 7. marca 2002 o
odobritvi
elektronskih komunikacijskih omrežij
in storitev (Direktiva o
odobritvi)
(UL L št. 108 z dne 24. 4. 2002, str. 21), zadnjič spremenjeno z Direktivo
2009/140/ES Evropskega parlamenta in Sveta z dne 25. novembra 2009 o spremembi
direktiv 2002/21/ES o
skupnem regulativnem okviru
za elektronska komunikacijska omrežja
in storitve, 2002/19/ES o
dostopu do elektronskih komunikacijskih omrežij in pripadajočih naprav ter o njihovem
medomrežnem povezovanju in 2002/20/ES o odobritvi elektronskih komunikacijskih omrežij in
storitev (UL L št. 337 z dne 18. 12. 2009, str. 37), Direktivo Evropskega
parlamenta in Sveta 2002/21/ES z dne 7. marca 2002 o skupnem regulativnem okviru za
elektronska komunikacijska omrežja
in storitve (okvirna
direktiva) (UL L št. 108 z dne 24. 4. 2002, str. 33), zadnjič spremenjeno z
Uredbo (ES) št. 544/2009 Evropskega parlamenta in Sveta z dne 18. junija 2009 o spremembi
Uredbe (ES) št. 717/2007 o
gostovanju v javnih mobilnih telefonskih omrežjih znotraj Skupnosti in Direktive
2002/21/ES o
skupnem regulativnem okviru
za elektronska komunikacijska omrežja
in storitve (UL L št. 167 z dne 29. 6. 2009, str. 12) in Direktivo Komisije
2002/77/ES z dne 16. septembra 2002 o konkurenci na trgih za elektronska
komunikacijska omrežja
in storitve (UL L št. 249 z dne 17. 9. 2002, str. 21).
2. člen
(namen zakona)
Namen zakona je zagotoviti učinkovito
uporabo radiofrekvenčnega spektra, ki je na podlagi mednarodnih in domačih
pravnih aktov namenjen radiodifuziji televizijskih in radijskih programov, v
skladu z znanimi tehnološkimi možnostmi.
3. člen
(pomen izrazov)
(1) Izrazi, uporabljeni v tem zakonu,
imajo naslednji pomen:
1.    
Digitalna radiodifuzija je radiokomunikacijska storitev, namenjena za
prizemno digitalno oddajanje in razširjanje radijskih ali televizijskih
programov z neposrednim javnim sprejemom v odprtem prostoru.
2.    
Inovativne storitve so storitve, ki se ponujajo v multipleksu, ki ni
namenjen za digitalno oddajanje in razširjanje televizijskih ali radijskih
programov.
3.    
Komplementarne storitve so storitve, povezane s televizijskimi ali radijskimi
programi, ki se digitalno oddajajo in razširjajo v multipleksu in jih je
tehnološko mogoče in smiselno ponujati skupaj s televizijskimi ali radijskimi
programi.
4.    
Lastnik oziroma lastnica (v nadaljnjem besedilu: lastnik) infrastrukture
je pravna ali fizična oseba, ki ima v lasti katerikoli del infrastrukture
elektronskih komunikacij, primerne za digitalno radiodifuzijo ali inovativne
storitve.
5.    
Multipleks je del digitalnega telekomunikacijskega radiodifuznega
sistema, ki združuje več različnih digitalnih vhodnih kanalov in jih skupaj
prenaša.
6.    
Operater oziroma operaterka (v nadaljnjem besedilu: operater)
multipleksa je fizična ali pravna oseba, ki upravlja ali namerava upravljati z
multipleksom in javnim komunikacijskim omrežjem za digitalno radiodifuzijo, ter
je skladno z določili zakona, ki ureja elektronske komunikacije, o tem
obvestila Agencijo za pošto in elektronske komunikacije Republike Slovenije (v
nadaljnjem besedilu: agencija).
7.    
Ponudnik oziroma ponudnica (v nadaljnjem besedilu: ponudnik) vsebin je
pravna ali fizična oseba, ki izpolnjuje pogoje za razširjanje programskih
vsebin v obliki digitalnega televizijskega ali radijskega programa v skladu z
zakonom, ki ureja medije, ali z mednarodno pogodbo, ki obvezuje Republiko
Slovenijo.
8.    
Storitev mobilne televizije pomeni oddajanje digitalnih televizijskih
programov na način, ki omogoča njihov sprejem na mobilni telekomunikacijski
terminalski opremi v praviloma nižji razločljivosti kakor pri digitalni
radiodifuziji.
9.    
Televizija visoke razločljivosti je oblika digitalne televizije, ki
zagotavlja najmanj 720 vrstično sliko ter razmerje kolon in vrstic 16:9.
(2) Drugi izrazi, uporabljeni v tem
zakonu, imajo enak pomen kakor v zakonu, ki ureja elektronske komunikacije,
oziroma zakonu, ki ureja medije.
4. člen
(subsidiarna uporaba zakona, ki ureja
elektronske komunikacije, in zakona, ki ureja medije)
Za zadeve s področja elektronskih
komunikacij, ki niso posebej urejene s tem zakonom, se uporablja zakon, ki
ureja elektronske komunikacije, za zadeve s področja medijev pa zakon, ki ureja
medije.
II. NAČRTOVANJE IN GRADNJA OMREŽIJ ZA DIGITALNO RADIODIFUZIJO
5. člen
(frekvenčno načrtovanje omrežij)
(1) Geografska območja, na katerih
temelji frekvenčno načrtovanje omrežij za digitalno radiodifuzijo, določi
agencija s splošnim aktom.
(2) Postavitev omrežja načrtuje
operater multipleksa.
(3) Načrtovanje omrežij za digitalno
radiodifuzijo mora biti frekvenčno zasnovano tako, da omogoča najbolj
učinkovito uporabo radiofrekvenčnega spektra v skladu z znanimi tehnološkimi možnostmi.
Zlasti mora frekvenčno načrtovanje omrežij temeljiti na uporabi
radiofrekvenčnega spektra z enofrekvenčnimi omrežji, če je to mogoče.
6. člen
(časovno načrtovanje omrežij)
Agencija lahko s splošnim aktom iz prvega
odstavka prejšnjega člena predvidi časovni potek graditve omrežja.
7. člen
(obveznost operaterja multipleksa)
Operater multipleksa mora omrežja za
digitalno radiodifuzijo načrtovati in graditi v skladu z zahtevami iz javnega
razpisa za dodelitev radijskih frekvenc za radiodifuzijo, splošnim aktom
agencije iz prvega odstavka 5. člena tega zakona in drugimi določbami tega
zakona.
8. člen
(pomen standardov in sprejetih strokovnih
podlag)
(1) Agencija in operater multipleksa
morata pri načrtovanju omrežij za digitalno radiodifuzijo upoštevati mednarodno
sprejete standarde na področju digitalne radiodifuzije.
(2) Agencija in operater multipleksa
pri načrtovanju omrežij za digitalno radiodifuzijo ne smeta brez utemeljenega
razloga odstopiti od strokovnih podlag, ki jih sprejmejo pristojni organi
Republike Slovenije ali Evropske unije.
9. člen
(prenehal
veljati)
III. UPRAVLJANJE MULTIPLEKSA
10. člen
(operater multipleksa kot upravljalec)
Multipleks upravlja operater multipleksa,
ki predhodno pridobi frekvenco, namenjeno za digitalno radiodifuzijo, mobilno
televizijo ali inovativne storitve.
11. člen
(operater multipleksa kot ponudnik vsebin)
(1) Operater multipleksa je lahko tudi
ponudnik vsebin, vendar mora v tem primeru dejavnost operaterja multipleksa
zagotavljati v pravno samostojni družbi ali voditi ločene računovodske evidence
za dejavnosti, povezane z upravljanjem multipleksa.
(2) Določbe prejšnjega odstavka se ne
uporabljajo, če je operater multipleksa samo ponudnik komplementarnih storitev.
(3) Če je operater multipleksa tudi
ponudnik vsebin, se zanj ne uporabljajo določbe o nezdružljivosti opravljanja
telekomunikacijske in radijske ali televizijske dejavnosti.
12. člen
(prepoved diskriminacije)
(1) Operater multipleksa na določenem
geografskem območju mora vsem ponudnikom vsebin s pravico razširjanja
programskih vsebin v digitalni radiodifuzni tehniki na istem geografskem
območju omogočati enake in nediskriminatorne pogoje za dostop do multipleksa, s
katerim upravlja.
(2) Določba prejšnjega odstavka se
uporablja tudi, če je operater multipleksa hkrati tudi ponudnik vsebin.
V. PODELITEV RADIJSKIH FREKVENC ZA MULTIPLEKS
13. člen
(splošne določbe)
(1) Radijske frekvence za multipleks
podeli agencija v skladu z načrtom uporabe radijskih frekvenc z odločbo po
postopku, določenim z zakonom, ki ureja elektronske komunikacije, če ta zakon
ne določa drugače.
(2) Za radijske frekvence, ki so
predvidene za digitalno radiodifuzijo, se ne uporablja določba 1. točke
četrtega odstavka 34. člena Zakona o elektronskih komunikacijah (Uradni list
RS, št. 13/07 – uradno prečiščeno besedilo).
14. člen
(predhodna izvedba javnega razpisa)
Agencija lahko izvede javni razpis in
podeli radijske frekvence za multipleks tudi v času, ko se le-te še uporabljajo
za analogno televizijsko radiodifuzijo, če je predviden njihov izklop v skladu
s tem zakonom, tudi ko še niso izpolnjeni pogoji za prenehanje ali
razveljavitev odločb o dodelitvi radijskih frekvenc za analogno televizijsko
radiodifuzijo. V tem primeru mora agencija zagotoviti uporabo istih frekvenc za
digitalno radiodifuzijo najpozneje v roku 12 mesecev od izbire operaterja
multipleksa.
15. člen
(posebna ureditev za namene javne
radiotelevizije)
(1) Izvedba javnega razpisa ni
potrebna pri podelitvi radijskih frekvenc za največ en multipleks z geografsko
pokritostjo celotnega ozemlja Republike Slovenije, ki je namenjen javni
radioteleviziji, v skladu z zakonom, ki ureja javno radiotelevizijo, za potrebe
izvajanja javne službe in prenosu drugih programov posebnega pomena za
Republiko Slovenijo v skladu z zakonom,
ki ureja medije.
(2) Javna radiotelevizija lahko s
prostimi zmogljivostmi multipleksa iz prejšnjega odstavka prosto razpolaga za
namen iz prejšnjega odstavka,
vendar je dolžna v vsakem primeru upoštevati prepoved diskriminacije v skladu s
tem zakonom.
(3) Določbe prejšnjega odstavka se ne
uporabljajo, če je multipleks iz tega člena edini delujoči multipleks z
geografsko pokritostjo celotnega ozemlja Republike Slovenije. V tem primeru
mora javna radiotelevizija v okviru prostih zmogljivosti odplačno zagotavljati
prenos programov s pravico razširjanja v digitalni radiodifuzni tehniki na
območju celotnega ozemlja Republike Slovenije.
(4) (črtan)
16. člen
(sklep o uvedbi javnega razpisa)
(1) Sklep o uvedbi javnega razpisa za
podelitev radijskih frekvenc za multipleks mora poleg obveznih sestavin,
predvidenih z zakonom, ki ureja elektronske komunikacije, vsebovati vse
bistvene značilnosti multipleksa, za katerega je razpisana radijska frekvenca,
kot so frekvenca, območje pokrivanja, zmogljivost kanala, obseg rezerviranih
zmogljivosti in druge sestavine v skladu s tem zakonom.
(2) Za sklep o uvedbi javnega razpisa
za podelitev radijskih frekvenc za multipleks se ne uporabljajo določbe drugega
in tretjega odstavka 40. člena Zakona o elektronskih komunikacijah (Uradni list
RS, št. 13/07 – uradno prečiščeno besedilo).
17. člen
(ponudba za pridobitev radijskih frekvenc
za multipleks)
(1) Poleg ostalih obveznih sestavin,
ki jih mora vsebovati vloga za pridobitev radijskih frekvenc v skladu z
zakonom, ki ureja elektronske komunikacije, ali izhajajo iz razpisne
dokumentacije, mora ponudnik ponudbi za pridobitev radijskih frekvenc za
multipleks priložiti tudi prostorski in časovni načrt postavitve omrežja.
(2) Določbe prejšnjega odstavka se
smiselno uporabljajo tudi pri razpisu radijskih frekvenc za multipleks za
inovativne storitve in pri razpisu radijskih frekvenc za storitve mobilne
televizije.
(3) Ne glede na določbo tretjega
odstavka 44. člena Zakona o elektronskih komunikacijah (Uradni list RS, št.
13/07 – uradno prečiščeno besedilo) agencija sama pregleda in oceni prejete
ponudbe.
18. člen
(vsebina odločbe o dodelitvi radijskih
frekvenc za multipleks)
(1) Odločba o dodelitvi radijskih
frekvenc za multipleks vsebuje poleg obveznih sestavin, predvidenih z zakonom,
ki ureja splošni upravni postopek, in zakonom, ki ureja elektronske
komunikacije, razen navedbe imena programa ter pogojev in zahtev glede
programskih vsebin, ki morajo biti izpolnjeni pri uporabi radijskih frekvenc,
tudi sestavine, ki jih določa ta zakon.
(2) Če je v javnem razpisu kot pogoj
za pridobitev radijskih frekvenc za multipleks predvidena rezervacija dela
zmogljivosti multipleksa za potrebe komplementarnih storitev, mora odločba o
dodelitvi radijskih frekvenc za multipleks vsebovati tudi navedbo obsega in
namena tako rezerviranih zmogljivosti.
(3) Če je v javnem razpisu kot pogoj
za pridobitev radijskih frekvenc za multipleks predvidena rezervacija dela
zmogljivosti multipleksa za izpolnitev zahtev po obvezni vključitvi določenih
televizijskih ali radijskih programov, mora vsebovati odločba o dodelitvi
radijskih frekvenc za multipleks tudi navedbo obsega in namena tako
rezerviranih zmogljivosti.
(4) Če je v javnem razpisu kot pogoj
za pridobitev radijskih frekvenc za multipleks predvidena rezervacija dela ali
celote zmogljivosti multipleksa za stalno oddajanje programskih vsebin v
tehniki televizije visoke razločljivosti, ali ko je del zmogljivosti
multipleksa rezerviran za omogočanje občasnega oddajanja v tehniki televizije
visoke razločljivosti različnih ponudnikov vsebin v posameznem multipleksu pod
enakimi in nediskriminatornimi pogoji, mora vsebovati odločba o dodelitvi
radijskih frekvenc za multipleks tudi navedbo obsega tako rezerviranih
zmogljivosti in način njihove uporabe.
(5) Določbe tretjega in četrtega
odstavka tega člena se ne uporabljajo pri izdaji odločbe o dodelitvi radijskih
frekvenc za multipleks za inovativne storitve in pri izdaji odločbe o dodelitvi
radijskih frekvenc za storitve mobilne televizije.
19. člen
(čas veljavnosti, sprememba, podaljšanje,
razveljavitev in prenehanje odločbe o dodelitvi radijskih frekvenc za
multipleks ter prenos pravice do uporabe radijskih frekvenc)
V zvezi s časovno veljavnostjo, spremembo,
podaljšanjem, razveljavitvijo in prenehanjem odločbe o dodelitvi radijskih
frekvenc ter prenosom pravice do uporabe radijskih frekvenc za multipleks se
uporabljajo določbe o času veljavnosti, spremembi, podaljšanju, prenosu,
razveljavitvijo in prenehanjem odločbe o dodelitvi radijskih frekvenc, kakor
jih določa zakon, ki ureja elektronske komunikacije, če ta zakon ne določa
drugače.
20. člen
(sprememba odločbe o dodelitvi radijskih
frekvenc za multipleks)
Poleg primerov, določenih v zakonu, ki
ureja elektronske komunikacije, lahko agencija po uradni dolžnosti spremeni
odločbo o dodelitvi radijskih frekvenc za multipleks tudi v primeru novih
komplementarnih storitev ali novih ali spremenjenih inovativnih storitev ali za
razširitev obsega zmogljivosti, rezerviranih za televizijo visoke
razločljivosti, ali ob spremembi tehničnih parametrov zaradi izboljšanja
pokrivanja določenega območja.
21. člen
(razveljavitev odločbe o dodelitvi
radijskih frekvenc za multipleks)
(1) Poleg primerov, določenih v
zakonu, ki ureja elektronske komunikacije, lahko agencija po uradni dolžnosti
razveljavi odločbo o dodelitvi analognih radijskih frekvenc tudi v primeru iz
31. člena tega zakona.
(2) Za razveljavitev odločbe o
dodelitvi radijskih frekvenc za multipleks se ne uporablja določba tretjega
odstavka 54. člena Zakona o elektronskih komunikacijah (Uradni list RS, št.
13/07 – uradno prečiščeno besedilo).
22. člen
(posebne določbe o prenosu pravice do
uporabe radijskih frekvenc za multipleks)
Če namerava operater multipleksa prenehati
z upravljanjem multipleksa, lahko poda vlogo za prenos pravice do uporabe
radijskih frekvenc za multipleks. V primeru, da tega ne stori do vsaj tri
mesece pred načrtovanim prenehanjem upravljanja, lahko vlogo za prenos pravice
do uporabe radijskih frekvenc za multipleks poda vsak od ponudnikov vsebin,
ponudnikov inovativnih storitev oziroma ponudnikov storitev mobilne televizije
v tem multipleksu.
23. člen
(plačilo radijskih frekvenc za multipleks)
(1) Imetniki oziroma imetnice (v
nadaljnjem besedilu: imetnik) odločb o dodelitvi radijskih frekvenc za
multipleks so zavezanci oziroma zavezanke (v nadaljnjem besedilu: zavezanec) za
letno plačilo agenciji za uporabo dodeljenih radijskih frekvenc v skladu z
zakonom, ki ureja elektronske komunikacije.
(2) Za radijske frekvence, ki se
uporabljajo za storitve mobilne televizije ali inovativne storitve, se plača
tudi določen znesek za učinkovito rabo omejene naravne dobrine, s katerim se
zagotovi optimalna uporaba dodeljenih radijskih frekvenc. Najmanjšo višino tega
zneska in način njegovega plačila določi Vlada Republike Slovenije s sklepom.
Pri določitvi višine tega zneska in določitvi načina plačila je treba
upoštevati ponudbo in povpraševanje po razpisanih frekvencah, razvitost trga,
na katerega se nanašajo razpisane frekvence, ter višino tovrstnih plačil v
drugih državah članicah Evropske unije, v nobenem primeru pa ne sme biti tako
visok, da bi oviral razvoj inovativnih storitev in konkurence na trgu.
(3) Prihodek iz prejšnjega odstavka se
lahko uporabi samo za ukrepe za spodbujanje prehoda iz analogne na digitalno
radiodifuzijo, ki jih določa ta zakon.
V. OMEJITVE UPRAVLJANJA MULTIPLEKSA
24. člen
(splošna določba)
Upravljanje multipleksa se sme omejiti samo
v obsegu in primerih, ki jih določa ta zakon.
25. člen
(obvezna vključitev določenih televizijskih
in radijskih programov v multipleks)
(1) Operater multipleksa na določenem
geografskem območju mora omogočiti vključitev v multipleks vsem ponudnikom
vsebin, ki imajo pravico razširjanja televizijskega ali radijskega programa v
digitalni radiodifuzni tehniki za isto območje, v obsegu zmogljivosti
multipleksa, ki ga v ta namen predpiše agencija v javnem razpisu.
(2) Na vsakem javnem razpisu za
podelitev radijskih frekvenc za multipleks lahko agencija del razpisanih
zmogljivosti multipleksa rezervira za razširjanje televizijskih ali radijskih
programov posebnega pomena, v skladu z zakonom, ki ureja medije.
(3) Za pravico razširjanja v skladu s
prejšnjim odstavkom morajo ponudniki programov posebnega pomena predhodno
pridobiti pravico razširjanja programa v digitalni radiodifuzni tehniki, v
skladu z zakonom, ki ureja medije.
(4) Določbe tega člena se ne
uporabljajo pri javnem razpisu za podelitev radijskih frekvenc za multipleks za
inovativne storitve in za multipleks za mobilno televizijo.
26. člen
(omejitve v zvezi s podelitvijo pravice
razširjanja programa v digitalni radiodifuzni tehniki)
(1) Agencija ne more podeliti pravice
razširjanja programa v digitalni radiodifuzni tehniki v skladu z zakonom, ki
ureja medije, če za to ni rezerviranih zmogljivosti na delujočih ali razpisanih
multipleksih.
(2) Agencija po uradni dolžnosti začne
postopek za razveljavitev odločbe o podelitvi pravice razširjanja
televizijskega ali radijskega programa na določenem območju, če imetnik v treh
mesecih od začetka delovanja multipleksa ne začne z razširjanjem in oddajanjem
televizijskega ali radijskega programa, za katerega je to pravico pridobil, v
katerem od delujočih multipleksov na tem območju, če so za to izpolnjeni vsi
tehnični in pravni pogoji.
(3) Določbe tega člena se ne
uporabljajo pri javnem razpisu za podelitev radijskih frekvenc za multipleks za
inovativne storitve in za multipleks za mobilno televizijo.
27. člen
(vključitev komplementarnih storitev)
(1) Agencija lahko v javnem razpisu za
podelitev radijskih frekvenc za multipleks določi, da se določen delež
zmogljivosti multipleksa rezervira za komplementarne storitve.
(2) Če ravna agencija v skladu s
prejšnjim odstavkom, mora v sklepu o uvedbi javnega razpisa določiti delež
zmogljivosti, ki ga mora operater multipleksa rezervirati za komplementarne
storitve, in opredeliti, katere komplementarne storitve imajo prednost pred
drugimi. Pri tem mora upoštevati znane tehnične možnosti in potrebe uporabnikov
oziroma uporabnic (v nadaljnjem besedilu: uporabnik).
28. člen
(omejitev za namene televizije visoke
razločljivosti)
(1) Agencija lahko v javnem razpisu za
podelitev radijskih frekvenc za multipleks določi, da se celota ali določen
delež zmogljivosti multipleksa rezervira za razširjanje programskih vsebin v
tehniki televizije visoke razločljivosti.
(2) Agencija lahko v javnem razpisu za
podelitev radijskih frekvenc za multipleks določi, da se rezervira delež
zmogljivosti multipleksa za omogočanje občasnega oddajanja v tehniki televizije
visoke razločljivosti različnih ponudnikov vsebin v tem multipleksu. Ta delež
zmogljivosti multipleksa se uporablja za razširjanje obstoječih zmogljivosti
posameznih televizijskih kanalov tega multipleksa, ki običajno oddajajo
programske vsebine v manj zmogljivi tehniki za potrebe oddajanja programov v
tehniki televizije visoke razločljivosti. Tako rezerviran delež zmogljivosti
mora biti pod enakimi in nediskriminatornimi pogoji na voljo oddajanju in
razširjanju poljubnih programskih vsebin vseh ponudnikov vsebin v tem
multipleksu.
(3) Če ravna agencija v skladu s prvim
in drugim odstavkom tega člena, mora v sklepu o uvedbi javnega razpisa določiti
delež zmogljivosti, ki ga mora operater multipleksa rezervirati. Tako
rezerviran delež zmogljivosti multipleksa mora ponudniku vsebin skupaj z
njegovim lastnim deležem zmogljivosti multipleksa omogočati oddajanje in
razširjanje programskih vsebin v tehniki televizije visoke razločljivosti.
(4) Uporabo zmogljivosti iz prvega in
drugega odstavka tega člena lahko operater multipleksa razdeli glede na dnevni
čas oddajanja in posamezne termine ponuja pod različnimi pogoji. Uporabnike
posameznih terminov lahko določi tudi z licitacijo.
VI. PREHOD Z ANALOGNE NA DIGITALNO RADIODIFUZIJO
29. člen
(hkratna analogna in digitalna
radiodifuzija)
(1) Obdobje hkratne analogne in
digitalne radiodifuzije za vse ponudnike televizijskih vsebin se začne, ko je
pokritost prebivalstva s signalom najmanj enega multipleksa na posameznem
geografskem območju najmanj 90% in imajo vsi ponudniki vsebin s pravico razširjanja
v digitalni radiodifuzni tehniki na tem geografskem območju tehnično možnost in
pravico oddajanja in razširjanja programskih vsebin v multipleksu. Agencija s
splošnim aktom določi začetek obdobja hkratne analogne in digitalne
radiodifuzije na posameznem geografskem območju.
(2) Ne glede na določbe prejšnjega
odstavka se obdobje hkratne analogne in digitalne radiodifuzije začne
najpozneje 1. junija 2009 za vse ponudnike televizijskih vsebin, ki imajo
na posameznem geografskem območju tehnično možnost in pravico oddajanja in
razširjanja programskih vsebin v multipleksu.
(3) Šteje se, da imajo imetniki odločb
o dodelitvi radijskih frekvenc za oddajanje televizijskega programa v analogni
radiodifuzni tehniki, ki imajo na posameznem geografskem območju možnost
oddajanja in razširjanja programskih vsebin v multipleksu, pravico razširjanja
programa v digitalni radiodifuzni tehniki na enakovrednem območju pokritosti in
za čas, določen v odločbi o dodelitvi radijskih frekvenc za oddajanje v
analogni radiodifuzni tehniki.
(4) V obdobju hkratne analogne in
digitalne radiodifuzije so operaterji multipleksa zavezanci za letno plačilo
agenciji za uporabo radijskih frekvenc samo v deležu zmogljivosti multipleksa,
ki se ne uporablja za oddajanje vsebin imetnikov odločb o dodelitvi radijskih
frekvenc za oddajanje v analogni tehniki.
(5) Določba prejšnjega odstavka se ne
uporablja za razširjanje programskih vsebin ponudnikov storitev v tehniki
televizije visoke razločljivosti.
(6) Ponudniki televizijskih vsebin
lahko na posameznem geografskem območju razširjajo program hkrati v digitalni
in analogni tehniki največ osemnajst mesecev od začetka obdobja hkratne
analogne in digitalne radiodifuzije.
(7) Ponudniki televizijskih vsebin
morajo v obdobju hkratne analogne in digitalne radiodifuzije v svojih programih
obveščati javnost o datumu prenehanja analognega razširjanja in oddajanja
njihovih programov na posameznem geografskem območju.
(8) Šteje se, da se obdobje hkratne
analogne in digitalne radiodifuzije na določenem geografskem območju konča z
dnevom izklopa analogne televizije na tem geografskem območju.
(9) Operater multipleksa, ki je
namenjen javni radioteleviziji, mora vsaj šest mesecev pred dnevom izklopa
analogne radiodifuzije na posameznem geografskem območju zagotoviti pokritost s
signalom za digitalno radiodifuzijo v vsaj enakem odstotku, kot je pokritost
prebivalstva s signalom programov javne radiotelevizije na dan uveljavitve tega
zakona, vendar pri tem odstotek pokritosti s signalom za digitalno
radiodifuzijo na posameznem geografskem območju ne sme biti nižji od 95%.
30. člen
(prenehanje odločb o dodelitvi radijskih
frekvenc za analogno televizijo)
Odločbe o dodelitvi radijskih frekvenc za
analogno televizijo prenehajo veljati z dnevom izklopa analogne televizije na
tem geografskem območju. Agencija o prenehanju odločbe o dodelitvi radijskih
frekvenc za analogno televizijo izda ugotovitveno odločbo.
31. člen
(razveljavitev odločb o dodelitvi
radijskih frekvenc za analogno televizijo)
(1) Agencija vsem, ki na dan 31. decembra
2010 še razpolagajo z veljavno odločbo o dodelitvi radijskih frekvenc za
analogno televizijo, izda po uradni dolžnosti odločbo, s katero razveljavi
odločbo o dodelitvi radijskih frekvenc za analogno televizijo.
(2) Pritožba zoper odločbo iz prejšnjega
odstavka ne zadrži njene izvršitve.
31.a člen
(zagotavljanje pokritosti)
Ne glede na določbe šestega odstavka 29.
člena, 30. člena in 31. člena tega zakona sme agencija zaradi zagotavljanja
neprekinjene pokritosti s televizijskimi programi javne radiotelevizije na
območjih, kjer na dan 1. december 2010 še ni zagotovljena pokritost z javnim
multipleksom, na vlogo RTV Slovenija, ki jo ta poda najkasneje do 31. decembra
2010, odločiti, da se podaljša veljavnost odločbe o dodelitvi radijskih
frekvenc za analogno televizijo, ki pokriva tako območje, vendar najdlje do 30.
junija 2011.
32. člen
(uporaba nezasedenih frekvenc)
Agencija najpozneje šest mesecev po izklopu
analogne televizije izvede javni razpis za podelitev radijskih frekvenc, ki
zaradi izklopa analogne televizije niso več zasedene.
VII. POSPEŠEVANJE RAZŠIRJENOSTI DIGITALNE RADIODIFUZIJE
33. člen
(ukrepi pospeševanja razširjenosti
digitalne radiodifuzije)
(1) Služba
Vlade Republike Slovenije, pristojna za elektronske komunikacije (v nadaljnjem
besedilu: služba), za pospeševanje razširjenosti
digitalne radiodifuzije izvaja zlasti naslednja ukrepa:
1.    
podeljuje potrošniške spodbude,
2.    
sofinancira načrtovanje in gradnjo omrežij za digitalno radiodifuzijo.
(2) Ukrepa iz prejšnjega odstavka se
financirata izključno iz enkratnega zneska, ki ga za učinkovito rabo omejene
naravne dobrine plačajo operaterji multipleksa za inovativne storitve ali
mobilno televizijo.
34. člen
(potrošniške spodbude)
(1) Služba spodbuja razširjenost digitalne radiodifuzije v obliki potrošniških
spodbud tako, da v okviru razpoložljivih sredstev socialno šibkejšim
potrošnikom oziroma potrošnicam (v nadaljnjem besedilu: potrošnik) sofinancira
nakup sprejemnikov za digitalno televizijo.
(2) Sprejemniki, ki jih sofinancira služba, morajo biti tehnološko nevtralni
in uporabljati odprte standarde za interaktivnost.
(3) Prejemniki oziroma prejemnice (v
nadaljnjem besedilu: prejemnik) spodbud v skladu s tem členom so lahko
izključno zavezanci za plačilo prispevka v skladu z zakonom, ki ureja javno
radiotelevizijo, ki so oproščeni plačila prispevka.
(4) Služba z javnim pozivom pozove upravičence oziroma upravičenke (v
nadaljnjem besedilu: upravičenec), da podajo vloge za sofinanciranje nakupa
sprejemnikov za digitalno televizijo, in določi sprejemnike, ki jih bo
sofinanciralo.
35. člen
(sofinanciranje načrtovanja in gradnje
omrežij za digitalno radiodifuzijo)
Služba lahko
sofinancira načrtovanje in gradnjo omrežij za digitalno radiodifuzijo na
območjih, kjer kljub doseženi pokritosti s signalom 92% prebivalstva v
Republiki Sloveniji z vsaj enim multipleksom še vedno ni omogočen sprejem
programov digitalne radiodifuzije.
VIII. REŠEVANJE SPOROV
36. člen
(reševanje sporov)
Spore med operaterji multipleksa in spore
med operaterji multipleksa in ponudniki vsebin, komplementarnih storitev,
inovativnih storitev ali mobilne televizije rešuje agencija ob smiselni uporabi
določb zakona, ki ureja elektronske komunikacije.
IX. NADZOR
37. člen
(nadzor in prekrškovni organ)
(1) Agencija nadzira izvajanje določb
tega zakona in na njegovi podlagi izdanih predpisov ter splošnih aktov v skladu
z zakonom, ki ureja inšpekcijski nadzor, in zakonom, ki ureja elektronske
komunikacije.
(2) Agencija odloča o prekrških za
kršitve tega zakona in na njegovi podlagi izdanih predpisov kot prekrškovni
organ v skladu z zakonom, ki ureja prekrške.
(3) Agencija lahko za prekrške iz tega
zakona izreče globo v znesku, višjem od najnižje predpisane mere za posamezni
prekršek.
X. KAZENSKE DOLOČBE
38. člen
(prekrški)
(1) Z globo od 20.000 do 100.000 eurov
se za prekršek kaznuje pravna oseba, samostojni podjetnik posameznik in
posameznik, ki samostojno opravlja dejavnost, če:
1.    
gradi omrežje v nasprotju s tem zakonom (7. člen);
2.    
ne izpolni naloženih obveznosti, kakor izhajajo iz odločbe agencije
(drugi odstavek 9. člena);
3.    
ne izpolni obveznosti, povezanih z ločitvijo računovodskih evidenc,
oziroma dejavnosti, povezanih z upravljanjem multipleksa ne zagotavlja v pravno
samostojni družbi (11. člen);
4.    
ne omogoča enakih in nediskriminatornih pogojev za dostop do multipleksa
(12. člen);
5.    
uporablja radijske frekvence za multipleks brez veljavne odločbe o
dodelitvi radijskih frekvenc (prvi odstavek 13. člena);
5.a  razpolaga s prostimi zmogljivostmi multipleksa,
namenjenega javni radioteleviziji, v nasprotju z drugim odstavkom 15. člena tega zakona;
6.    
ne deluje v skladu z odločbo o dodelitvi radijskih frekvenc za
multipleks (18. člen);
7.    
oddaja in razširja v analogni radiodifuzni tehniki več kakor 18 mesecev
od začetka obdobja hkratne analogne in digitalne radiodifuzije (šesti odstavek
29. člena) razen v primerih iz 31.a člena tega zakona;
8.    
kot ponudnik televizijskih vsebin v obdobju hkratne analogne in
digitalne radiodifuzije v svojih programih ne obvešča javnost o datumu
prenehanja analognega razširjanja in oddajanja svojih programov na posameznem
geografskem območju (sedmi odstavek 29. člena).
(2) Z globo od 2.000 do 4.100 eurov se
kaznuje odgovorna oseba pravne osebe, odgovorna oseba samostojnega podjetnika
posameznika in odgovorna oseba posameznika, ki samostojno opravlja dejavnost,
ki stori prekršek iz prejšnjega odstavka.
(3) Z globo od 500 do 1.200 eurov se
kaznuje posa­meznik, ki stori prekršek iz prvega odstavka tega člena.

Zakon o digitalni radiodifuziji – ZDRad
(Uradni list RS, št. 102/07)
vsebuje naslednje prehodne in končne določbe:
»XI. PREHODNE IN KONČNE DOLOČBE
39. člen
(izdaja
podzakonskih aktov)
Rok za izdajo splošnega akta agencije iz
prvega odstavka 5. člena je tri mesece od uveljavitve tega zakona.
40. člen
(prenehanje
veljavnosti)
Z dnem uveljavitve tega zakona preneha
veljati 56.a člen Zakona o elektronskih komunikacijah (Uradni list RS, št.
13/07 – uradno prečiščeno besedilo).
41. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o digitalni
radiodifuziji – ZDRad-A (Uradni list RS, št. 85/10)
vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
digitalni radiodifuziji – ZDRad-B (Uradni list RS, št. 47/12)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Agencija v 30 dneh od dneva uveljavitve tega zakona uskladi odločbo o dodelitvi
radijskih frekvenc za multipleks iz 15. člena zakona z določbami tega zakona.
5. člen
Ta zakon začne veljati šestdeseti dan po objavi v Uradnem
listu Republike Slovenije.«.

Zakon o elektronskih komunikacijah – ZEKom-1
(Uradni list RS, št. 109/12)
vsebuje naslednjo končno določbo:
»258. člen
(začetek
veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21)
vsebuje naslednjo končno določbo:
»15. člen
Ta zakon začne veljati petnajsti dan po
objavi v Uradnem listu Republike Slovenije.
Določba 1. člena tega zakona se začne
uporabljati 1. januarja 2024, do takrat se uporablja 32.a člen Zakona o
državni upravi (Uradni list RS, št. 113/05 – uradno prečiščeno besedilo,
89/07 – odl. US, 126/07 – ZUP-E, 48/09, 8/10 – ZUP-G, 8/12 – ZVRS-F, 21/12, 47/13,
12/14, 90/14, 51/16, 36/21 in 82/21).«.