Prvo poglavje
TEMELJNE DOLOČBE
1. člen
Pregon storilcev kaznivih dejanj in drugih
kaznivih ravnanj, za katere je tako določeno z zakonom, izvajajo državne tožilke
oziroma državni tožilci (v nadaljnjem besedilu: državni tožilci).
Državni tožilec opravlja svoje naloge na
podlagi ustave in zakona.
2. člen
Državni tožilec vlaga in zastopa kazenske
obtožbe ter opravlja druga procesna dejanja tožilca v kazenskem postopku,
kolikor zakon ne določa drugače.
Državni tožilec vlaga predloge za pregon in
pravna sredstva v zadevah prekrškov, če tako določa zakon.
Državni tožilec vlaga procesne akte v
civilnih in drugih sodnih postopkih ter v upravnih postopkih, če tako določa
zakon.
Državni tožilci so dolžni brez nepotrebnega
odlašanja reševati zadeve, ki so jim dodeljene v delo.
3. člen
Funkcija državnega tožilca je trajna.
Državni tožilec je glede pravic, ki
izhajajo iz njegovega službenega razmerja z Republiko Slovenijo, izenačen s
sodnikom, kolikor ta zakon ne določa drugače.
4. člen
Državni tožilec opravlja svojo funkcijo pri
državnem tožilstvu, za katero je imenovan, kolikor ni s tem zakonom drugače
določeno.
Funkcija državnega tožilca se na
državnotožilskih mestih opravlja v državnotožilskih nazivih okrožni državni
tožilec, višji državni tožilec, vrhovni državni tožilec oziroma na položajih
okrožni državni tožilec svetnik, višji državni tožilec svetnik in vrhovni
državni tožilec svetnik.
Funkcija pomočnice okrožnega državnega
tožilca oziroma pomočnika okrožnega državnega tožilca (v nadaljnjem besedilu:
pomočnik državnega tožilca) se na mestu pomočnika državnega tožilca opravlja v
nazivu pomočnik državnega tožilca oziroma na položaju pomočnik državnega
tožilca svetnik.
Z imenovanjem na državnotožilsko mesto
pridobi državni tožilec naziv, ki ustreza temu mestu. Z imenovanjem na mesto
pomočnika državnega tožilca pridobi pomočnik državnega tožilca naziv pomočnik
državnega tožilca.
5. člen
Organizacijo in splošne pristojnosti državnih
tožilstev ureja ta zakon.
Državna tožilstva so kot del pravosodja samostojni
državni organi; njihov položaj in medsebojna razmerja ureja ta zakon.
Sredstva in druge pogoje za delo državnih
tožilstev zagotavlja Republika Slovenija.
6. člen
Državna tožilstva poslujejo v slovenskem
jeziku. 
Na območjih, kjer živita avtohtoni
italijanska in madžarska narodna skupnost, poslujejo državna tožilstva tudi v
italijanskem oziroma madžarskem jeziku, če teče postopek pred sodiščem ali
drugim državnim organom v tem jeziku ali če stranka, ki živi na tem območju, v
občevanju z državnim tožilstvom uporablja ta jezik.
7. člen
Z državnotožilskim redom se določa notranja
ureditev državnih tožilstev, dodeljevanje in odvzem zadev državnim tožilcem,
pravila pisarniškega poslovanja, vodenje vpisnikov in imenikov ter evidenc,
obrazci za delo, oblika in vsebina pečatov, štampiljk in žigov, oblika in
vsebina službenih izkaznic, podrobnejša pravila o obveščanju javnosti, stiki s
pripadniki narodnih skupnosti, poslovanje v zadevah državnotožilske uprave,
zagotavljanje varnosti oseb, dokumentacije in premoženja, obveščanje
ministrstva, pristojnega za pravosodje, okvirni hišni red in standardi za
prostore in opremo državnih tožilstev, pravila o vpogledih in preslikavah
spisov, pravila o izvajanju in nadzoru materialnega in finančnega poslovanja,
pravila o rednem opravljanju zadev in poročanju, razporeditev poslovnega časa
in poslovanje s strankami, pravila o vodenju statistike in druga vprašanja v
zvezi z notranjim poslovanjem državnih tožilstev.
Z državnotožilskim redom se predpišejo tudi
vzorci obrazcev z navodili za vodenje vpisnikov, pomožnih knjig in evidenc,
odtisi pečatov, štampiljk in žigov.
Državnotožilski red predpiše minister,
pristojen za pravosodje, na predlog generalnega državnega tožilca Republike
Slovenije (v nadaljevanju: generalni državni tožilec) in se objavi v Uradnem
listu Republike Slovenije.
Za uporabo državnotožilskega reda sprejema
minister, pristojen za pravosodje, po predhodnem mnenju generalnega državnega
tožilca, obvezna navodila in neobvezne razlage, ki se objavijo v notranjem
tožilskem glasilu in pošljejo državnim tožilstvom.
Drugo poglavje
SPLOŠNA PRISTOJNOST IN POOBLASTILA
8. člen
Državni tožilec je v okviru temeljne
funkcije vlaganja in zastopanja kazenske obtožbe pristojen opravljati vsa
procesna dejanja upravičenega tožilca po zakonu o kazenskem postopku,
sodelovati na narokih in sejah ter ukreniti, kar je potrebno, da se odkrijejo
kazniva dejanja in njihovi storilci.
V izvrševanju funkcije pregona storilcev
kaznivih dejanj in drugih ravnanj, ki so kazniva, državni tožilec sodeluje z
organi odkrivanja, jih usmerja in ukrepa, kar je potrebno v zvezi z odkrivanjem
dejanj oziroma storilcev, v okviru pristojnosti državnega tožilca v predhodnem
postopku, ki jih določa zakon o kazenskem postopku.
9. člen
V civilnih in drugih sodnih postopkih ter v
upravnih postopkih državno tožilstvo vlaga procesne akte in druga pravna
sredstva, za katera je pooblaščeno z zakonom.
10. člen
Pri Vrhovnem državnem tožilstvu Republike
Slovenije (v nadaljnjem besedilu: Vrhovno državno tožilstvo) kot posebna
organizacijska enota deluje Skupina državnih tožilcev za pregon organiziranega
kriminala (v nadaljnjem besedilu: skupina).
Skupina je pristojna za kazniva dejanja na
področju organiziranega klasičnega in gospodarskega kriminala, terorizma,
korupcijskih in drugih kaznivih dejanj, katerih odkrivanje in pregon zahtevata
posebno organiziranost in usposobljenost.
Skupina je krajevno pristojna na celotnem
ozemlju Republike Slovenije.
V skupini se ustanovi specializirani
oddelek, ki je izključno krajevno in stvarno pristojen za pregon vseh kaznivih
dejanj, ki jih storijo uradne osebe, zaposlene v policiji oziroma druge uradne
osebe, zaposlene na področju notranjih zadev, v z zakonom določenem pristojnem
organu v ministrstvu, pristojnem za obrambo, ki ima pooblastila policije v
predkazenskem postopku, in uradne osebe, ki imajo pooblastila policije v
predkazenskem postopku, napotene na misijo v tujini. Državni tožilci oddelka so
pristojni za pregon teh kaznivih dejanj in za usmerjanje policistov
specializiranega oddelka in policije glede odkrivanja in preiskovanja teh
kaznivih dejanj.
Generalni državni tožilec lahko na predlog
vodje skupine ali vodje specializiranega oddelka odredi, da se zadeva, ki je
bila dodeljena specializiranemu oddelku, dodeli krajevno pristojnemu okrožnemu
državnemu tožilstvu, če oceni, da bi bil glede na naravo zadeve pregon storilca
kaznivega dejanja in usmerjanje policije učinkovitejši, če bi ga izvrševalo
okrožno državno tožilstvo.
Okrožno državno tožilstvo, ki bi bilo
krajevno pristojno za obravnavanje zadeve, je dolžno sodelovati s skupino pri
opravljanju njenih nalog.
10.a člen
Vodja krajevno pristojnega okrožnega
državnega tožilstva in direktor oziroma direktorica uprave kriminalistične
policije pri generalni upravi Policije (v nadaljnjem besedilu: direktor uprave)
sta dolžna nemudoma obvestiti vodjo skupine o zadevah iz prejšnjega člena.
O dodelitvi zadeve skupini odloča generalni
državni tožilec s pisno odredbo, po predhodnem mnenju vodje skupine.
Vodja skupine o dodelitvi zadeve nemudoma
obvesti vodjo krajevno pristojnega okrožnega državnega tožilstva in direktorja
uprave, ki sta mu dolžna takoj posredovati spise zadeve z vsemi zbranimi
dokazi.
Vodja skupine lahko predlaga generalnemu
državnemu tožilcu, da skupini dodeli zadevo pristojnega okrožnega državnega
tožilstva, če je ta vsebinsko povezana z zadevo, ki jo obravnava skupina.
Generalni državni tožilec lahko na predlog
vodje skupine odredi, da se zadeva, ki je bila dodeljena skupini, dodeli
krajevno pristojnemu okrožnemu državnemu tožilstvu, če ugotovi, da niso več
izpolnjeni pogoji iz prejšnjega člena.
10.b člen
Za organiziranost, vodenje in delo skupine
ter imenovanje vodje se smiselno uporabljajo določbe tega zakona o okrožnem
državnem tožilstvu.
Državni tožilci se v skupino dodelijo za
štiri leta z možnostjo ponovne dodelitve.
Državni tožilci se prijavijo za dodelitev v
skupino na podlagi poziva, ki ga objavi generalni državni tožilec.
O dodelitvi odloča državnotožilski svet na
predlog generalnega državnega tožilca, po predhodnem mnenju vodje skupine.
O prenehanju dodelitve v skupino pred
iztekom mandata odloča državnotožilski svet na predlog generalnega državnega
tožilca, po predhodnem mnenju vodje skupine.
V specializiranem oddelku iz četrtega
odstavka 10. člena tega zakona sta najmanj dva državna tožilca in en pomočnik
državnega tožilca. Generalni državni tožilec na predlog vodje skupine odredi,
kateri državni tožilci oziroma pomočniki državnega tožilca iz skupine so v
oddelek dodeljeni za štiri leta z možnostjo ponovne dodelitve. Vodjo
specializiranega oddelka določi vodja skupine s soglasjem generalnega državnega
tožilca z letnim razporedom dela, z možnostjo ponovne določitve. Vodjo
specializiranega oddelka lahko predčasno razreši vodja skupine po predhodnem
soglasju ali na zahtevo generalnega državnega tožilca.
10.c člen
Dodelitev državnega tožilca oziroma
pomočnika državnega tožilca v skupino ne posega v njegov naziv in položaj.
Za čas dodelitve pripada državnemu tožilcu
plača vrhovnega državnega tožilca.
10.č člen
Število mest državnih tožilcev v skupini
določi z odredbo, na predlog generalnega državnega tožilca, minister, pristojen
za pravosodje. Odredba se objavi v Uradnem listu Republike Slovenije.
Organizacijo, obveščanje in delo skupine
podrobneje ureja navodilo o delu skupine, ki ga izda generalni državni tožilec
v soglasju z ministrom, pristojnim za pravosodje. Navodilo se objavi v Uradnem
listu Republike Slovenije.
Z navodilom iz prejšnjega odstavka se
določi tudi način in rok za objavo poziva, način in rok za vložitev prijav,
postopek oblikovanja predloga za dodelitev v skupino ter način sodelovanja
okrožnega državnega tožilstva s skupino.
10.d člen
Generalni državni tožilec lahko določi
drugo krajevno pristojno državno tožilstvo za postopanje v posamezni zadevi, če
je očitno, da se bo tako lažje izvedel postopek, ali če so za to drugi tehtni
razlogi, zlasti varovanje nepristranskosti, samostojnega delovanja ali ugleda
državnega tožilstva.
O določitvi drugega pristojnega državnega
tožilstva odloči z odločbo generalni državni tožilec na lastno pobudo ali na
podlagi obrazloženega predloga pristojnega državnega tožilca, vodje okrožnega
državnega tožilstva ali vodje skupine. Odločba se vroči državnemu tožilstvu, ki
je bilo krajevno pristojno v posamezni zadevi ter državnemu tožilstvu, ki mu je
določena krajevna pristojnost v posamezni zadevi.
Če državno tožilstvo zaradi posebnih
okoliščin, ki onemogočajo izvajanje njegovih funkcij, ne more delovati na sedežu,
lahko generalni državni tožilec po predhodno pridobljenem soglasju ministra,
pristojnega za pravosodje, z odločbo določi začasni sedež državnega tožilstva.
10.e člen
Osebe s pooblastili policije v
predkazenskem postopku opravljajo naloge odkrivanja in preiskovanja kaznivih
dejanj iz četrtega odstavka 10. člena tega zakona na delovnih mestih policistov
v specializiranem oddelku.
Policisti specializiranega oddelka lahko
izvršujejo vsa policijska pooblastila in naloge, ki jih določajo zakon, ki
ureja policijo, zakon ki ureja kazenski postopek in predpisi sprejeti na njuni
podlagi, za namene izvrševanja pristojnosti specializiranega oddelka iz
četrtega odstavka 10. člena tega zakona.
Ne glede na določbe prvega odstavka 147.
člena Zakona o javnih uslužbencih je lahko oseba s pooblastili policije ali
drug javni uslužbenec začasno premeščen za dobo šestih let z možnostjo
podaljšanja.
V specializirani oddelek se lahko premesti
ali zaposli osebe, ki izpolnjujejo pogoje iz prvega odstavka 67. člena Zakona o
policiji.
Oseba premeščena ali zaposlena v
specializiranem oddelku, ki nima opravljenega izpita za izvajanje policijskih
pooblastil, mora izpit opraviti v roku, določenem z aktom o sistemizaciji, v
skladu z 69. členom Zakona o policiji, in do opravljenega izpita ne sme
izvrševati policijskih pooblastil ali nalog. Če izpit ni opravljen v roku,
določenem z aktom o sistemizaciji, premestitev preneha in se premeščeni javni
uslužbenec vrne na delo v organ, iz katerega je bil premeščen, zaposlenemu
javnemu uslužbencu pa preneha delovno razmerje.
Za urejanje delovno-pravnega statusa,
sklenitev pogodb o zaposlitvi, za urejanje pravic in obveznosti ter za
določanje plače in drugih prejemkov iz delovnega razmerja, se za osebe, ki
opravljajo naloge policistov specializiranega oddelka, poleg predpisov, ki
urejajo pravice, obveznosti, plače in druge prejemke iz delovnega razmerja
javnih uslužbencev, uporabljajo določbe zakona in drugih predpisov, ki urejajo
policijo, pri čemer se za določitev dodatka za stalnost vsako začeto leto
delovne dobe v specializiranem oddelku šteje kot začeto leto delovne dobe v
policiji.
Policija je dolžna policistom
specializiranega oddelka brezplačno zagotavljati tehnične pogoje in pomoč za
izvajanje njihovih policijskih pooblastil.
Vlada Republike Slovenije izda na predlog
ministra, pristojnega za pravosodje, in na podlagi predhodnega predloga
generalnega državnega tožilca, odredbo, s katero določi število policistov
specializiranega oddelka.
11. člen
Če državni tožilec ugotovi, da je zaradi
kršitve ustave, zakona ali mednarodne pogodbe dana podlaga, da uporabi zoper
izvršljivo sodno odločbo ali odločbo, izdano v upravnem ali kakšnem drugem
postopku, pravno sredstvo, lahko zahteva, naj se izvršitev takšne odločbe
odloži ali prekine, če bi z njeno izvršitvijo utegnile nastati nepopravljive
škodljive posledice.
Zahtevo za odložitev oziroma prekinitev
izvršitve odločbe iz prejšnjega odstavka vloži državni tožilec, ki je upravičen
uporabiti pravno sredstvo zoper takšno odločbo, pri sodišču oziroma drugem
organu, ki je pristojen za dovolitev izvršbe, če le-ta že teče, pa pri organu,
ki jo opravlja.
Organ, pristojen za dovolitev izvršbe ali
za izvršitev odločbe, lahko odloži dovolitev izvršbe oziroma prekine izvršbo do
odločitve o pravnem sredstvu državnega tožilca.
Odločba o odložitvi oziroma prekinitvi
izvršbe neha veljati, če državni tožilec v tridesetih dneh od prejema odločbe
ne vloži pravnega sredstva.
12. člen
Državna tožilstva si pri opravljanju zadev
iz svoje pristojnosti dajejo medsebojno pravno pomoč.
Državno tožilstvo ima pravico zahtevati od
državnih organov ter organov lokalne in druge samouprave in organizacij z
javnimi pooblastili, naj mu pošljejo listine, spise, predmete ali obvestila, ki
jih potrebuje za dejanja iz svoje pristojnosti.
Državno tožilstvo ima pri izvajanju svojih
pristojnosti pravico zahtevati podatke iz drugega odstavka tega člena tudi od
drugih pravnih oseb in posameznikov, za katere meni, da z njimi razpolagajo.
Državna tožilstva pošiljajo zaprosila za
pravno pomoč tujim ali mednarodnim tožilstvom preko ministrstva, pristojnega za
pravosodje, če ni v mednarodni pogodbi ali drugem zakonu določeno drugače.
Upravljavci zbirk osebnih podatkov so
dolžni državnemu tožilstvu za izvajanje njegovih pristojnosti na njegovo pisno
zahtevo iz obstoječih zbirk podatkov brezplačno posredovati osebne podatke in
podatke o istovetnosti ovadenih oseb (osebno ime, enotna matična številka
občana, druga uradna identifikacijska številka, datum in kraj rojstva, poklic,
zaposlitev in naslov stalnega ali začasnega bivališča za fizično osebo; če je
fizična oseba tujec, pa namesto enotne matične številke občana ali druge uradne
identifikacijske številke osebno ime, datum in kraj rojstva, poklic, zaposlitev
in naslov stalnega ali začasnega bivališča; za odgovorno osebo pravne osebe pa
poleg navedenih podatkov tudi seznam del in nalog, ki jih opravlja; za pravno
osebo firmo, sedež in matično številko). Državni tožilci o pridobitvi osebnih
podatkov ali podatkov niso dolžni obvestiti osebe, na katero se podatki
nanašajo, vse do zastaranja kazenskega pregona ali do pravnomočne sodbe.
Državno tožilstvo ima na podlagi tega
zakona ali drugih zakonov, ki določajo njegove naloge in pristojnosti, zaradi
obravnavanja in reševanja posamezne zadeve pravico do brezplačnega dostopa
oziroma do brezplačnega neposrednega elektronskega dostopa do evidence zaprtih
oseb, kazenske evidence, evidence kazenskih točk, evidence prekrškov in vseh
javnih knjig, registrov in drugih uradnih evidenc, ki jih upravljajo organi
javnega sektorja v informatizirani obliki. V navedene zbirke podatkov dostopa z
navedbo osebnega imena in naslova prebivališča obdolženca, obtoženca ali
stranke sodnega postopka, navedbo namena dostopa ter opravilne številke zadeve
državnega tožilstva. Državno tožilstvo lahko v podatke iz zbirk podatkov
vpogleda, jih kopira, prepiše ali izpiše ter nadalje obdeluje v postopkih, kjer
izvršuje svoje zakonsko določene naloge in pristojnosti.
Pri dostopu do kazenske evidence, evidence
prekrškov, evidence zaprtih oseb in drugih zbirk osebnih podatkov, evidenc ali
registrov, ki vsebujejo občutljive osebne podatke, se način dostopa in sistem
zavarovanja osebnih podatkov določi v državnotožilskem redu, po pridobitvi
predhodnega soglasja Informacijskega pooblaščenca.
Državni tožilci imajo dostop do tajnih
podatkov v skladu s pogoji iz zakona, ki ureja tajne podatke. Vodje državnih
tožilstev imajo dostop do tajnih podatkov na podlagi pisne zahteve, iz katere
so razvidni pristojnost, namen in pravna podlaga pridobitve podatka. Izvod zahteve
se pošlje generalnemu državnemu tožilcu v vednost.
13. člen
Pred sodišči s položajem okrajnih in
okrožnih sodišč lahko nastopajo državni tožilci, ki imajo najmanj naziv
okrožnega državnega tožilca.
Pred sodišči s položajem višjih sodišč
lahko nastopajo državni tožilci, ki imajo najmanj naziv višjega državnega
tožilca.
Državne tožilce iz prejšnjih odstavkov
lahko nadomeščajo pomočniki državnega tožilca v okviru pooblastil, ki jih
določi pristojni državni tožilec.
Pred Vrhovnim sodiščem Republike Slovenije
lahko nastopajo samo vrhovni državni tožilci.
Kolikor ni s tem zakonom drugače določeno,
veljajo za pomočnike državnih tožilcev določbe tega zakona, ki veljajo za
državne tožilce.
Tretje poglavje
DRŽAVNI TOŽILCI
1. oddelek:
Pogoji za imenovanje državnih tožilcev in postopek imenovanja
14. člen
V državnem tožilstvu opravlja funkcijo
državnega tožilca eden ali več državnih tožilcev.
Število mest državnih tožilcev pri
posameznih državnih tožilstvih določi na predlog generalnega državnega tožilca
minister, pristojen za pravosodje, z odredbo v soglasju z Vlado Republike
Slovenije.
V odredbi iz prejšnjega odstavka se posebej
določi število mest pomočnikov državnega tožilca. Odredba se objavi v Uradnem
listu Republike Slovenije.
15. člen
Za okrožnega državnega tožilca je lahko
imenovana oseba, ki izpolnjuje pogoje za izvolitev v sodniško funkcijo na
položaj okrožnega sodnika ali je najmanj tri leta opravljala funkcijo pomočnika
državnega tožilca.
Za višjega državnega tožilca je lahko
imenovana oseba, ki izpolnjuje pogoje iz prejšnjega odstavka in je najmanj pet
let uspešno opravljala funkcijo okrožnega državnega tožilca.
Za vrhovnega državnega tožilca je lahko
imenovana oseba, ki izpolnjuje pogoje iz prvega odstavka tega člena in je
najmanj pet let uspešno opravljala funkcijo višjega državnega tožilca ali
najmanj deset let uspešno opravljala funkcijo okrožnega državnega tožilca.
Za pomočnika državnega tožilca je lahko
imenovana oseba, ki izpolnjuje pogoje za izvolitev v sodniško funkcijo na
položaj okrajnega sodnika.
16. člen
Za višjega ali vrhovnega državnega tožilca
je lahko ne glede na določbe prejšnjega člena imenovana tudi oseba, ki
izpolnjuje pogoje za izvolitev oziroma imenovanje na položaj višjega ali
vrhovnega sodnika.
17. člen
Državne tožilce imenuje Vlada Republike
Slovenije na predlog ministra, pristojnega za pravosodje.
Generalnega državnega tožilca imenuje
Državni zbor Republike Slovenije na predlog Vlade Republike Slovenije, in sicer
za dobo šestih let z možnostjo ponovnega imenovanja.
Vodjo okrožnega državnega tožilstva imenuje
Vlada Republike Slovenije na predlog ministra, pristojnega za pravosodje, po
predhodnem mnenju državnotožilskega sveta in generalnega državnega tožilca.
Akti o imenovanjih se objavijo v Uradnem
listu Republike Slovenije.
18. člen
Minister, pristojen za pravosodje, poda
predlog iz prvega odstavka prejšnjega člena potem, ko prejme mnenje
državnotožilskega sveta.
19. člen
Prosto mesto državnega tožilca razpiše
ministrstvo, pristojno za pravosodje, na predlog generalnega državnega tožilca,
prosto mesto slednjega pa po uradni dolžnosti. Prosto mesto vodje državnega
tožilstva razpiše ministrstvo, pristojno za pravosodje, na predlog generalnega
državnega tožilca, najpozneje tri mesece pred iztekom oziroma v enem mesecu po
prenehanju mandata. Razpisi se objavijo v Uradnem listu Republike Slovenije.
Rok za prijave ne more biti krajši kot 15 dni.
Razpisni postopek vodi ministrstvo,
pristojno za pravosodje.
V postopku iz prejšnjega odstavka se
smiselno uporablja določba 15. člena zakona o sodniški službi.
20. člen
Ko prejme razpisno gradivo od ministrstva,
pristojnega za pravosodje, državnotožilski svet povabi na razgovor prijavljene
kandidate, ki kandidirajo na prosto mesto državnega tožilca. Vodjo državnega
tožilstva, v katerem je prosto mesto državnega tožilca, pa pozove, da se
izjasni o kandidatih za to mesto.
Na podlagi ugotovitev, ki temeljijo na
razpisnem gradivu, in na podlagi neposrednega vtisa, ki so ga kandidati
napravili na razgovoru, oblikuje državnotožilski svet mnenje glede predlogov za
imenovanje. V mnenju razvrsti državnotožilski svet kandidate glede na svojo
oceno o primernosti za imenovanje ter utemelji razloge za sprejeto razvrstitev.
Mnenje iz prejšnjega odstavka vroči
državnotožilski svet kandidatu in vodji državnega tožilstva, v katerem je
razpisano prosto mesto državnega tožilca. Kandidat in vodja državnega tožilstva
lahko na mnenje posredujeta obrazložene pripombe v osmih dneh od prejema
mnenja.
V 30 dneh po prejemu pripomb oziroma izteku
roka iz prejšnjega odstavka državnotožilski svet oblikuje dokončno mnenje in ga
v osmih dneh pošlje ministru, pristojnemu za pravosodje.
Če je v mnenju državnotožilskega sveta za
zasedbo prostega mesta državnega tožilca najvišje uvrščen kandidat, ki je že
imenovan za državnega tožilca in se je prijavil na razpis zaradi napredovanja,
je minister, pristojen za pravosodje tega kandidata dolžan predlagati v
imenovanje.
Če minister, pristojen za pravosodje ne
sprejme mnenja državnotožilskega sveta iz četrtega odstavka tega člena, mora v
desetih dneh zahtevati, da državnotožilski svet ponovno prouči svoje mnenje in,
da ga v 15 dneh pošlje ministru, pristojnem za pravosodje z dodatno
obrazložitvijo. Če državnotožilski svet novo mnenje sprejme z večino dveh
tretjin glasov vseh svojih članov, je tako mnenje za ministra, pristojnega za
pravosodje, obvezno.
21. člen
Državnotožilski svet sestavlja sedem
članov. Generalni državni tožilec in njegov namestnik sta člana sveta po
položaju. Enega člana sveta imenuje minister, pristojen za pravosodje, izmed vodij
okrožnih državnih tožilstev. Štiri člane sveta izvolijo izmed državnih
tožilcev, ki nimajo vodstvenih položajev, državni tožilci po postopku, ki ga
zakon določa za volitve članov sodnega sveta, od tega dva člana izmed okrožnih
državnih tožilcev, enega člana izmed višjih državnih tožilcev in enega člana
izmed vrhovnih državnih tožilcev.
Volitve članov državnotožilskega sveta
razpiše generalni državni tožilec.
Mandat imenovanega ter izvoljenih članov državnotožilskega
sveta traja pet let in po poteku mandata ne morejo biti takoj ponovno izvoljeni
oziroma imenovani.
Delo državnotožilskega sveta vodi generalni
državni tožilec, v njegovi odsotnosti pa njegov namestnik.
Državnotožilski svet oblikuje mnenja z
večino glasov vseh članov.
Sejo državnotožilskega sveta skliče
generalni državni tožilec, v njegovi odsotnosti pa njegov namestnik. Če tako
pisno zahtevajo najmanj trije člani sveta, mora sejo sklicati najpozneje v
osmih dneh po prejemu zahteve.
Državnotožilski svet sprejme z večino
glasov vseh članov poslovnik, s katerim natančneje uredi način dela sveta.
Poslovnik se objavi v Uradnem listu Republike Slovenije.
Članom državnotožilskega sveta pripada za
udeležbo na sejah sveta sejnina, katere višino določi svet v soglasju z
ministrom, pristojnim za pravosodje.
22. člen
Državni tožilec nastopi funkcijo z dnem, ko
pred predsednikom vlade, generalni državni tožilec pa pred predsednikom
državnega zbora izreče naslednjo prisego: "Prisegam, da bom varoval-a
pravni red Republike Slovenije in svoje delo opravljal-a vestno, po ustavi in
zakonih."
Po pooblastilu predsednika vlade lahko
izrečejo državni tožilci prisego pred ministrom, pristojnim za pravosodje.
2. oddelek:
Napredovanje državnih tožilcev
23. člen
Z imenovanjem na funkcijo pridobi državni
tožilec pravico do napredovanja.
Napredovanje zajema napredovanje v plačnih
razredih znotraj določene plačne lestvice za posamezni državnotožilski naziv,
napredovanje na višje državnotožilsko mesto in napredovanje v višji
državnotožilski naziv oziroma položaj.
Kolikor ta zakon ne določa drugače, se za
napredovanje državnih tožilcev, za določitev kriterijev za izbiro in
napredovanje in v postopku za ocenjevanje dela državnih tožilcev smiselno
uporabljajo določbe zakona o sodniški službi.
Za izdelavo ocene dela za državnega tožilca
je pristojen državnotožilski svet.
O napredovanju v plačnih razredih in na
položaj svetnika odloča državnotožilski svet, o napredovanju na višje mesto pa
organ, ki je pristojen za imenovanje državnega tožilca v skladu z določbami
tega zakona.
3. oddelek:
Dolžnosti državnega tožilca in nezdružljivost funkcije državnega tožilca
24. člen
Državni tožilec mora pri uresničevanju
svojih pravic in svoboščin vselej ravnati tako, da varuje ugled in dostojanstvo
svoje službe. Zaradi uveljavljanja svojih pravic ne sme ovirati delovanja
državnega tožilstva.
Državni tožilec je dolžan zase ohraniti
vse, kar je zvedel o strankah in njihovih pravnih in dejanskih razmerjih v
okviru opravljanja službe, ter varovati tajnost vseh podatkov, do katerih
javnost nima dostopa.
25. člen
Državni tožilec ne sme sprejemati daril ali
drugih koristi v zvezi z njegovo službo. Prav tako ne smejo sprejemati daril
ali drugih koristi v zvezi z njegovo službo njegov zakonec in drugi družinski
člani, sorodniki in druge osebe, ki živijo z državnim tožilcem v skupnem
gospodinjstvu.
26. člen
Če je državni tožilec izvoljen za
predsednika republike, poslanca, sodnika ustavnega sodišča ali predsednika
vlade, varuha človekovih pravic oziroma njegovega namestnika oziroma imenovan
za ministra, mu funkcija državnega tožilca ter vse pravice in dolžnosti, ki
izhajajo iz službenega razmerja, mirujejo.
27. člen
Državni tožilec ne sme opravljati funkcij,
ki so po določbi ustave nezdružljive s funkcijo državnega tožilca, niti ne
dejavnosti ali sprejeti zaposlitve ali dela, ki jih po določbi ustave in zakona
ne sme opravljati oziroma sprejeti sodnik.
O nezdružljivosti funkcije, dejavnosti,
sprejema zaposlitve ali dela s funkcijo državnega tožilca odloči državnotožilski
svet. O odločitvi državnotožilskega sveta obvesti generalni državni tožilec
ministra, pristojnega za pravosodje.
27.a člen
Državni tožilec je dolžan izvajati
izobraževanje za funkcijo državnega tožilca, tožilsko osebje in tožilske
pripravnike pod pogoji, ki so določeni v tem zakonu ali v državnotožilskem
redu.
27.b člen
Državni tožilci opravljajo državnotožilsko
službo v poslovnem času državnega tožilstva, določenem v Državnotožilskem redu,
v pripravljenosti in dežurstvu.
Državni tožilec ima pravico do dnevnega
počitka v trajanju nepretrgoma najmanj 12 ur in do tedenskega počitka v
trajanju nepretrgoma 24 ur. V izjemnih primerih lahko državni tožilec pisno
soglaša, da bo opravljanje državnotožilske službe preseglo omejitve iz
prejšnjega stavka. 
S pripravljenostjo in dežurstvom se izven
poslovnega časa državnega tožilstva zagotavlja opravljanje nujnih procesnih
dejanj, določenih v zakonu, in usmerjanje policije v predkazenskem postopku.
Pripravljenost pomeni dosegljivost
državnega tožilca po telefonu ali s pomočjo drugih sredstev za potrebe zagotavljanja
opravljanja nujnih procesnih dejanj oziroma usmerjanja policije v predkazenskem
postopku in potrebe prihoda na delovno mesto ali na kraj, kjer je treba
opraviti nujno procesno dejanje. Najdaljši sprejemljivi čas prihoda na delovno
mesto ali na drug kraj, kjer se izvaja nujno procesno dejanje, se določi z
Državnotožilskim redom. Ure pripravljenosti se ne štejejo v delovni čas.
V času dežurstva državni tožilec opravlja
nujna procesna dejanja oziroma usmerja policijo v predkazenskem postopku na
delovnem mestu ali na kraju, kjer je treba opraviti nujno procesno dejanje. Ure
dežurstva se štejejo v delovni čas.
Vodja državnega tožilstva lahko odredi
zagotavljanje opravljanja nujnih procesnih dejanj oziroma usmerjanja policije v
predkazenskem postopku izključno z dežurstvom, če zaradi pogostosti nujnih
procesnih dejanj ni mogoče zagotoviti njihove učinkovite izvedbe s
pripravljenostjo. Dežurstvo mora predhodno odobriti generalni državni tožilec
na podlagi pisnega predloga vodje državnega tožilstva. Ko državni tožilec v
času dežurstva ne opravlja nujnih procesnih dejanj, mora biti dosegljiv na
delovnem mestu.
Državno tožilstvo vodi posebno evidenco o
opravljanju pripravljenosti in dežurstva ter evidenco delovnega časa državnih
tožilcev, ki so dali soglasje po drugem odstavku tega člena. Evidenci mora na
podlagi zahteve predložiti generalnemu državnemu tožilcu ali ministrstvu,
pristojnemu za pravosodje.
27.c člen
Za ure pripravljenosti pripada državnemu
tožilcu dodatek za pripravljenost v višini, kot jo določa zakon, ki ureja
sistem plač v javnem sektorju. Če državni tožilec med pripravljenostjo prevzame
opravljanje nujnih procesnih dejanj oziroma usmerjanje policije v predkazenskem
postopku, se ta čas evidentira in vrednoti kot ure med dežurstvom,  državnemu
tožilcu pa za ta čas ne pripada dodatek za pripravljenost.
Za ure dežurstva, ki presegajo polni
delovni čas, pripada državnemu tožilcu dodatek za delo prek polnega delovnega
časa v skladu z zakonom, ki ureja sistem plač v javnem sektorju.
4. oddelek:
Pravice državnih tožilcev
28. člen
Plača državnega tožilca se določi po enakih
osnovah, z enakimi dodatki ter na enak način kot plača sodnika ustreznega naziva
oziroma položaja.
Plača pomočnika državnega tožilca se določi
enako kot plača okrajnega sodnika.
O uvrstitvi v plačni razred odloči državnotožilski
svet. Uvrstitev v plačni razred se ne objavlja v Uradnem listu Republike
Slovenije.
29. člen
Predpisi o pokojninskem in invalidskem ter
zdravstvenem in drugem socialnem zavarovanju, ki veljajo za osebe v delovnem razmerju,
se uporabljajo za državne tožilce, če ni z zakonom drugače določeno.
30. člen
Državni tožilec oziroma pomočnik državnega
tožilca ima poleg plače pravico do prejemkov, dodatkov, plačil, nadomestil in
povračil v enakih primerih in v enaki višini, kot sodnik ustreznega naziva
oziroma položaja, če ta zakon ne določa drugače.
Če ni s tem zakonom drugače določeno, se za
odločanje o pravicah iz prejšnjega odstavka smiselno uporabljajo določbe
zakona, ki ureja sodniško službo.
Vlada Republike Slovenije z uredbo določi
pogoje, merila in obseg plačila za povečan obseg dela oziroma dodatne delovne
obremenitve za posamezne državne tožilce ali pomočnike državnih tožilcev.
30.a člen
Državnemu tožilcu pripadajo dodatki v
skladu s pogoji in višino, kakor jih določa zakon, ki ureja sistem plač v
javnem sektorju.
30.b člen
(črtan)
30.c člen
O dodatkih in izplačilih za vodje okrožnih
državnih tožilstev odloča generalni državni tožilec.
O dodatkih in izplačilih za okrožne državne
tožilce in pomočnike odloča vodja državnega tožilstva, za državne tožilce na
Vrhovnem državnem tožilstvu pa generalni državni tožilec.
31. člen
Državni tožilec ima pravico do letnega
dopusta v trajanju do štirideset delovnih dni, vendar ne manj kot trideset
delovnih dni.
Državni tožilec ima pravico do izrednega
plačanega dopusta do sedem delovnih dni v posameznem koledarskem letu zaradi
osebnih razlogov.
Če državni tožilec kandidira za poslanca
ali predsednika republike, ima od dneva potrditve kandidature pravico do
izrednega plačanega dopusta za pripravo na volitve v trajanju trideset delovnih
dni.
V drugih izjemnih primerih se lahko
državnemu tožilcu odobri izredni neplačani dopust do trideset dni v koledarskem
letu.
Primere in pogoje iz prejšnjih odstavkov
določi državnotožilski svet.
32. člen
Za strokovno izpopolnjevanje ter
usposabljanje državnih tožilcev in pomočnikov državnih tožilcev, tožilskega
osebja ter pripravnikov za delo na državnih tožilstvih se smiselno uporabljajo
določbe glede sodnikov, sodnega osebja in sodniških pripravnikov o izobraževanju
iz zakona, ki ureja sodišča, zakona, ki ureja sodniško službo ter zakona, ki
ureja pravniški državni izpit.
Izobraževanje na podlagi nadzorstvenih
pregledov pripravlja in izvaja notranja organizacijska enota Vrhovnega
državnega tožilstva iz 58.b člena tega zakona. Oblike in načini izobraževanja s
strani strokovnega centra se podrobneje predpišejo z državnotožilskim redom.
Za štipendiranje državnih tožilcev in
pomočnikov državnih tožilcev se smiselno uporabljajo določbe zakona, ki ureja
sodniško službo.
Državnotožilski svet odloči, katerim
najboljšim kandidatom iz prejšnjega odstavka se, glede na letna razpoložljiva
sredstva za štipendije državnih tožilcev in pomočnikov državnih tožilcev,
dodelijo štipendije.
33. člen
Državni tožilec nastopa pred sodiščem v
službenem oblačilu, katerega obliko in način nošenja predpiše minister,
pristojen za pravosodje.
34. člen
Za potrebe izvajanja tega zakona
ministrstvo vodi osebno evidenco državnih tožilcev ter kadrovsko evidenco osebja,
ki je zaposleno v državnem tožilstvu, ki vsebuje enake podatke kot osebna
evidenca sodnikov oziroma sodnega osebja.
Z osebnimi podatki iz prejšnjega odstavka
je treba ravnati na enak način kot z osebnimi podatki iz osebne evidence
sodnikov.
5. oddelek: Premestitve in dodelitve na
delo v drug državni organ
35. člen
Državni tožilec je lahko premeščen na mesto
v drugo državno tožilstvo:
1.    
če se odpravi državno tožilstvo, v katerem opravlja funkcijo;
2.    
če se bistveno za daljši čas zmanjša obseg dela državnega tožilstva, v
katerem državni tožilec opravlja funkcijo;
3.    
če se spremeni organizacija tožilstev,
4.    
v drugih primerih, ki jih določa zakon.
O premestitvi po prejšnjem odstavku odloči
generalni državni tožilec.
36. člen
Če to narekujejo okoliščine, v katerih bi
sicer bilo ogroženo ali onemogočeno pravočasno izvajanje funkcij državnega
tožilstva, zlasti izredno povečane delovne obremenitve ali odprava večjih
zaostankov pri delu, sme generalni državni tožilec odrediti, da se državni
tožilec premesti na opravljanje funkcije (v nadaljnjem besedilu: začasna
premestitev), in sicer: okrožni državni tožilec k drugemu okrožnemu državnemu
tožilstvu ali v skupino iz 10. člena tega zakona, vrhovni ali višji državni
tožilec pa k okrožnemu državnemu tožilstvu ali v skupino iz 10. člena tega
zakona.
Začasno premestitev sme generalni državni
tožilec odrediti za čas največ šestih mesecev. Na predlog generalnega državnega
tožilca lahko državnotožilski svet pod pogoji iz prejšnjega odstavka začasno
premestitev podaljša za dobo največ šestih mesecev.
Kadar razlogi iz prvega odstavka tega člena
tudi z začasno premestitvijo po prejšnjem odstavku niso odpravljeni, lahko
državnotožilski svet na predlog generalnega državnega tožilca in po pridobitvi
pisnega mnenja začasno premeščenega državnega tožilca podaljša začasno
premestitev najdalj še za eno leto.
37. člen
Za premestitev po 35. členu tega zakona in
za začasno premestitev ni potrebna privolitev državnega tožilca.
Premestitev in začasna premestitev ne
vplivata na položaj, plačo in druge pravice, ki jih je imel državni tožilec
pred premestitvijo.
37.a člen
(črtan)
38. člen
Državni tožilec je lahko dodeljen za
opravljanje zahtevnejših strokovnih nalog ministrstvu, pristojnemu za
pravosodje največ za šest let.
Državni tožilec iz prejšnjega odstavka
obdrži pravico uporabljati naziv državni tožilec, vendar hkrati ne more
opravljati funkcije državnega tožilca in mu vse druge pravice in dolžnosti iz
službenega razmerja mirujejo.
Državnemu tožilcu iz prvega odstavka tega
člena pripada najmanj takšna plača, kot bi jo prejemal, če bi opravljal službo
državnega tožilca, varovane pa so tudi vse njegove pravice do napredovanja po
izteku dela v ministrstvu.
O dodelitvi odloči minister, pristojen za
pravosodje po predhodnem mnenju državnotožilskega sveta in po pisni privolitvi
državnega tožilca.
38.a člen
Okrožni državni tožilec ali pomočnik
državnega tožilca je lahko na podlagi pisne privolitve dodeljen za opravljanje
zahtevnejših strokovnih nalog na Vrhovno državno tožilstvo. Dodelitev lahko
traja največ tri leta in se lahko s pisno privolitvijo enkrat ponovi.
O dodelitvi po prejšnjem odstavku odloči
generalni državni tožilec po predhodnem mnenju državnotožilskega sveta.
38.b člen
(prenehal veljati)
6. oddelek:
Prenehanje funkcije in razrešitev državnega tožilca
39. člen
Državnemu tožilcu preneha funkcija:
1.    
z upokojitvijo, vendar najkasneje, ko dopolni 70 let starosti;
2.    
če izgubi državljanstvo Republike Slovenije;
3.    
če izgubi poslovno sposobnost ali zdravstveno zmožnost za opravljanje
službe;
4.    
če se odpove službi državnega tožilca;
5.    
če se odpravi državno tožilstvo in državnemu tožilcu ni mogoče
zagotoviti, da nadaljuje z delom v drugem državnem tožilstvu;
6.    
če državni tožilec sprejme funkcijo, začne opravljati dejavnost ali
sklene delovno razmerje oziroma kljub prepovedi opravlja dejavnost ali delo, ki
ni združljivo s funkcijo državnega tožilca;
7.    
če iz ocene njegove službe dvakrat zaporedoma izhaja, da ne ustreza
državnotožilski službi.
Šteje se, da je razlog iz 1. točke
prejšnjega odstavka nastopil z iztekom leta, v katerem je državni tožilec
dosegel starostno mejo za upokojitev, razlog iz 2. in 3. točke prejšnjega odstavka z dnem pravnomočnosti odločbe pristojnega organa, razlog iz 5.
točke prejšnjega odstavka z dnem prenehanja dela državnega tožilstva, razlog iz
7. točke pa z dnem, ko državnotožilski svet sprejme drugo negativno oceno.
40. člen
Državni tožilec se razreši, če je obsojen
za kaznivo dejanje, storjeno z zlorabo svoje funkcije, ali za drugo kaznivo
dejanje na zaporno kazen, daljšo od šestih mesecev, ali na krajšo zaporno ali
neprostostno kazen, če gre za kaznivo dejanje, zaradi katerega je osebnostno
neprimeren za opravljanje funkcije državnega tožilca.
Sodišče mora v primerih iz prejšnjega
odstavka poslati pravnomočno sodbo ministru, pristojnemu za pravosodje in
generalnemu državnemu tožilcu.
O razrešitvi državnega tožilca v primerih
iz prvega odstavka tega člena odloči vlada na predlog ministra, pristojnega za
pravosodje, o razrešitvi generalnega državnega tožilca pa državni zbor na
predlog vlade.
41. člen
Vodji ali
namestniku državnega tožilstva preneha funkcija smiselno iz razlogov iz
63. člena zakona o sodiščih ali če svoje funkcije ne opravlja po predpisih in
pravočasno ali če s svojim ukrepanjem in ravnanjem izkaže, da ni sposoben ali
primeren za opravljanje vodstvene funkcije. Vodja ali
namestnik državnega tožilstva, ki mu je ta funkcija prenehala zaradi
razlogov iz tega odstavka, razen iz razlogov po 63. členu zakona o sodiščih,
tri leta od dneva prenehanja funkcije ne more biti dodeljen na delo v drug
državni organ, na Vrhovno državno tožilstvo, v skupino ali imenovan za vodjo
ali namestnika vodje državnega tožilstva ali skupine.
Za postopek razrešitve se smiselno
uporabljajo določbe zakona o sodiščih, o razrešitvi pa odloča organ, ki je
pristojen za imenovanje vodje ali namestnika državnega
tožilstva.
Določbe prvega in drugega odstavka tega
člena se uporabljajo tudi za generalnega državnega tožilca ali njegovega namestnika.
42. člen
Državni tožilec disciplinsko odgovarja, če
je kršil dolžnosti državnega tožilca ali ugled in dostojanstvo funkcije
državnega tožilca.
Državnega tožilca ni mogoče klicati na
disciplinsko odgovornost za mnenja, ki jih je dal pri delu v zadevi, ki jo je
obravnaval.
Uvedbo disciplinskega postopka zoper
državnega tožilca ima pravico zahtevati generalni državni tožilec in minister,
pristojen za pravosodje.
Na podlagi pisno vložene zahteve iz
prejšnjega odstavka je disciplinski tožilec dolžan zahtevati uvedbo
disciplinskega postopka.
Določbe tega zakona o disciplinski
odgovornosti se ne uporabljajo za generalnega državnega tožilca.
43. člen
Disciplinske sankcije po tem zakonu so:
1.    
razrešitev funkcije državnega tožilca;
2.    
ustavitev napredovanja;
3.    
zmanjšanje plače.
Ustavitev napredovanja se izreče za dobo
treh let. Državni tožilec, ki mu je bila izrečena disciplinska sankcija
ustavitve napredovanja, tri leta od dneva izreka sankcije ne more biti dodeljen
na delo v drug državni organ, na Vrhovno državno tožilstvo, v skupino ali
imenovan za vodjo ali namestnika vodje državnega tožilstva ali skupine. 
Zmanjšanje plače se izreče do višine 20% za
čas do enega leta.
44. člen
Disciplinska sankcija iz 1. točke prvega
odstavka prejšnjega člena se lahko izreče samo za naslednje kršitve dolžnosti:
1.    
nevestno, nepravočasno ali malomarno opravljanje službenih dolžnosti;
2.    
neizpolnjevanje službenih dolžnosti, neupravičena odklonitev službene
dolžnosti oziroma neizpolnjevanje navodil, ki so dana po določbah tega zakona;
3.    
kršitev predpisov o varovanju državne in uradne tajnosti;
4.    
hujša kršitev predpisov o varnosti in zdravju pri delu, o varstvu pred
požarom ali eksplozijo;
5.    
nedostojno in žaljivo obnašanje do posameznikov, državnih organov ter
pravnih oseb v zvezi z opravljanjem funkcije državnega tožilca in zunaj nje;
6.    
zloraba položaja ali hujša prekoračitev uradnih pooblastil.
45. člen
Disciplinskega postopka zoper državnega
tožilca ni mogoče uvesti, ko pretečeta dve leti od dneva kršitve.
Izvršitev izrečene disciplinske sankcije
zastara v enem letu.
46. člen
V disciplinskem postopku odloča na prvi
stopnji disciplinsko sodišče, ki ga sestavljajo predsednik in dva člana
prvostopnega disciplinskega sodišča za sodnike ter državni tožilci, člani državnotožilskega
sveta, izvoljeni izmed državnih tožilcev, na drugi stopnji pa disciplinsko
sodišče, ki ga sestavljajo štirje sodniki, člani drugostopnega disciplinskega
sodišča za sodnike, in trije vrhovni državni tožilci, določeni z letnim
razporedom dela vrhovnega državnega tožilstva za dobo dveh let.
Funkcijo disciplinskega tožilca v postopku
proti državnemu tožilcu opravlja z letnim razporedom dela določeni vrhovni
državni tožilec.
47. člen
V disciplinskem postopku zoper državnega
tožilca se smiselno uporabljajo določbe, ki veljajo v disciplinskem postopku
zoper sodnika.
48. člen
V primeru lažje oblike disciplinske kršitve
iz prvega odstavka 42. člena tega zakona se lahko disciplinski postopek zoper
državnega tožilca ustavi.
V primeru disciplinske kršitve iz 44. člena
tega zakona se državnemu tožilcu izreče glede na težo kršitve eden od
disciplinskih ukrepov, če so podane posebne olajševalne okoliščine, pa se lahko
disciplinski postopek ustavi.
Če je zoper državnega tožilca, zoper
katerega je bil disciplinski postopek ustavljen, uveden nov disciplinski
postopek, ta postopek ne more biti ustavljen na način iz prejšnjih odstavkov.
49. člen
Če je zoper državnega tožilca uveden
kazenski postopek zaradi utemeljenega suma storitve kaznivega dejanja iz prvega
odstavka 40. člena tega zakona, generalni državni tožilec odloči, da se državni
tožilec začasno odstrani z opravljanja funkcije (suspenz).
O suspenzu generalnega državnega tožilca
odloči Vlada na predlog ministra, pristojnega za pravosodje.
Če je zoper državnega tožilca uveden
disciplinski postopek zaradi disciplinske kršitve iz 44. člena tega zakona,
lahko generalni državni tožilec zoper državnega tožilca odredi suspenz.
Zoper odločbo o suspenzu ni pritožbe.
V ostalem se glede suspenza državnega
tožilca smiselno uporabljajo določbe 4. oddelka VII. poglavja zakona o sodniški
službi.
50. člen
Državni tožilec ne sme biti priprt v
kazenskem postopku, ki je uveden proti njemu in zaradi suma kaznivega dejanja,
storjenega pri opravljanju funkcije državnega tožilca, brez poprejšnjega
dovoljenja senata treh sodnikov pristojnega višjega sodišča.
Četrto poglavje
ORGANIZACIJA DRŽAVNEGA TOŽILSTVA
51. člen
V Republiki Sloveniji so:
1.    
Vrhovno državno tožilstvo Republike Slovenije;
2.    
Okrožna državna tožilstva:
a)      
Okrožno državno tožilstvo v Celju;
b)      
Okrožno državno tožilstvo v Kopru;
c)      
Okrožno državno tožilstvo v Kranju;
č)     Okrožno
državno tožilstvo v Krškem;
d)      
Okrožno državno tožilstvo v Ljubljani;
e)      
Okrožno državno tožilstvo v Mariboru;
f)      Okrožno državno tožilstvo v Murski
Soboti;
g)      
Okrožno državno tožilstvo v Novi Gorici;
h)      
Okrožno državno tožilstvo v Novem mestu;
i)        
Okrožno državno tožilstvo na Ptuju;
j)       Okrožno
državno tožilstvo v Slovenj Gradcu.
Sedež Vrhovnega državnega tožilstva je v
Ljubljani.
52. člen
Vrhovno državno tožilstvo in skupina
delujeta za celotno območje Republike Slovenije.
Svoje funkcije pred višjimi sodišči splošne
pristojnosti ter opravljanje svojih nadzorstvenih in izobraževalnih
pristojnosti izvaja Vrhovno državno tožilstvo s svojega sedeža ali z zunanjega
oddelka. Zunanje oddelke ustanovi oziroma ukine minister, pristojen za
pravosodje, na predlog generalnega državnega tožilca praviloma za območje enega
ali več višjih sodišč.
Vodje zunanjih oddelkov imenuje generalni
državni tožilec z letnim razporedom za dobo enega leta s soglasjem ministra,
pristojnega za pravosodje, po predhodno pridobljenem mnenju kolegija Vrhovnega
državnega tožilstva. V zunanje oddelke generalni državni tožilec praviloma
dodeli višje državne tožilce.
Okrožno državno tožilstvo deluje za območje
okrožnega sodišča s splošno pristojnostjo in okrajnih sodišč z območja tega
okrožnega sodišča.
Svoje funkcije pred okrajnimi sodišči
izvaja okrožno državno tožilstvo s sedeža okrožnega državnega tožilstva ali z
zunanjega oddelka.
53. člen
Zunanji oddelek iz zadnjega odstavka
prejšnjega člena je organizacijska enota državnega tožilstva, ki opravlja
funkcije okrožnega državnega tožilstva pred enim ali več okrajnimi sodišči.
Zunanji oddelek ustanovi ali ukine minister,
pristojen za pravosodje na predlog generalnega državnega tožilca.
V upravnem in nadzornem pogledu je zunanji
oddelek neposredno podrejen vodji okrožnega državnega tožilstva.
54. člen
Kadar so za to pooblaščeni po zakonu,
nastopajo državni tožilci v izvrševanju svojih funkcij pred drugimi državnimi
organi ali njihovimi izpostavami, ki imajo sedež na območju državnega
tožilstva, v katerem opravljajo funkcijo.
55. člen
Pri državnih tožilstvih z večjim obsegom
istovrstnih zadev se lahko oblikujejo oddelki kot notranje organizacijske
enote, namenjene specializaciji in boljši učinkovitosti delovanja državnega
tožilstva na posameznem ožjem področju njegovih pristojnosti. Delo oddelka vodi
namestnik vodje državnega tožilstva ali drug državni tožilec, ki ga z
razporedom dela določi vodja državnega tožilstva.
Zadeve iz pristojnosti državnega tožilstva
razporeja med državne tožilce vodja državnega tožilstva, vodja oddelka, vodja
zunanjega oddelka ali drug državni tožilec, ki ga vodja za to pooblasti. Delo
mora biti razporejeno tako, da so državni tožilci čim enakomerneje obremenjeni.
55.a člen
Generalni državni tožilec, vodja zunanjega
oddelka Vrhovnega državnega tožilstva, vodja skupine, vodja okrožnega državnega
tožilstva ali vodja zunanjega oddelka okrožnega državnega tožilstva lahko
odločijo, da se posamezne zadeve ali pravni problemi obravnavajo v obliki
kolegijskega dela.
Sestavo, sklepčnost, udeležbo, način
priprave in sprejemanja stališč in pravnih mnenj, postopek predlaganja dnevnega
reda, obveščanje in objavo sprejetih stališč ter druga vprašanja kolegijskega
dela ureja državnotožilski red.
55.b člen
Minister, pristojen za pravosodje, lahko
zahteva, da se na kolegijih državnih tožilstev obravnavajo načelna vprašanja
državnotožilske uprave ali njenega nadzora. O sprejetih stališčih generalni
državni tožilec obvesti ministra, pristojnega za pravosodje.
56. člen
Upravne in nadzorstvene pristojnosti v
zvezi z delovanjem državnega tožilstva ima vodja državnega tožilstva.
Za generalnega državnega tožilca je lahko
imenovan državni tožilec, ki izpolnjuje pogoje za vrhovnega državnega tožilca.
Za vodjo okrožnega državnega tožilstva je lahko imenovan državni tožilec, ki
izpolnjuje pogoje za okrožnega državnega tožilca.
Vodja državnega tožilstva ima poleg
pristojnosti, določenih s tem ali drugim zakonom, tudi druge pristojnosti, ki
gredo predstojniku državnega organa po splošnih predpisih.
Vodja državnega tožilstva ima namestnika,
ki ga na predlog generalnega državnega tožilca imenuje minister, pristojen za
pravosodje.
Namestnik vodje državnega tožilstva
opravlja funkcije in naloge iz pristojnosti vodje državnega tožilstva, če je ta
odsoten ali zadržan.
Če nihče ni imenovan na funkcijo vodje
državnega tožilstva, če je vodja državnega tožilstva dalj časa odsoten oziroma
zadržan, suspendiran, ali iz drugih razlogov ne more opravljati svojih funkcij
in nalog, imenuje generalni državni tožilec z odločbo začasnega vodjo.
Generalni državni tožilec lahko odloči z
odločbo, da okrožno državno tožilstvo v primeru iz prejšnjega odstavka za dobo
šestih mesecev začasno vodi državni tožilec z drugega državnega tožilstva
(začasno vodenje). Začasno vodenje lahko po predhodnem soglasju
Državnotožilskega sveta in ministra, pristojnega za pravosodje, podaljša za
največ šest mesecev, če je to potrebno zaradi učinkovitega delovanja okrožnega
državnega tožilstva.
Če nihče ni imenovan na mesto generalnega
državnega tožilca, če je generalni državni tožilec odsoten, zadržan, iz drugih
razlogov ne more opravljati svojih funkcij in nalog opravlja funkcije in naloge
iz pristojnosti generalnega državnega tožilca kot začasni vodja namestnik
generalnega državnega tožilca.
Začasno vodenje ne vpliva na položaj, plačo
in druge pravice, ki jih je imel državni tožilec, preden je bil imenovan za
začasnega vodjo.
Vodje in namestniki okrožnih državnih
tožilstev se imenujejo za dobo šestih let z možnostjo ponovnega imenovanja.
57. člen
Vodja Vrhovnega državnega tožilstva je
generalni državni tožilec.
Državni tožilci, imenovani pri Vrhovnem
državnem tožilstvu, imajo naziv vrhovni državni tožilec oziroma višji državni
tožilec.
Državni tožilci, imenovani pri okrožnem
državnem tožilstvu, imajo naziv okrožni državni tožilec.
57.a člen
O zahtevi za izločitev generalnega državnega
tožilca in njegovega namestnika pri odločanju v zvezi z razlogi po zakonu, ki
ureja kazenski postopek, poda predhodno mnenje kolegij Vrhovnega državnega
tožilstva.
Kolegij je sklepčen, če sta na seji
prisotni vsaj dve tretjini vrhovnih državnih tožilcev. Mnenje je sprejeto, če
zanj na tajnem glasovanju glasuje večina vseh vrhovnih državnih tožilcev.
Generalni državni tožilec oziroma njegov namestnik ne smeta voditi seje
kolegija niti glasovati o zahtevi za svojo izločitev, lahko pa pisno ali ustno
predstavita svoje stališče do zahteve za izločitev.
Mnenje o izločitvi se skupaj s stališčem
generalnega državnega tožilca ali njegovega namestnika pošlje ministru,
pristojnemu za pravosodje, ki odloči o izločitvi.
58. člen
Tožilsko osebje opravlja pravna in druga
dela, predpisana z zakoni in drugimi predpisi. Med tožilsko osebje sodijo
generalni sekretar Vrhovnega državnega tožilstva, sekretar državnega tožilstva,
strokovni sodelavci, strokovnjaki, administrativni delavci in drugi delavci.
Pri vsakem državnem tožilstvu je potrebno
število strokovnih sodelavcev za opravljanje pravnih del in potrebno število
administrativnih in drugih delavcev. Vsako državno tožilstvo ima lahko tudi
sekretarja, ki pod pogoji iz 66.a člena tega zakona izvaja zadeve
državnotožilske uprave.
Pri okrožnih državnih tožilstvih je
potrebno število pripravniških mest za univerzitetne diplomirane pravnike, ki
se v skladu z zakonom, ki ureja pravniški državni izpit, usposabljajo za delo
pri državnih tožilstvih.
Število pripravniških mest iz prejšnjega
odstavka določi minister, pristojen za pravosodje, na predlog generalnega
državnega tožilca in po predhodnem mnenju državnotožilskega sveta.
58.a člen
Pri Vrhovnem državnem tožilstvu deluje
Pravnoinformacijski center kot notranja organizacijska enota Vrhovnega
državnega tožilstva.
Pravnoinformacijski center je pristojen za
razvoj, enotnost ter delovanje informacijske podpore poslovanja državnih
tožilstev in njeno usklajevanje z drugimi informacijskimi sistemi na kazenskem
področju.
Pravnoinformacijski center vodi državni
tožilec, katerega z letnim razporedom imenuje generalni državni tožilec.
Naloge iz pristojnosti centra opravljajo
razporejeni in dodeljeni državni tožilci, uradniki, strokovno-tehnični javni
uslužbenci in zunanji strokovnjaki računalniške stroke.
Sredstva za delovanje centra se
zagotavljajo iz proračuna Republike Slovenije.
58.b člen
Pri Vrhovnem državnem tožilstvu deluje
Strokovni center kot notranja organizacijska enota Vrhovnega državnega
tožilstva.
Strokovni center državnim tožilstvom in
državnim tožilcem:
-      
zagotavlja potrebno strokovno pomoč s področja
davčne, finančne, računovodske in drugih strok, ki so potrebne za strokovno in
učinkovito delovanje,
-      
pripravlja in izvaja izobraževanje državnih
tožilcev in pomočnikov državnih tožilcev, tožilskega osebja ter pripravnikov za
delo na državnih tožilstvih,
-      
zagotavlja strokovne podlage za mednarodno
državnotožilsko sodelovanje.
Strokovni center vodi vrhovni državni
tožilec, katerega z letnim razporedom imenuje generalni državni tožilec.
Naloge iz pristojnosti centra opravljajo
razporejeni in dodeljeni državni tožilci, uradniki, zaposleni ali zunanji
strokovnjaki.
Sredstva za delovanje centra se
zagotavljajo iz proračuna Republike Slovenije.
59. člen
Vrhovno državno tožilstvo lahko izdaja
notranje tožilsko glasilo in strokovno literaturo.
Vrhovno državno tožilstvo in okrožna
državna tožilstva lahko urejajo spletne strani, s katerimi obveščajo javnost o
njihovem delovanju in dajejo določene pravne informacije. Vrhovno državno
tožilstvo ima izključno pravico do sekundarne domene v domenskem prostoru
Slovenije (.si), ki nedvoumno izkazuje njegov naziv, položaj in pristojnost.
Izvajanje te pravice omogoči upravljavec domenskega prostora Slovenije.
Generalni državni tožilec izda vodjem
okrožnih državnih tožilstev pooblastilo za urejanje spletnih strani. Urednika
spletne strani Vrhovnega državnega tožilstva določi generalni državni tožilec.
60. člen
(črtan)
Peto poglavje
OBVEŠČANJE, POROČANJE, NAVODILA IN NADZOR
61. člen
O kazenskih zadevah, ki so širšega javnega
pomena ali v katerih niso jasna temeljna pravna vprašanja kazenskega pregona,
so dolžna okrožna državna tožilstva nemudoma obvestiti Vrhovno državno
tožilstvo.
Minister, pristojen za pravosodje lahko v
zvezi z izvrševanjem svojih pristojnosti zahteva, da mu državna tožilstva
poročajo o zadevah, ki jih obravnavajo.
62. člen
Državna tožilstva pošiljajo letna poročila
o delu državnim tožilstvom višjih stopenj in ministrstvu, pristojnemu za
pravosodje, Vrhovno državno tožilstvo pošlje skupno letno poročilo o delu
državnih tožilstev tudi državnemu zboru.
63. člen
Generalni državni tožilec o delu državnih
tožilstev obvesti Državni zbor Republike Slovenije z letnim poročilom, ki ga
posreduje najkasneje do 31. maja za preteklo leto.
Generalni državni tožilec ali po njegovem
pooblastilu drug državni tožilec posreduje obvestila o delu državnih tožilcev
sredstvom javnega obveščanja s pošiljanjem pisnih sporočil ali sklicevanjem
tiskovnih konferenc oziroma na drug primeren način, ki ga določi generalni državni
tožilec.
Generalni državni tožilec ali po njegovem
pisnem pooblastilu vrhovni državni tožilec, generalni sekretar Vrhovnega
državnega tožilstva ali vodja državnega tožilstva v skladu z določili zakona,
ki ureja medije, lahko obvesti javnost o stanju posamezne zadeve, katero
obravnava državno tožilstvo, če to ne škoduje interesom postopka, tajnosti
postopka ali zasebnosti oseb.
Generalni državni tožilec lahko na lastno
pobudo ali na predlog vodje državnega tožilstva poda izjavo za javnost, v
kateri opozori, da določeni podatki ali komentarji objavljeni v medijih huje
ogrožajo ali kršijo ustavno pravico do domneve nedolžnosti osumljenca v
predkazenskem postopku, ustavno pravico do domneve nedolžnosti osebe, ki je
obravnavana v kazenskem postopku, samostojnost državnih tožilstev ali delovanje
državnih tožilcev na podlagi ustave in zakona.
64. člen
Generalni državni tožilec daje splošna
navodila za ravnanje državnih tožilcev, ki se nanašajo na enotno uporabo zakona
pri državnih tožilstvih in na izenačevanje politike pregona.
Vodja okrožnega državnega tožilstva lahko v
zadevah iz svoje pristojnosti daje obvezna splošna navodila za ravnanje
državnih tožilcev in državnega tožilstva.
Preden izda državni tožilec navodilo iz
prvega ali drugega odstavka tega člena, je treba predlog navodila obravnavati
na sestanku z okrožnimi in višjimi državnimi tožilci.
Navodila iz prvega in drugega odstavka tega
člena morajo biti dana v pisni obliki.
65. člen
Če državni tožilec meni, da bo upoštevanje
navodila privedlo do odločitve, ki bo v nasprotju z ustavo ali zakonom, ali če
ima v zvezi z navodilom druge tehtne pomisleke, obvesti o tem (v pisni obliki)
nadrejenega vodilnega državnega tožilca in izdajatelja navodila. Obvestilo
pošlje, preden opravi procesno dejanje ali uporabi ukrep, na katerega se
navodilo nanaša, razen če bi odlašanje s procesnim aktom ali ukrepom povzročilo
nepopravljive pravne ali dejanske posledice.
Če je državni tožilec prepričan, da se od
njega zahteva protipravno ali škodljivo ravnanje, ga nadrejeni državni tožilec
odveže nadaljnjega dela na zadevi, razen če je nevarno, da bi zaradi tega
prišlo do nepopravljive zakasnitve nujnega procesnega akta ali ukrepa.
V primeru iz drugega odstavka tega člena
nadrejeni državni tožilec sam odloči o zadevi ali jo dodeli drugemu državnemu
tožilcu, če se ta s tem strinja.
66. člen
Nadrejeni državni tožilec ali državni
tožilec z višjim položajem sme prevzeti posamezno zadevo ali opravilo iz
pristojnosti nižjega državnega tožilca. Odredba o prevzemu določene zadeve ali
opravila mora biti v pisni obliki in obrazložena. Izvod odredbe se pošlje
generalnemu državnemu tožilcu.
Nadrejeni državni tožilec ali državni
tožilec z višjim položajem lahko zadevo ali opravilo sam prevzame v reševanje
ali dodeli drugemu državnemu tožilcu. Izvod odredbe o dodelitvi zadeve ali
opravila drugemu državnemu tožilcu se pošlje generalnemu državnemu tožilcu.
66.a člen
Državnotožilska uprava obsega odločanje in
druga opravila, s katerimi so na podlagi zakona, državnotožilskega reda in
drugih podzakonskih aktov zagotovljeni pogoji za redno, pravilno, vestno in
učinkovito delovanje državnega tožilstva.
Zadeve državnotožilske uprave obsegajo
zlasti: notranjo organizacijo in organizacijo poslovanja državnih tožilstev,
udeležbo na glavnih obravnavah, narokih in drugih dejanjih, zagotavljanje in
nadzor nad zakonitostjo, strokovno pravilnostjo in pravočasnostjo dela,
izpolnjevanje obveznih navodil, obravnavanje nadzorstvenih pritožb, nadzor nad
izvajanjem predpisov o zaposlovanju ter varnosti in zdravju pri delu,
uveljavljanje pravic, obveznosti in odgovornosti državnih tožilcev, pomočnikov
državnih tožilcev in tožilskega osebja, poročanje o problematiki dela državnega
tožilstva, izobraževanje, spremljanje sodne prakse, statistično-evidenčno
službo, pisarniško-tehnično poslovanje, kadrovsko-personalne zadeve, finančno
in materialno poslovanje, upravljanje z zgradbo oziroma prostori, ki so
dodeljeni v uporabo državnemu tožilstvu, skrb in ukrepe za varnost oseb,
dokumentacije in premoženja na državnem tožilstvu in druge zadeve, ki so
določene v predpisih iz prejšnjega odstavka.
Zadeve državnotožilske uprave opravlja
vodja državnega tožilstva. Na podlagi pooblastila, ki ga izda vodja državnega
tožilstva, jih lahko pod njegovim nadzorom opravlja tudi sekretar državnega
tožilstva, na podlagi pooblastila, ki ga izda generalni državni tožilec, pa jih
pod njegovim nadzorom lahko opravlja tudi generalni sekretar Vrhovnega
državnega tožilstva.
Kadar je treba v zadevi državnotožilske
uprave odločiti o pravici, obveznosti ali pravni koristi osebe, se v postopku
odločanja smiselno uporabljajo določbe zakona, ki ureja splošni upravni
postopek, če ni s tem zakonom drugače določeno.
66.b člen
Državnotožilski nadzor državnotožilske
uprave izvaja generalni državni tožilec.
Za nadzor iz prejšnjega odstavka lahko
generalni državni tožilec pooblasti vrhovnega ali višjega državnega tožilca ali
generalnega sekretarja Vrhovnega državnega tožilstva.
66.c člen
(delno prenehal veljati)
Zadeve pravosodne uprave s področja
državnega tožilstva opravlja ministrstvo, pristojno za pravosodje.
V zadeve pravosodne uprave sodijo
zagotavljanje splošnih pogojev za uspešno izvajanje državnotožilske funkcije,
zlasti priprava zakonov in drugih predpisov s področja organizacije in
poslovanja državnih tožilstev, položaja, pravic in obveznosti državnih
tožilcev, pomočnikov in tožilskega osebja, skrb za izobraževanje in strokovno
usposabljanje, zagotavljanje kadrovskih, materialnih, tehničnih in prostorskih
pogojev, vključno z zagotavljanjem sredstev za najemnine za najete prostore
državnih tožilstev, obravnavanje nadzorstvenih pritožb, zbiranje statističnih
in drugih podatkov o delovanju državnih tožilstev, nadzor nad opravljanjem
zadev državnotožilske uprave (v nadaljevanju: pravosodni nadzor) in opravljanje
drugih upravnih nalog, kadar tako določa zakon.
Pri pravosodnem nadzoru ni dopustno
posegati v zakonitost in strokovno pravilnost dela državnih tožilstev v zvezi s
predkazenskim postopkom, sodnimi postopki ter upravnimi postopki pred drugimi
državnimi organi.
Ministrstvo, pristojno za pravosodje,
izvaja pravosodni nadzor preko vodij državnih tožilstev ali Vrhovnega državnega
tožilstva, glede Vrhovnega državnega tožilstva pa preko generalnega državnega
tožilca, lahko pa tudi neposredno, v skladu s prvim odstavkom 66.č člena tega
zakona.
Državni tožilec ali vodja državnega
tožilstva lahko zavrne izvajanje pravosodnega nadzora po tem členu, če meni, da
gre za nedovoljen poseg v samostojnost državnega tožilca. O tem mora takoj
obvestiti generalnega državnega tožilca in Vlado Republike Slovenije. Vlada
Republike Slovenije odloči, ali naj se pravosodni nadzor izvrši, po predhodno
pridobljenem mnenju generalnega državnega tožilca.
Minister, pristojen za pravosodje, s
podzakonskim aktom podrobneje določi način in oblike pravosodnega nadzora,
pooblastila za opravljanje nadzora in ostala vprašanja, ki so pomembna za
učinkovito opravljanje nadzora.
Minister, pristojen za pravosodje, izda
navodila in obrazce za statistična raziskovanja o delu državnih tožilstev.
Ministrstvo, pristojno za pravosodje, objavlja statistična raziskovanja o delu
državnih tožilstev.
66.č člen
Pri opravljanju pravosodnega nadzora lahko
izvršujejo vpogled v spise, vpisnike in drugo dokumentacijo državnega tožilstva
uradniki ministrstva, pristojnega za pravosodje, na podlagi pooblastila, ki jim
ga izda minister, v navzočnosti vodje državnega tožilstva oziroma skupine ali
državnega tožilca, ki ga vodja za to pooblasti. Pri opravljanju tega dela so
uradniki ministrstva dolžni varovati tajnost vseh pridobljenih podatkov.
Posredujejo jih lahko le ministrstvu ali drugim državnim organom, ki imajo z
zakonom določeno pristojnost za njihovo uporabo.
Minister, pristojen za pravosodje, s
podzakonskim aktom iz prejšnjega člena tudi podrobneje določi način in oblike
vpogleda iz prejšnjega odstavka tega člena.
Sodišče oziroma Državni zbor Republike
Slovenije lahko zahteva listine iz prvega odstavka na vpogled, kolikor se
nanašajo na predmet kazenskega postopka oziroma na parlamentarno preiskavo.
66.d člen
Ministrstvo, pristojno za pravosodje, lahko
zahteva od državnih tožilstev podatke in poročila o stanju reševanja posamezne
zadeve ali vrste zadev, ki jih potrebuje za obveščanje javnosti ali za odgovore
na vprašanja Državnega zbora Republike Slovenije, Državnega sveta Republike
Slovenije, Vlade Republike Slovenije in Predsednika Republike Slovenije v zvezi
z delom državnega tožilstva.
Ministrstvo, pristojno za pravosodje,
pošlje zahtevo z navedbo razloga iz prejšnjega odstavka državnemu tožilstvu, ki
mora ministrstvu, pristojnemu za pravosodje, odgovoriti najpozneje v osmih
dneh.
67. člen
Strokovni nadzor nad delom okrožnih
državnih tožilstev in skupine izvaja Vrhovno državno tožilstvo s pregledovanjem
spisov, ki jih zahteva na vpogled, s pregledom vpisnikov in druge dokumentacije
in na drug primeren način.
Najmanj enkrat na tri leta opravi Vrhovno
državno tožilstvo splošni nadzorstveni pregled poslovanja okrožnih državnih
tožilstev in skupine z neposrednim pregledom spisov, vpisnikov in druge
dokumentacije pri okrožnem državnem tožilstvu.
Spise lahko pregledujejo le vrhovni ali
višji državni tožilci, vpisnike in drugo dokumentacijo pa tožilsko osebje
Vrhovnega državnega tožilstva, po pisnem pooblastilu generalnega državnega
tožilca.
Poročila o nadzorstvenih pregledih se
pošljejo generalnemu državnemu tožilcu, ki jih posreduje ministru, pristojnemu
za pravosodje.
Državni tožilci, pomočniki državnih
tožilcev in tožilsko osebje pri okrožnem državnem tožilstvu in skupini, katerih
poslovanje je bilo pregledano, morajo biti seznanjeni z ugotovitvami pregleda
in imajo pravico posredovati pojasnila Vrhovnemu državnemu tožilstvu v
petnajstih dneh od prejema poročila.
Dokončno poročilo o splošnem nadzorstvenem
pregledu se izdela po obravnavanju ugotovitev pregleda in morebitnih pojasnil
na skupnem sestanku tožilcev, ki so opravili pregled, s tožilci državnega
tožilstva ali skupine, pri katerem je bil pregled opravljen.
68. člen
Nadzorstvene pritožbe v zvezi z
neutemeljeno dolgim trajanjem reševanja zadev, ki so dodeljene državnemu tožilcu,
se pošljejo pristojnemu vodji državnega tožilstva, če gre za zadeve, ki so
dodeljene v reševanje višjim in vrhovnim državnim tožilcem, pa generalnemu
državnemu tožilcu. Nadzorstveno pritožbo lahko vloži le stranka, ki s
potrebnimi podatki izkaže pravni interes v zadevi.
Če nadzorstvena pritožba ni očitno
neutemeljena, vodja državnega tožilstva ali generalni državni tožilec z njeno
vsebino seznani državnega tožilca, na katerega se pritožba nanaša, in zahteva
od njega pojasnilo oziroma poročilo o zadevi in možnih ukrepih za njeno
hitrejše reševanje, lahko pa tudi zahteva spis na vpogled. Pojasnilo oziroma
poročilo državnega tožilca ali lastno pojasnilo oziroma poročilo pošlje vodja
državnega tožilstva ali generalni državni tožilec stranki, en izvod lastnega
pojasnila ali poročila pa tudi državnemu tožilcu.
Če je nadzorstvena pritožba vložena pri
ministrstvu, pristojnem za pravosodje, jo minister odstopi vodji pristojnega
državnega tožilstva ali generalnemu državnemu tožilcu in zahteva od njega, da
ravna po določilu drugega odstavka tega člena ter da obvesti o ugotovitvah ter
ukrepih v zvezi z nadzorstveno pritožbo stranko in ministrstvo, pristojno za
pravosodje.
69. člen
Državna tožilstva vodijo v vpisnikih,
imenikih in evidencah tudi osebne in druge podatke, ki so po zakonu, ki ureja
kazenski postopek, po zakonu, ki ureja postopek pred organi za prekrške in po
tem zakonu potrebni za odkrivanje ali pregon kaznivih dejanj in prekrškov ter
osebne in druge podatke, ki omogočajo delovanje državnega tožilca kot stranke v
postopku pred sodišči ali upravnimi organi, kadar je določeno v drugih zakonih,
da ima ta položaj.
Dostop do osebnih podatkov iz vpisnikov,
imenikov in evidenc, ki se nanašajo na njih, pridobijo osebe šele po zastaranju
kazenskega pregona ali pravnomočnosti sodbe.
Vpisniki, imeniki in evidence se trajno
hranijo na državnih tožilstvih.
Podrobnejša oblika in vsebina posameznih
vpisnikov, imenikov in evidenc se predpiše z državnotožilskim redom.
69.a člen
Generalni državni tožilec lahko dovoli vpogled,
prepis, kopiranje ali izpis iz vpisnikov, imenikov, evidenc in spisov državnega
tožilstva posamezniku, ki izkaže, da podatke iz njih potrebuje za
znanstvenoraziskovalno delo. Dovoljenje se lahko nanaša le na vpisnike,
imenike, evidence in spise, ki so arhivirani. Posameznik lahko podatke iz
vpisnikov, imenikov, evidenc in spisov državnega tožilstva vpogleda ali prepiše
brezplačno, kopira ali izpiše pa na svoje stroške. Vpogled, prepis, kopiranje
ali izpis se opravi pod nadzorom državnega tožilca, pomočnika državnega tožilca
ali javnega uslužbenca državnega tožilstva, ki je za to pisno pooblaščen.
Pravico do vpogleda v osebne ali druge
podatke iz vpisnikov, imenikov, evidenc in spisov državnega tožilstva ima tudi
vsaka pravna ali fizična oseba, ki za to izkaže pravni interes, če to ne
škoduje interesom postopka, tajnosti postopka ali zasebnosti oseb. Vpogled
dovoli vodja pristojnega državnega tožilstva.
Odredba iz drugega, četrtega in petega
odstavka 10.a člena tega zakona je dostopna fizičnim in pravnim osebam po
pravnomočnosti obtožnega akta ali najpozneje dve leti pred zastaranjem
kazenskega pregona. Fizične ali pravne osebe jo lahko brezplačno vpogledajo ali
prepišejo, kopirajo pa na lastne stroške. Uporabljajo jo lahko le v postopkih
pred sodišči ali drugimi državnimi organi ali za namene iz prvega odstavka tega
člena.

Zakon o državnem tožilstvu (Uradni list RS,
št. 63/94)
vsebuje naslednje prehodne in končne določbe:
»Šesto poglavje
PREHODNE IN KONČNE DOLOČBE
70. člen
Državna tožilstva, ustanovljena s tem
zakonom; začnejo z delom 1. januarja 1995. S tem dnem prevzamejo zadeve,
dokumentacijo, sredstva, prostore in delavce iz 44. člena zakona o javnem
tožilstvu (Uradni list SRS, št. 10/77, 7/86, 41/87 in Uradni list RS, št.
8/90):
-      
državno tožilstvo Republike Slovenije od
dotedanjega javnega tožilstva Republike Slovenije,
-      
višje državno tožilstvo od dotedanjega višjega
javnega tožilstva,
-      
okrožno državno tožilstvo od dotedanjega
temeljnega javnega tožilstva.
71. člen
Do imenovanja v trajno tožilsko funkcijo
oziroma do izteka mandata, nadaljujejo javni tožilci z delom kot vodje državnih
tožilstev, namestniki javnih tožilcev pa kot državni tožilci ustreznega
položaja.
72. člen
Javni tožilci in njihovi namestniki, ki ob
uveljavitvi tega zakona opravljajo funkcije javnega tožilstva, imajo pravico
pred iztekom svojega mandata prijaviti kandidaturo za imenovanje v funkcijo
državnega tožilca po določbah tega zakona za mesto državnega tožilca, ki ga
zasedajo. Kandidaturo prijavijo ministrstvu za pravosodje.
V primeru iz prejšnjega odstavka se šteje,
da se javni tožilec oziroma namestnik javnega tožilca odpove svojemu mandatu,
zaradi česar se njegovo tožilsko mesto šteje za prosto in ga mora ministrstvo
za pravosodje razpisati v petnajstih dneh po prejemu kandidature javnega
tožilca oziroma namestnika javnega tožilca. Kandidatura mora vsebovati vse
sestavine, ki se po določbah tega zakona zahtevajo za prijavo na prosto mesto
državnega tožilca oziroma pomočnika državnega tožilca.
Javnemu tožilcu ali njegovemu namestniku iz
prvega odstavka tega člena preneha mandat z dnem, ko je na podlagi razpisnega
postopka imenovan državni tožilec. Če po razpisnem postopku ni imenovan državni
tožilec, se javni razpis ponovi.
Osebe iz prvega odstavka tega člena, ki ne
izpolnjujejo pogoja za imenovanje na mesto okrožnega državnega tožilca, imajo
pravico kandidirati na mesto pomočnika državnega tožilca.
73. člen
Prosta mesta državnih tožilcev iz tretjega
odstavka 8. člena ustavnega zakona za izvedbo ustave Republike Slovenije
(Uradni list RS, št. 33/91) in državnih tožilcev, ki po določbi prvega in
drugega odstavka 8. člena citiranega ustavnega zakona nadaljujejo mandat, se
razpišejo tri mesece pred iztekom njihovega mandata.
74. člen
Za javne tožilce in njihove namestnike
oziroma državne tožilce iz prvega odstavka 72. člena tega zakona in prejšnjega
člena, ki prijavijo kandidaturo za prosto mesto državnega tožilca, se izdela
strokovna ocena dela državnega tožilca. Strokovno oceno izdela neposredno višji
javni tožilec, za namestnike javnega tožilca Republike Slovenije javni tožilec
Republike Slovenije.
Določba prejšnjega odstavka se ne uporablja
za javnega tožilca Republike Slovenije.
75. člen
Javni tožilci in njihovi namestniki, ki so
na funkciji ob uveljavitvi tega zakona, pa do izteka mandata niso imenovani za
državne tožilce po določbah tega zakona, imajo po prenehanju mandata pravice,
ki so jih po določbi 30. člena zakona o javnem tožilstvu imeli pred uveljavitvijo
tega zakona javni tožilci, ki po izteku mandata niso bili ponovno imenovani.
76. člen
Število državnih tožilcev pri državnih
tožilstvih, ustanovljenih s tem zakonom, mora biti določeno v tridesetih dneh
po uveljavitvi tega zakona.
77. člen
Prve volitve članov personalne komisije
morajo biti razpisane petnajst dni po uveljavitvi tega zakona.
Volitve se izvedejo po določbi prvega
odstavka 21. člena tega zakona s tem, da imajo pravico voliti in biti voljeni
za člana personalne komisije javni tožilci in njihovi namestniki oziroma
državni tožilci in pomočniki državnih tožilcev, ki na dan volitev opravljajo
javno tožilsko oziroma državno tožilsko funkcijo in so vpisani v začasni
volilni imenik, ki ga sestavi ministrstvo za pravosodje.
Do konstituiranja personalne komisije
dajejo mnenja v razpisnih postopkih za mesto državnega tožilca neposredno višja
tožilstva in javni tožilec Republike Slovenije.
Postopek po določbi 72. člena tega zakona
se lahko izvede, ko je konstituirana personalna komisija.
78. člen
Navodila o notranjem poslovanju državnih
tožilstev (7. člen) morajo biti izdana v treh mesecih po uveljavitvi tega
zakona. Do izdaje se smiselno uporabljajo pravila o poslovanju in vodenju
vpisnikov in drugih pomožnih knjig, izdana po določbi 54. člena zakona o javnem
tožilstvu, kolikor niso v nasprotju z določbami tega zakona.
79. člen
S 1. januarjem 1995 preneha veljati
zakon o javnem tožilstvu.
Ne glede na določbo prejšnjega odstavka se
za državne tožilce iz'73. člena tega zakona do imenovanja za državnega tožilca
po določbah tega zakona uporabljajo določbe zakona o javnem tožilstvu, ki se
nanašajo na razrešitev javnega tožilca in njegovih namestnikov.
80. člen
Določbe tega zakona o plačah državnih
tožilcev se pričnejo uporabljati s 1. julijem 1994.
81. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
državnem tožilstvu – ZDT-A (Uradni list RS, št. 59/99)
vsebuje naslednje prehodne in končno določbo:
»6. člen
Podrobnejše navodilo za organizacijo in
delo skupine iz drugega odstavka 10.a člena zakona in določitev potrebnega
števila mest državnih tožilcev v skupini iz prvega odstavka 10.b člena zakona
je treba izdati v treh mesecih po uveljavitvi tega zakona.
7. člen
Do ustanovitve skupine po določbah tega
zakona deluje obstoječa skupina tožilcev za posebne zadeve pri Državnem
tožilstvu Republike Slovenije.
Skupina po tem zakonu se ustanovi in prične
z delovanjem najkasneje v štirih mesecih po uveljavitvi tega zakona.
8. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o javnih uslužbencih – ZJU (Uradni list
RS, št. 56/02)
v zvezi s prenehanjem veljavnosti 58. člena zakona določa:
»Z dnem, ko se začne uporabljati ta zakon,
prenehajo veljati določbe 58. člena.«;
ter vsebuje naslednjo končno določbo:
»204. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne eno leto po
objavi.«.

Zakon o spremembah in dopolnitvah zakona o
državnem tožilstvu – ZDT-B (Uradni list RS, št. 110/02)
vsebuje naslednje prehodne in končne določbe:
»PREHODNE IN KONČNE DOLOČBE
40. člen
S 1. julijem 2003 prenehajo delovati višja
državna tožilstva. Vse pristojnosti, ki jih imajo višja državna tožilstva na
podlagi zakona ali podzakonskih aktov, prevzame Vrhovno državno tožilstvo
Republike Slovenije.
Višji državni tožilci so s 1. julijem 2003
premeščeni na delo na Vrhovno državno tožilstvo Republike Slovenije.
41. člen
Generalni državni tožilec v treh mesecih po
uveljavitvi tega zakona izda navodilo, s katerim uredi način prevzema zadev in
arhivov višjih državnih tožilstev.
Generalni državni tožilec v treh mesecih po
uveljavitvi tega zakona izda navodilo o ustanovitvi, organizaciji in delu
pravno informacijskega centra Vrhovnega državnega tožilstva in dodeli državnega
tožilca na mesto vodje centra.
Minister, pristojen za pravosodje, izda
predpis iz 7. člena zakona v enem letu po uveljavitvi tega zakona. Do njegove
izdaje se uporablja pravilnik o notranji organizaciji in poslovanju državnih
tožilstev v Republiki Sloveniji (Uradni list RS, št. 78/98, 83/98 – popravek,
7/99, 33/2000 in 101/2001).
Generalni državni tožilec v treh mesecih po
uveljavitvi tega zakona uskladi podzakonske akte, za katere je pristojen, z
določbami tega zakona.
42. člen
Minister, pristojen za pravosodje, izda
podzakonski akt iz 66.c člena zakona v treh mesecih po uveljavitvi tega zakona.
43. člen
Personalna komisija državnega tožilstva do
izteka mandata njenih članov nadaljuje z delom kot državnotožilski svet.
44. člen
S 1. julijem 2003 prevzamejo Vrhovno
državno tožilstvo Republike Slovenije in okrožna državna tožilstva v delovno
razmerje tožilsko osebje višjih državnih tožilstev.
Prevzem tožilskega osebja državnega
tožilstva iz prejšnjega odstavka se opravi po navodilu, ki ga v treh mesecih po
objavi tega zakona izda generalni državni tožilec.
45. člen
S 1. julijem 2003 prevzame Vrhovno državno
tožilstvo Republike Slovenije prostore, premoženjske pravice in obveznosti
višjih državnih tožilstev.
Prevzem iz prejšnjega odstavka se opravi po
navodilu, ki ga v treh mesecih po objavi tega zakona izda generalni državni
tožilec.
46. člen
Kjer drug zakon ali podzakonski predpis
uporablja izraze “Državno tožilstvo Republike Slovenije” oziroma “državno tožilstvo”,
če se nanašata na Državno tožilstvo Republike Slovenije, pomenita Vrhovno
državno tožilstvo Republike Slovenije.
47. člen
Z dnem uveljavitve tega zakona preneha
veljati določba tretje točke prvega odstavka 203. člena zakona o javnih
uslužbencih (Uradni list RS, št. 56/2002).
48. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
državnem tožilstvu – ZDT-C (Uradni list RS, št. 17/06)
vsebuje naslednje prehodne in končno določbo:
»PREHODNE IN KONČNA DOLOČBA
25. člen
Državni tožilec, ki je uvrščen v plačilni
razred na podlagi določb Zakona o državnem tožilstvu (Uradni list RS, št. 14/03
– uradno prečiščeno besedilo), se uvrsti v plačni razred v skladu s tem zakonom
in zakonom, ki ureja sistem plač v javnem sektorju, tako da vrednost plačnega
razreda, v katerega je uvrščen, ustreza njegovi osnovni plači, ki zajema
doseženi koeficient plačilnega razreda in tožilski dodatek zaradi
nezdružljivosti funkcije državnega tožilca, pri generalnem državnem tožilcu,
namestniku generalnega državnega tožilca, vodjih in namestnikih vodij državnih
tožilstev pa zajema še dodatek za vodstveno funkcijo.
Pomočnik državnega tožilca, ki je uvrščen v
plačilni razred na podlagi določb Zakona o državnem tožilstvu (Uradni list RS,
št. 14/03 – uradno prečiščeno besedilo), se uvrsti v plačni razred v skladu s
tem zakonom in zakonom, ki ureja sistem plač v javnem sektorju, tako da
vrednost plačnega razreda, v katerega je uvrščen, ustreza njegovi osnovni
plači, ki zajema doseženi koeficient plačilnega razreda.
Odločbe o uvrstitvi državnih tožilcev in
pomočnikov državnih tožilcev v nove plačne razrede, ki jih izda Državnotožilski
svet, začnejo veljati z začetkom uporabe tega zakona.
Izdaja odločbe o uvrstitvi državnega
tožilca in pomočnika državnega tožilca v plačni razred ne sme poslabšati
položaja državnega tožilca ali pomočnika državnega tožilca v zvezi z njegovim
napredovanjem.
26. člen
Do uveljavitve kolektivne pogodbe za javni
sektor se začasno uporablja višina dodatkov, do katerih so upravičeni državni
tožilci in pomočniki državnih tožilcev, in sicer:
-      
dodatek za delovno dobo v višini 0,3% od
osnovne plače za vsako zaključeno leto delovne dobe;
-      
dodatek za mentorstvo za največ 20 ur mesečno,
pri čemer je dodatek za mentorstvo določen v višini 15% urne postavke osnovne
plače mentorja in se obračunava le za čas, ko državni tožilec ali pomočnik
državnega tožilca dela v pogojih, zaradi katerih mu dodatek pripada;
-      
dodatek za specializacijo, magisterij in
doktorat, pri čemer je dodatek določen v nominalnem znesku, in sicer dodatek za
specializacijo znaša 10.000,00 SIT bruto, za magisterij 15.000,00 SIT bruto in
za doktorat 25.000,00 SIT bruto;
-      
dodatek za manj ugodne delovne pogoje v višini
5% urne postavke osnovne plače;
-      
dodatek za izmensko delo v popoldanski in nočni
izmeni v višini 5% urne postavke osnovne plače in se obračunava le za čas, ko
državni tožilec dela v pogojih, zaradi katerih mu dodatek pripada;
-      
dodatek za delo v deljenem delovnem času v
višini 3% urne postavke osnovne plače, če prekinitev delovnega časa traja več
kot 3 ure, in se obračuna le za čas, ko državni tožilec ali pomočnik državnega
tožilca dela v deljenem delovnem času;
-      
dodatek za delo ponoči v višini 10% urne
postavke osnovne plače, za delo v nedeljo ali delo na dan, ki je z zakonom
določen kot dela prost dan ali praznik, pa v višini 20% urne postavke osnovne
plače, in se obračuna le za čas, ko državni tožilec ali pomočnik državnega
tožilca dela ponoči, v nedeljo in na dan, ki je z zakonom določen kot dela
prost dan ali praznik;
-      
dodatek za delo preko polnega delovnega časa v
višini 10% urne postavke osnovne plače in se obračuna le za čas, ko državni
tožilec ali pomočnik državnega tožilca dela preko polnega delovnega časa;
-      
za ure pripravljenosti v primeru opravljanja
stalne pripravljenosti zaradi zagotavljanja možnosti prihoda na delovno mesto v
višini 10% urne postavke osnovne plače, pri čemer se čas stalne pripravljenosti
ne šteje v delovni čas; za ure dejanskega opravljanja dela v tem času državnemu
tožilcu ali pomočniku državnega tožilca pripada 100% urna postavka osnovne
plače;
-      
za ure dežurstva, ki niso bile razporejene v
polni delovni čas, pripada državnemu tožilcu ali pomočniku državnega tožilca
100% urna postavka osnovne plače.
27. člen
Minister, pristojen za pravosodje, uskladi
Državnotožilski red (Uradni list RS, št. 109/04) in Pravilnik o določitvi
števila mest državnih tožilcev na Vrhovnem državnem tožilstvu Republike
Slovenije, na okrožnih državnih tožilstvih in v Skupini državnih tožilcev za
posebne zadeve ter o določitvi števila mest pomočnikov državnega tožilca
(Uradni list RS, št. 81/03) z določbami tega zakona v enem mesecu po njegovi
uveljavitvi.
Generalni državni tožilec v soglasju z
ministrom, pristojnim za pravosodje, uskladi navodilo o delu skupine iz
6. člena tega zakona z določbami tega zakona v enem mesecu po njegovi
uveljavitvi.
28. člen
Skupina, ustanovljena na podlagi dosedanjih
določb 10. člena zakona, nadaljuje z delom kot skupina po tem zakonu.
Vodja skupine, imenovan po dosedanjih določbah 10.b člena zakona, nadaljuje
delo kot vodja skupine po določbah tega zakona do izteka mandata.
Z dnem uveljavitve tega zakona preneha
veljati dodelitev državnim tožilcem, ki so bili dodeljeni v skupino po določbah
Zakona o državnem tožilstvu (Uradni list RS, št. 14/03 – uradno prečiščeno
besedilo).
Ne glede na določbo prejšnjega odstavka
tega člena državni tožilci nadaljujejo z delom v skupini z dosedanjimi
pooblastili, do dodelitve novih državnih tožilcev v skupino po določbah tega
zakona.
29. člen
Vodji Pravnoinformacijskega centra in
Strokovnega centra pri Vrhovnem državnem tožilstvu Republike Slovenije po prvem
in drugem odstavku 59. člena Zakona o državnem tožilstvu (Uradni list RS,
št. 14/03 – uradno prečiščeno besedilo) opravljata svoje naloge do imenovanja
novih vodij centrov po določbah tega zakona.
30. člen
Generalni državni tožilec objavi poziv za
dodelitev državnih tožilcev v skupino po določbah tega zakona najpozneje v
petnajstih dneh po začetku veljavnosti navodila iz drugega odstavka
27. člena tega zakona in uskladitvi pravilnika iz prvega odstavka
27. člena tega zakona.
Državnotožilski svet dodeli državne tožilce
v skupino po določbah tega zakona najpozneje v dveh mesecih po začetku
veljavnosti navodila iz drugega odstavka 27. člena tega zakona in začetku
veljavnosti odredbe iz 9. člena v zvezi s prvim odstavkom 27. člena
tega zakona.
31. člen
Določba 22. člena tega zakona se začne
uporabljati 1. januarja 2007 za obveznosti, ki so dospele od
1. januarja 2007 dalje, obveznosti zagotavljanja in plačevanja sredstev
najemnin za najete prostore državnih tožilstev, ki so dospele pred
1. januarjem 2007, pa gredo v breme državnih tožilstev, ki imajo najete
prostore.
32. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne z dnem
začetka uporabe Odloka o plačah funkcionarjev, razen določb 2., 3., 4., 5., 6.,
7., 9., 15., 16., 17., 18., 19., 21., 22., 23., 24., 27., 28., 29., 30. in 31. člena tega zakona, ki se začnejo uporabljati petnajsti dan po začetku veljavnosti
zakona.«.

Zakon o napotitvi oseb v mednarodne civilne
misije in mednarodne organizacije – ZNOMCMO (Uradni list RS, št. 20/06)
vsebuje naslednjo končno določbo:
»41. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
državnem tožilstvu – ZDT-D (Uradni list RS, št. 14/07)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
Generalni državni tožilec ustanovi oddelek
iz četrtega odstavka 10. člena zakona v roku šestdesetih dni od uveljavitve
tega zakona. Do takrat izvršujejo pregon kaznivih dejanj in usmerjanje policije
krajevno pristojna državna tožilstva po dosedanjih predpisih.
Minister, pristojen za pravosodje, uskladi
Odredbo o številu mest državnih tožilcev in pomočnikov državnega tožilca
(Uradni list RS, št. 64/06) z določbami  šestega odstavka 10.b člena zakona v 
tridesetih dneh po uveljavitvi tega zakona. 
7. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
državnem tožilstvu – ZDT-E (Uradni list RS, št. 40/07)
vsebuje naslednje prehodne in končne določbe:
»PREHODNE IN KONČNE DOLOČBE
3. člen
Z dnem uveljavitve tega zakona preneha
veljati prvi odstavek 6. člena Zakona o spremembah in dopolnitvah Zakona o
državnem tožilstvu (Uradni list RS, št. 14/07).
Generalni državni tožilec ustanovi oddelek
iz četrtega odstavka 10. člena zakona do 31. oktobra 2007. Oddelek začne
izvrševati svoje pristojnosti oziroma pooblastila ter naloge po določbah zakona
1. novembra 2007.
Za izvrševanje pregona kaznivih dejanj in
usmerjanje policije po kazenskih ovadbah, prejetih do 31. oktobra 2007, so
pristojna krajevno pristojna državna tožilstva po določbah zakona, ki ureja
državno tožilstvo, in zakona, ki ureja kazenski postopek. Ne glede na določbe
4. člena Zakona o spremembi in dopolnitvi Zakona o kazenskem postopku (Uradni
list RS, št. 14/07) se 158.a člen Zakona o kazenskem postopku (Uradni list RS,
št. 32/07 - uradno prečiščeno besedilo) začne uporabljati 1. novembra 2007.
Do začetka izplačila plač po zakonu, ki
ureja sistem plač v javnem sektorju, lahko Vlada Republike Slovenije na predlog
generalnega državnega tožilca Republike Slovenije določi plače za delovna mesta
policistov specializiranega oddelka po določbi tretjega odstavka 39. člena
Zakona o izvrševanju proračunov Republike Slovenije za leti 2007 in 2008
(Uradni list RS, št. 126/06).
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
državnem tožilstvu – ZDT-F (Uradni list RS, št. 57/07)
vsebuje naslednjo prehodno in končno določbo:
»PREHODNA IN KONČNA DOLOČBA
11. člen
V Zakonu o spremembah in dopolnitvah Zakona
o državnem tožilstvu (Uradni list RS, št. 17/06) v 32. členu preneha veljati
besedilo », uporabljati pa se začne z dnem začetka uporabe Odloka o plačah
funkcionarjev«.
12. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o državnem
tožilstvu – ZDT-G (Uradni list RS, št. 87/09)
vsebuje naslednji prehodni in končno določbo:
»PREHODNI IN KONČNA DOLOČBA
4. člen
V obdobju od uveljavitve tega zakona do 1. decembra
2010 lahko pomočnik državnega tožilca oziroma državni tožilec napredujeta v
okviru razponov, določenih v zakonu, ki ureja sistem plač v javnem sektorju, za
to obdobje.
5. člen
Pri določanju osnovnih plač pomočnikov
državnih tožilcev in državnih tožilcev se uporablja Zakon o začasnem znižanju
plač funkcionarjev (Uradni list RS, št. 20/09).
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o Javnem nepremičninskem skladu
Republike Slovenije – ZJNepS (Uradni list RS, št. 86/10)
v zvezi z delnim prenehanjem veljavnosti 66.c člena zakona določa:
»1. junija 2011 prenehajo veljati določbe 66.c
člena v delu besedila, ki se glasi: »in prostorskih«.«;
ter vsebuje naslednjo končno določbo:
»53. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.