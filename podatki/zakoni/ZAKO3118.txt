I. SPLOŠNE DOLOČBE
1. člen
Ta zakon določa pravico študentov do
subvencionirane študentske prehrane, ter način in merila za subvencioniranje.
2. člen
Strokovno organizacijske naloge pri
subvencioniranju študentske prehrane in nadzor nad namensko, gospodarno in
učinkovito uporabo sredstev opravlja ministrstvo, pristojno za delo (v
nadaljnjem besedilu: ministrstvo).
Za izvajanje posameznih nalog iz prejšnjega
odstavka ministrstvo pooblasti Študentsko organizacijo Slovenije (v nadaljnjem
besedilu: izvajalec).
Ponudnike subvencionirane študentske
prehrane izbere ministrstvo na javnem razpisu v skladu s predpisi o izvrševanju
proračuna. Pri razpisu sodelujejo v okviru razpisne komisije predstavniki
izvajalca. V javnem razpisu se kot prednostni kriterij upošteva kakovost hrane
in njena cena.
Medsebojna razmerja, obveznosti in
odgovornosti med ministrstvom in izvajalcem se uredijo s posebno pogodbo.
II. NAČIN SUBVENCIONIRANJA ŠTUDENTSKE PREHRANE
3. člen
Subvencioniranje študentske prehrane se
zagotavlja z odobritvijo posameznih obrokov prehrane pri ponudniku
subvencionirane študentske prehrane v posameznem mesecu. 
Subvencioniranje študentske prehrane se
izvaja v obliki tiskanih bonov ali elektronskega zapisa z računalniško podprtim
sistemom na način, ki zagotavlja učinkovitost, preglednost in nadzor.
4. člen
Višina subvencije za obrok študentske
prehrane znaša 3,50 eura in
se usklajuje na način in v roku, ki ga določa zakon, ki ureja usklajevanje
transferjev posameznikom in gospodinjstvom v Republiki Sloveniji.
5. člen
Proračunska sredstva za subvencioniranje
študentske prehrane se lahko uporabljajo le za ta namen. Sredstva za kritje
stroškov izvajanja subvencionirane študentske prehrane zagotavlja ministrstvo v
višini s pogodbo iz 2. člena tega zakona priznanih stroškov.
III. UPRAVIČENCI DO SUBVENCIONIRANE ŠTUDENTSKE PREHRANE
6. člen
Upravičenci do subvencionirane študentske
prehrane so vse osebe s statusom študenta, ki se izobražujejo na višjih strokovnih
šolah in visokošolskih zavodih v Republiki Sloveniji ter niso v delovnem
razmerju, ne opravljajo gospodarske, poklicne ali kmetijske dejavnosti oziroma
poslovodne funkcije kot edini ali glavni poklic po predpisih o zdravstvenem
varstvu in zdravstvenem zavarovanju in niso prejemniki pokojnine, razen
prejemniki družinske pokojnine. Upravičenci do subvencionirane študentske
prehrane so tudi vsi študenti tujih univerz, ki v Republiki Sloveniji
opravljajo študijske obveznosti v okviru mednarodnih izmenjalnih programov.
Zanje veljajo enaki pogoji kot za študente, ki se izobražujejo na višjih
strokovnih šolah in visokošolskih zavodih v Republiki Sloveniji. 
7. člen
Upravičenci iz prejšnjega člena imajo
pravico do enega subvencioniranega obroka za vsak delovni dan.
Ne glede na določbo prejšnjega odstavka,
imajo upravičenci pravico do subvencioniranih obrokov tudi za sobote in
nedelje, če v tem času, v skladu s študijskim programom, opravljajo študijske
obveznosti in to izkažejo s potrdilom, ki ga izda višja strokovna šola oziroma
visokošolski zavod.
Subvencionirani obroki se lahko nudijo od
07.00 do 22.00 ure.
8. člen
Upravičenci s posebnimi potrebami zaradi
težke oziroma težje funkcionalne prizadetosti, otroci padlih v vojni za
Slovenijo 1991 s statusom študenta in upravičenci – starši imajo pravico do deset dodatnih subvencioniranih obrokov mesečno.
Pravica do dodatnih subvencioniranih
obrokov na podlagi izkazanega starševstva velja za vsakega otroka, ki tudi
šteje za upravičenca, uveljavi pa jo lahko le eden od staršev.
8.a člen
Izvajalec zaradi izvajanja subvencionirane
študentske prehrane upravlja evidenco upravičencev do subvencionirane
študentske prehrane, v kateri se obdelujejo naslednji osebni podatki: 
-    
osebno ime upravičenca, 
-    
EMŠO, 
-    
številka mobilnega telefona, kadar študent uveljavlja subvencionirano
študentsko prehrano z uporabo mobilnega telefona, 
-    
naslov elektronske pošte ali številka mobilnega telefona za obveščanje o
upravičenosti in delovanju sistema subvencionirane študentske prehrane na podlagi
privolitve upravičenca do subvencionirane študentske prehrane, 
-    
obdobje pravice do subvencionirane študentske prehrane, 
-    
število subvencioniranih obrokov prehrane, do katerih je študent mesečno
upravičen, in 
-    
število subvencioniranih obrokov prehrane, ki so bili izkoriščeni pri
posameznem ponudniku v posameznem mesecu. 
Izvajalec posebej upravlja evidenco
upravičencev, ki so upravičeni do desetih dodatnih subvencioniranih obrokov
mesečno. V tej evidenci se obdelujejo enaki podatki kot v evidenci iz prejšnjega
odstavka in razlog, zaradi katerega je glede na 8. člen tega zakona upravičenec
upravičen do dodatnih subvencioniranih obrokov mesečno. 
Izvajalec vpiše osebo v evidenco
upravičencev do subvencionirane študentske prehrane oziroma v evidenco upravičencev,
ki so upravičeni do desetih dodatnih subvencioniranih obrokov mesečno, ko
ugotovi izpolnjevanje pogojev za priznanje pravice. Za ugotavljanje
upravičenosti študentov do subvencionirane študentske prehrane izvajalec
podatek o statusu študenta pridobi iz evidence študentov in diplomantov, ki jo
upravlja ministrstvo, pristojno za višje strokovno in visoko šolstvo, podatek o
tem, da študent ni v delovnem razmerju, ne opravlja gospodarske, poklicne ali
kmetijske dejavnosti oziroma poslovodne funkcije kot edini ali glavni poklic in
ne prejema pokojnine, razen družinske pokojnine, pa iz evidence zavarovanih
oseb obveznega zdravstvenega zavarovanja, ki jo upravlja nosilec obveznega
zdravstvenega zavarovanja. Upravičenci so ponudniku subvencionirane študentske
prehrane na njegovo zahtevo dolžni izkazati svojo istovetnost s predložitvijo javne listine, opremljene s fotografijo, ki jo izda državni organ,
ali javne listine o statusu študenta s fotografijo, ki je izdana v skladu z
zakonom, ki ureja visoko šolstvo, ali zakonom, ki ureja višje strokovno
izobraževanje. 
Izvajalec osebo izpiše iz evidence
upravičencev do subvencionirane študentske prehrane, ko ugotovi, da ne
izpolnjuje več pogojev za upravičenost do subvencionirane študentske prehrane. 
Izvajalec upravlja tudi evidenco
ponudnikov, v kateri se obdelujejo naslednji podatki: 
-    
firma pravne osebe ali podjetnika, 
-    
njegov sedež in poslovni naslov, 
-    
osebno ime in telefonska številka odgovorne osebe, 
-    
število subvencioniranih obrokov prehrane, 
-    
višina prejetih zahtevkov z zneski subvencije za posamezen mesec in 
-    
evidenca skupnih mesečnih obračunov subvencij po ponudnikih. 
O podatkih iz evidence iz prejšnjega
odstavka mora izvajalec mesečno obveščati ministrstvo. 
Ponudnik subvencionirane študentske
prehrane upravlja dnevno in mesečno evidenco števila in vrednosti izkoriščenih
subvencij obrokov prehrane. O podatkih iz evidence mora ponudnik mesečno
obveščati izvajalca. 
Izvajalec za pridobitev podatkov, pomembnih
za odločitev o upravičenosti do subvencionirane študentske prehrane, poveže
evidenco upravičencev do subvencionirane študentske prehrane z evidenco
študentov in diplomantov, ki jo upravlja ministrstvo, pristojno za višje
strokovno in visoko šolstvo, tako da na podlagi podatka o EMŠU upravičenca
pridobi podatek o statusu študenta in osebnem imenu upravičenca. 
Izvajalec za ugotavljanje upravičenosti do
subvencionirane študentske prehrane brezplačno pridobiva podatke za osebe iz 6.
člena tega zakona iz zbirke podatkov, ki jo upravlja Zavod za zdravstveno zavarovanje
Slovenije, in sicer podatek o tem, ali je upravičenec v delovnem razmerju, ali
opravlja gospodarsko, poklicno ali kmetijsko dejavnost oziroma poslovodno
funkcijo kot edini ali glavni poklic po predpisih o zdravstvenem varstvu in
zdravstvenem zavarovanju oziroma ali je prejemnik pokojnine, razen družinske
pokojnine. 
8.b člen
Nadzor nad izvajanjem subvencionirane
študentske prehrane vključuje zlasti preverjanje namenske in racionalne porabe
proračunskih sredstev v skladu s tem zakonom in predpisi, izdanimi na njegovi
podlagi, ter nadzor nad izvajanjem pogodb, sklenjenih s ponudniki
subvencionirane študentske prehrane. 
Če so pri nadzoru nad delom ponudnika
subvencionirane študentske prehrane ugotovljene kršitve, lahko izvajalec izreče
pisni opomin, prepoved izvajanja subvencionirane študentske prehrane za dobo
najmanj enega meseca in največ šest mesecev ter odpoved pogodbe ponudniku
študentske prehrane. 
Pisni opomin se izreče, če je pri ponudniku
subvencionirane študentske prehrane kršitev ugotovljena prvič. 
Prepoved izvajanja subvencionirane
študentske prehrane za čas najmanj enega in največ šestih mesecev se izreče, če
je pri ponudniku ponovno ugotovljena enaka kršitev. Glede na težo kršitve se
določi čas trajanja sankcije. 
Odpoved pogodbe ponudniku subvencionirane
študentske prehrane se izreče, ko je kršitev ugotovljena tretjič oziroma če se
med izvajanjem pogodbe ugotovi, da ponudnik ne izpolnjuje osnovnih oziroma
vstopnih pogojev za zagotavljanje subvencionirane študentske prehrane,
navedenih v javnem razpisu. 
8.c člen
Minister, pristojen za delo, s podzakonskim
aktom podrobneje uredi izvajanje subvencionirane študentske prehrane, njeno
obračunavanje in plačevanje, vodenje evidenc in poročanje ter izvajanje nadzora
nad subvencionirano študentsko prehrano.

Zakon o subvencioniranju študentske prehrane–
ZSŠP (Uradni list RS, št. 85/02) vsebuje naslednje prehodne in
končne določbe:
»IV. PREHODNE IN KONČNE DOLOČBE
9. člen
Minister, pristojen za delo, izda navodilo
iz 3. člena tega zakona v 30 dneh po njegovi uveljavitvi.
Do izdaje navodila iz prejšnjega odstavka
se subvencioniranje študentske prehrane izvaja po dotlej veljavni uredbi in
navodilu za izvajanje subvencioniranja študentske prehrane, kolikor nista v
nasprotju s tem zakonom.
10. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
subvencioniranju študentske prehrane – ZSŠP-A (Uradni list RS, št. 52/07) vsebuje naslednjo prehodno in
končne določbe:
»PREHODNA IN KONČNE DOLOČBE
6. člen
Minister, pristojen za delo, izda
podzakonski akt iz 8.c člena tega zakona v 30 dneh po uveljavitvi tega zakona. 
Do izdaje podzakonskega akta iz prejšnjega
odstavka se subvencionirana študentska prehrana izvaja po do tedaj veljavnem
navodilu za izvajanje študentske prehrane, v kolikor ni v nasprotju s tem
zakonom. 
Izvajalec zagotovi vodenje evidenc za
subvencionirano študentsko prehrano v obliki elektronskega zapisa z
računalniško podprtim sistemom najkasneje za študijsko leto 2009/2010.
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
subvencioniranju študentske prehrane – ZSŠP-B (Uradni list RS, št. 33/09) vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12) vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o subvencioniranju
študentske prehrane – ZSŠP-C (Uradni list RS, št. 46/14) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
Do vzpostavitve povezave med informacijskim
sistemom izvajalca s Centralno evidenco udeležencev vzgoje in izobraževanja
(CEUVIZ) oziroma Evidenčnim in analitskim informacijskim sistemom visokega
šolstva v Republiki Sloveniji (eVŠ), ki bo omogočala takojšnje preverjanje
podatkov, izvajalec ob vpisu v sistem subvencionirane študentske prehrane
upošteva uradni dokument s podatki o statusu študenta, ki ga izda višja
strokovna šola oziroma visokošolski zavod, ter te podatke pozneje preveri v
Centralni evidenci udeležencev vzgoje in izobraževanja (CEUVIZ) oziroma
Evidenčnem in analitskem informacijskem sistemu visokega šolstva v Republiki
Sloveniji (eVŠ). Povezava se vzpostavi najpozneje do 1. januarja 2015.
5. člen
Minister, pristojen za delo, izda
podzakonski akt iz 8.c člena zakona v 60 dneh od uveljavitve tega zakona.
6. člen
Z dnem uveljavitve tega zakona preneha
veljati Pravilnik o subvencioniranju študentske prehrane (Uradni list RS, št.
72/09), uporablja pa se do uveljavitve podzakonskega akta iz prejšnjega člena,
če ni v nasprotju s tem zakonom.
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon za urejanje položaja študentov – ZUPŠ
(Uradni list RS, št. 61/17) vsebuje naslednjo končno določbo:
»11. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon za urejanje položaja študentov – ZUPŠ-1
(Uradni list RS, št. 54/22) vsebuje naslednjo končno določbo:
»25. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.