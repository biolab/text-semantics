1. člen
S tem zakonom se določijo interventni in
drugi ukrepi, način njihove izvedbe in financiranje z namenom, da se pospeši
sanacija na območju, ki ga je prizadel plaz in izbruh hudournika Predelice.
Ta zakon zagotavlja tudi izvedbo ukrepov za
sanacijo plazov večjega obsega, ki so nastali na območju Republike Slovenije po
15. oktobru 2000, za katere se sredstva za sanacijo zagotavljajo z zakonom o
zagotovitvi sredstev za odpravo posledic suše, neurja s točo, plazenja tal in
sluzenja morja v letu 2000 (Uradni list RS, št. 81/00).
Plazove večjega obsega določi komisija iz
3. člena tega zakona na predlog strokovnega odbora iz 4. člena tega zakona.
2. člen
Interventni ukrepi iz prvega odstavka
prejšnjega člena so:
-       
vzpostavitev sistema opazovanja vplivnega območja plazu,
-       
nujni ukrepi za stabilizacijo plazu in preprečitev širjenja plazu,
-       
zagotovitev nujnih prometnih povezav,
-       
nujni ukrepi na Predelici, Koritnici in Soči za zagotovitev zmanjšanja
ogroženosti,
-       
ponovna postavitev zajetja HE Log pod Mangartom,
-       
zagotovitev začasnih pogojev za delo in življenje na prizadetem območju,
-       
priprava in načrtovanje objektov med plazom in Gornjim Logom,
-       
odvzem kamenja za vgradnjo v varovalne in sanacijske objekte na
prizadetem območju na lokacijah, ki jih s posebnim predpisom določi minister,
pristojen za okolje in prostor, po predhodno pridobljenem soglasju lokalne
skupnosti,
-       
priprava ustreznih prostorskih aktov.
Ukrepi iz prejšnjega odstavka se izvajajo
po posebnih programih, ki jih na predlog komisije iz 3. člena tega zakona
sprejme Vlada Republike Slovenije.
3. člen
Izvajanje ukrepov, operativno koordinacijo
in administrativno-tehnična dela zagotavlja državna komisija za sanacije, ki
opravlja naloge po zakonu o zagotovitvi sredstev za odpravo posledic suše,
neurja s točo, plazenja tal in sluzenja morja v letu 2000 (v nadaljnjem
besedilu: komisija).
Za opravljanje nalog po tem zakonu se v
komisijo vključi predstavnik občine Bovec. Občina Bovec imenuje svojega
predstavnika nemudoma po uveljavitvi tega zakona.
4. člen
Strokovno delovno telo komisije je
strokovni odbor, ki opravi uskladitev predlaganih ukrepov ter presojo predloženih
tehničnih rešitev na podlagi ukrepov iz 2. člena tega zakona.
Strokovni odbor, ki ga sestavljajo
strokovnjaki s področja geotehnike, hidrotehnike, gradbeništva, energetike in
urejanja prostora, imenuje minister, pristojen za okolje in prostor.
5. člen
V proračunu Republike Slovenije za leto
2001 se za izvedbo interventnih in drugih ukrepov iz prvega odstavka 2. člena
tega zakona in za plačilo stroškov za delo strokovnega odbora iz 4. člena tega
zakona zagotovijo sredstva do višine 1.000,000.000 tolarjev.
Višino sredstev, namenjenih izvajanju
ukrepov iz 2. člena tega zakona, določi Vlada Republike Slovenije na predlog
komisije.
6. člen
Ukrepi, navedeni v tem zakonu, se izvedejo
v obdobju šestih mesecev po uveljavitvi tega zakona.
7. člen
Vlada Republike Slovenije predloži
Državnemu zboru Republike Slovenije poročilo o izvedbi ukrepov iz tega zakona s
predlogi nadaljnjih ukrepov najkasneje do 15. 7. 2001.
8. člen
Z dnem uveljavitve tega zakona preneha
veljati 10. člen zakona o zagotovitvi sredstev za odpravo posledic suše, neurja
s točo, plazenja tal in sluzenja morja v letu 2000.
9. člen
Z dnem uveljavitve tega zakona prevzame
izvajanje nalog po tem zakonu Ministrstvo za okolje in prostor.
10. člen
Sredstva prejeta iz naslova humanitarnih
pomoči prejeta v letu 2000 in 2001 za odpravo posledic plazu Stože se
prejemnikom te pomoči ne vštevajo v davčno osnovo za leto 2000 in 2001.
11. člen
Ta zakon začne veljati naslednji dan po
objavi v Uradnem listu Republike Slovenije.
Št. 212-07/00-10/1
Ljubljana, dne 21. decembra 2000.
Predsednik
Državnega zbora
Republike Slovenije
Borut Pahor l. r.