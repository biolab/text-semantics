1. člen
Ta zakon določa način zagotovitve in
uporabe sredstev za obnovo odsekov magistralnih, regionalnih in lokalnih cest v
Republiki Sloveniji, ki so bile uničene ali poškodovane po pomladanski odjugi v
letu 1996.
2. člen
Sredstva za obnovo uničenih in poškodovanih
odsekov magistralnih, regionalnih in lokalnih cest se zagotovijo v višini
najmanj 2.956,800.000 tolarjev od sredstev za gradnjo avtocest (2. člen zakona
o zagotovitvi namenskih sredstev za gradnjo avtocestnega omrežja v Republiki
Sloveniji - Uradni list RS, št. 46/93), v skladu z določili 78. člena zakona o
izvrševanju proračuna Republike Slovenije (Uradni list RS, št. 5/96).
3. člen
Sredstva iz 2. člena se zagotovijo na
postavkah Direkcije Republike Slovenije za ceste.
Sredstva iz prejšnjega odstavka se
uporabljajo skladno z določbami zakona o izvrševanju proračuna Republike
Slovenije.
Za obseg sredstev iz prejšnjega člena se
poveča obseg skupnih odhodkov za leto 1996.
4. člen
Uničene in poškodovane odseke magistralnih,
regionalnih in lokalnih cest ter predračunsko vrednost del na teh odsekih, ki
jih mora Direkcija Republike Slovenije za ceste obnoviti s sredstvi iz
prejšnjega člena, določi Vlada Republike Slovenije. Sredstva, ki se namenijo za
odpravo posledic zime na lokalnih cestah ter njihovo porazdelitev po prizadetih
občinah, določi Vlada Republike Slovenije.
5. člen
Ta zakon začne veljati naslednji dan po
objavi v Uradnem listu Republike Slovenije.
Št. 433-07/96-11/1
Ljubljana, dne 19. junija 1996.
Predsednik
Državnega zbora
Republike Slovenije
Jožef Školč l. r.