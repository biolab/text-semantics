1. člen
Republika Slovenija s tem zakonom prevzema jamstvo za
obveznosti domačega letalskega prevoznika iz naslova odgovornosti za škode povzročene
tretjim osebam na zemlji, v primeru vojne in/ali terorizma, v obsegu odklonjenega
zavarovalnega kritja, ter določa pogoje glede kritja teh škod za tuje letalske
prevoznike, ki uporabljajo slovenski zračni prostor.
2. člen
(1) Z jamstvom Republike Slovenije iz prejšnjega člena so
krite škode, ki presegajo dano zavarovalno kritje, oziroma presegajo 50 mio USD
in ne presegajo 750 mio USD po škodnem dogodku.
(2) Jamstvo iz prejšnjega odstavka tega člena se daje
slovenskemu letalskemu prevozniku, ki ima veljavno spričevalo letalskega
prevoznika v skladu s 76. členom zakona o letalstvu (Uradni list RS, št. 18/01)
ter so njegovi zrakoplovi vpisani v register zrakoplovov Republike Slovenije, z
namenom nemotene dejavnosti zračnega prevoza, kolikor to zahteva tuja država.
(3) Jamstvo iz prvega odstavka tega člena se daje za čas do
spremembe mednarodnih zavarovalnih in pozavarovalnih pogojev za kritje rizikov
za primere vojne in/ali terorizma in to do 30. junija 2003, pod pogoji iz
prvega odstavka 2.b člena tega zakona.
(4) V primerih enostranske odpovedi zavarovatelja ali
nemožnosti zagotovitve zavarovalnega kritja za rizike iz 1. člena tega zakona,
deloma ali v celoti, v obdobju od 1. julija 2003 do 31. decembra 2003, bo
Republika Slovenija dala jamstvo pod pogoji iz drugega, tretjega in četrtega
odstavka 2.b člena tega zakona.
(5) Za ureditev razmerij iz naslova jamstva Republike
Slovenije iz prvega in četrtega odstavka tega člena, sklene ministrstvo,
pristojno za finance, s slovenskim letalskim prevoznikom pogodbo.
(6) Spremembe mednarodnih zavarovalnih in pozavarovalnih pogojev
tekoče spremlja ministrstvo, pristojno za finance.
2.a člen
Ne glede na določbo drugega odstavka 2. člena tega zakona
bodo v jamstvo Republike Slovenije iz prvega in četrtega odstavka navedenega
člena vključene tudi obveznosti domačega letalskega prevoznika iz naslova
odgovornosti za škode, ki bi jih povzročili zrakoplovi, ki jih je domači
letalski prevoznik vzel v zakup, tudi v primeru, če se ne vpišejo v register
zrakoplovov Republike Slovenije, pod pogojem, da so zajeti v veljavnem
spričevalu letalskega prevoznika, skladno z določbami 24. in 76. člena zakona o
letalstvu.
2.b člen
(1) Domači letalski prevoznik za jamstvo Republike Slovenije
iz 1. člena tega zakona, v obdobju od 1. januarja do 30. junija 2003 plača
premijo v višini 0,25 USD po potniku, obračunano v tolarski protivrednosti po
srednjem tečaju Banke Slovenije na dan plačila, obročno vsaka dva meseca glede
na predvideni letni obseg prometa 800.000 potnikov in s poračunom glede na
dejanski obseg prometa oziroma prepeljane potnike do vključno 30. junija 2003.
(2) Republika Slovenije bo dala jamstvo iz četrtega odstavka
2. člena tega zakona, če zavarovanje odgovornosti domačega letalskega
prevoznika za škodo povzročeno tretjim osebam na zemlji, v primeru vojne in/ali
terorizma preneha zaradi enostranske odpovedi zavarovatelja in letalski
prevoznik plača Republiki Sloveniji premijo v enaki višini kot jo je plačeval
zavarovatelju pred odpovedjo zavarovanja.
(3) Če sklenitev zavarovanja iz prejšnjega odstavka tega
člena ni mogoča, bo Republika Slovenija dala jamstvo pod pogojem, da ji domači
letalski prevoznik plača premijo v višini zneska zadnje znane premije za enak
obseg zavarovalnega kritja.
(4) Če zaradi okoliščin na zavarovalnem trgu sklenitev
zavarovanja iz drugega odstavka tega člena ni mogoča do celotne zavarovalne
vsote v višini 750 mio USD, bo Republika Slovenija dala jamstvo za škodo, ki
presega pogodbeno dogovorjeno zavarovalno vsoto in hkrati ne presega vsote 750
mio USD, pod pogojem, da ji domači letalski prevoznik plača premijo, ki je
sorazmerna deležu premije zavarovalnice.
3. člen
(prenehal
veljati)

Zakon o jamstvu Republike Slovenije za
obveznosti domačega letalskega prevoznika za kritje škod, nastalih kot
posledica vojne oziroma terorizma in o pogojih jamstva za tuje letalske
prevoznike – ZJODLPKŠ (Uradni list RS, št. 79/01)
vsebuje naslednjo končno določbo:
»4. člen
Ta zakon začne veljati naslednji dan po objavi v Uradnem listu
Republike Slovenije.«.

Zakon o spremembah in dopolnitvah zakona o
jamstvu Republike Slovenije za obveznosti domačega letalskega prevoznika za
kritje škod, nastalih kot posledica vojne oziroma terorizma in o pogojih
jamstva za tuje letalske prevoznike – ZJODLPKŠ-A (Uradni list RS, št. 111/01)
vsebuje naslednjo prehodno in končno določbo:
»3. člen
Ministrstvo, pristojno za finance, uskladi pogodbo iz
četrtega odstavka 2. člena zakona z določbo 1. člena tega zakona najkasneje do
11. 1. 2002.
Uprava Republike Slovenije za civilno letalstvo objavi pogoje
iz petega odstavka 3. člena zakona, z dnem uveljavitve tega zakona.
4. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembi in dopolnitvi zakona o
jamstvu Republike Slovenije za obveznosti domačega letalskega prevoznika za
kritje škod, nastalih kot posledica vojne oziroma terorizma in o pogojih
jamstva za tuje letalske prevoznike – ZJODLPKŠ-B (Uradni list RS, št. 32/02)
vsebuje naslednjo prehodno in končno določbo:
»3. člen
(1) Ministrstvo, pristojno za finance, uskladi pogodbo iz
četrtega odstavka 2. člena zakona z določbo 1. člena tega zakona tako, da
uskladitev velja od 31. marca 2002 dalje.
(2) V pogodbi iz prejšnjega odstavka se upoštevajo tudi
rešitve glede trajanja ukrepov in plačil v zvezi z danimi jamstvi, kot jih
sprejme oziroma predpiše pristojni organ Evropskih skupnosti.
4. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah zakona o
jamstvu Republike Slovenije za obveznosti domačega letalskega prevoznika za
kritje škod, nastalih kot posledica vojne oziroma terorizma in o pogojih
jamstva za tuje letalske prevoznike – ZJODLPKŠ-C (Uradni list RS, št. 108/02)
vsebuje naslednjo prehodno in končno določbo:
»4. člen
(1) Ministrstvo, pristojno za finance, uskladi obstoječo
pogodbo o jamstvu z določbami tega zakona tako, da uskladitev velja od 1.
januarja 2003 dalje.
(2) Pogodbo o jamstvu Republike Slovenije iz četrtega
odstavka 2. člena zakona sklene ministrstvo, pristojno za finance, najkasneje
sedem dni od odpovedi zavarovanja ali ugotovitve nemožnosti zavarovanja.
Pogodba se sklene za obdobje 60 dni z možnostjo podaljševanja največ do 31.
decembra 2003. Pogodba se sklene na predlog letalskega prevoznika in če Vlada
Republike Slovenije ugotovi, da so podani pogoji iz drugega, tretjega in
četrtega odstavka 2.b člena zakona.
5. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
obveznih zavarovanjih v prometu – ZOZP-C (Uradni list RS, št. 30/06)
vsebuje naslednjo končno določbo:
»34. člen
Ta zakon začne veljati petnajsti dan po objavi v Uradnem
listu Republike Slovenije.«.