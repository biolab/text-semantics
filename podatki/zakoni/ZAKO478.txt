1. člen
Republika Slovenija daje poroštva za
obveznosti iz naslova posojil, sklenjenih med Mednarodno banko za obnovo in
razvoj (v nadaljevanju: MBOR) in Novo ljubljansko banko d.d., Ljubljana, v
višini 35 mio DEM, med MBOR in SKB banko d.d., Ljubljana, v višini 30 mio DEM
in med MBOR in Banko Celje d.d., Celje v višini 10 mio DEM (v nadaljevanju:
slovenske poslovne banke), ki jih bodo slovenske poslovne banke najele za projekt
oživitve naložbene dejavnosti v Sloveniji z namenom dodeljevanja posojil
upravičencem za financiranje naložb povečanja proizvodnje oziroma modernizacije
v realnem sektorju, pod naslednjimi pogoji:
-       
znesek posojil se črpa in odplačuje v DEM;
-       
posojila se odplačujejo polletno, rok odplačila je 15 let z vključenim
petletnim odlogom odplačila glavnice in pričetkom odplačila glavnice leta 2001;
-       
obrestna mera je obrestna mera MBOR za posojila v DEM, vezana na LIBOR,
spremenljiva dvakrat letno;
-       
strošek nečrpanja je 0,75% letno na nečrpani znesek posojil.
2. člen
Skladno s 1. členom tega zakona, bo
Republika Slovenija v primerih, ko slovenske poslovne banke, zaradi svoje
plačilne nesposobnosti ne bodo poravnale svojih dospelih obveznosti iz
posojilnih pogodb, na poseben poziv MBOR, plačala te obveznosti namesto
slovenskih poslovnih bank.
3. člen
Pogodbe o poroštvu v imenu in za račun
Republike Slovenije sklene z MBOR minister, pristojen za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
4. člen
Sredstva za plačilo obveznosti slovenskih
poslovnih bank v primerih iz 2. člena tega zakona se zagotovijo v proračunu
Republike Slovenije.
5. člen
V primerih, ko Republika Slovenija plača
obveznosti iz posojilnih pogodb namesto slovenskih poslovnih bank, pridobi
Republika Slovenija v razmerju do slovenskih poslovnih bank pravico do
povračila za izplačane zneske in stroške, ki so s tem v zvezi nastali.
6. člen
V roku 8 delovnih dni po podpisu
poroštvenih pogodb iz 3. člena tega zakona sklenejo ministrstvo, pristojno za
finance, in slovenske poslovne banke pogodbe, s katerimi podrobneje uredijo
medsebojna razmerja v zvezi z izvajanjem določbe 5. člena tega zakona.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/96-66/1
Ljubljana, dne 25. marca 1997.
Predsednik
Državnega zbora
Republike Slovenije
Janez Podobnik, dr. med. l. r.