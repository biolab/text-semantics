1. člen
S tem zakonom se zagotavlja pomoč Republike
Slovenije ter določa njena uporaba pri sanaciji škode, povzročene s plazenjem
tal v letih 1995 in 1996 (v nadaljnjem besedilu: plazovi) in sanaciji škode,
povzročene z neurjem, poplavo, točo in viharjem v letu 1996 (v nadaljnjem
besedilu: neurje), ki je prizadelo širše območje Republike Slovenije.
2. člen
Sredstva za sanacijo škode, povzročene s
plazovi in sanacijo škode, povzročene z neurjem, se zagotovijo iz stalne
proračunske rezerve proračuna Republike Slovenije v višini 1.300,000.000
tolarjev, od tega za:
-       
sanacijo škode, povzročene s plazovi    400,000.000 tolarjev,
-       
sanacijo škode, povzročene z neurjem  900,000.000 tolarjev.
Sredstva iz prejšnjega odstavka se
uporabljajo skladno s predpisi na področju financiranja javne porabe.
3. člen
Sredstva po tem zakonu se zagotovijo:
-       
občinam:
za sanacijo škode, povzročene s plazovi ter
sanacijo škode, povzročene z neurjem, na področju kmetijstva, lokalne
infrastrukture in dejavnosti lokalnega pomena v višini 1.000,000.000 tolarjev;
-       
Ministrstvu za okolje in prostor (v nadaljnjem besedilu: ministrstvo):
za sanacijo škode, povzročene z neurjem na
področju vodnega gospodarstva v višini 300,000.000 tolarjev.
Višino pomoči posameznim prizadetim občinam
določi Vlada Republike Slovenije.
Sredstva po tem zakonu se zagotovijo brez
obveznosti vračanja.
4. člen
Sredstva po tem zakonu se dodelijo občinam
in pristojnemu ministrstvu po predložitvi začasnega programa sanacije oziroma
programa sanacije, ki ga potrdi državna komisija za sanacijo (v nadaljnjem
besedilu: komisija), ki jo imenuje Vlada Republike Slovenije.
Posamezni občini oziroma ministrstvu dodeli
sredstva za sanacijo komisija s sklepom, s katerim določi namen uporabe.
5. člen
Namensko uporabo sredstev po tem zakonu
nadzoruje komisija.
Za namensko uporabo dodeljenih sredstev za
sanacijo škode, povzročene s plazovi in neurjem, je odgovoren župan oziroma
minister.
6. člen
Aktiviranje sredstev po tem zakonu, na
podlagi sklepa Vlade Republike Slovenije in sklepa državne komisije, opravi Ministrstvo
za finance.
Za zavarovanje nakazila oziroma vračila
nenamensko uporabljenih sredstev po tem zakonu občine izročijo Ministrstvu za
finance bianco akceptni nalog in akceptno izjavo pred nakazilom sredstev za
sanacijo.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-09/96-8/1
Ljubljana, dne 11. oktobra 1996.
Predsednik
Državnega zbora
Republike Slovenije
Jožef Školč l. r.