1. člen
Republika Slovenija daje poroštvo za
posojila, ki jih bo najelo javno podjetje Soške elektrarne Nova Gorica, p. o.,
za obnovo in doinstaliranje HE Doblar I + II in HE Plave I + II.
Poroštvo iz prejšnjega odstavka daje
Republika Slovenija pod naslednjimi pogoji:
-       
skupna višina poroštvenih obveznosti, ki obsegajo vračilo glavnice in
obresti iz najetih posojil v ustreznih valutah, ne sme preseči tolarske
protivrednosti 171,000.000 DEM (z besedo: stoenainsedemdesetmilijonov DEM);
-       
upnikova terjatev mora biti zavarovana; pogoji glede vrste in načina
zavarovanja se natančneje uredijo s pogodbo med posojilodajalcem,
posojilojemalcem in Republiko Slovenijo;
-       
Republika Slovenija bo izpolnila poroštveno obveznost v roku desetih
delovnih dni po prejemu upnikovega poziva, kateremu morajo biti priložena
dokazila o začetih postopkih izterjave plačila iz vseh zavarovanj, dogovorjenih
v pogodbi iz prejšnje alinee.
2. člen
Poroštvene pogodbe z upniki sklepa oziroma
daje poroštvene izjave minister, pristojen za finance, na podlagi pogodbe o
zavarovanju iz 1. člena zakona.
3. člen
V primeru, ko Republika Slovenija izpolni
poroštveno obveznost in plača obveznosti iz posojilne pogodbe, pridobi v
razmerju do investitorja pravico do regresiranja izplačanih zneskov in
stroškov, ki so v zvezi s tem nastali.
3.a člen
Vlada Republike Slovenije bo zagotovila
ceno električne energije na pragu Soških elektrarn Nova Gorica v višini, ki jim
bo pokrivala tudi lastni delež sredstev za investicije in odplačilo obveznosti
iz najetih posojil.
3.b člen
V primeru, da so upniki mednarodne finančne
institucije, katerih članica je Republika Slovenija, se poroštvena obveznost
Republike Slovenije določi v skladu s pravili teh mednarodnih institucij.

Zakon
o poroštvu Republike Slovenije za najetje posojil za obnovo in doinstaliranje
HE Doblar I + II in HE Plave I + II (Uradni list RS, št. 37/95)
vsebuje naslednjo končno določbo:
»4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon
o spremembah in dopolnitvah zakona o poroštvu
Republike Slovenije za najetje posojil za obnovo in doinstaliranje HE Doblar I
+ II in HE Plave I + II – ZPNPHE-A (Uradni list RS, št. 41/96)
vsebuje naslednjo končno določbo:
»4. člen
Ta zakon prične veljati naslednji dan po
objavi v Uradnem listu Republike Slovenije.«.