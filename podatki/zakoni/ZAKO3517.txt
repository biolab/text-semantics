1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS) iz naslova kredita, ki ga DARS najame pri Evropski
investicijski banki (v nadaljnjem besedilu: EIB) za projekt slovenskih
avtocest/V – za graditev avtocestnih odsekov Bič-Trebnje-Hrastje (etapa:
Bič-Korenitka), Kronovo-Smednik, Šentvid-Koseze in Smednik-Krška vas, v znesku
120 milijonov evrov glavnice, s pripadajočimi obrestmi in stroški kredita, v
tolarski protivrednosti po srednjem tečaju Banke Slovenije na dan izpolnitve
poroštvene obveznosti, pod naslednjimi pogoji:
-       
rok črpanja kredita je do 15. decembra 2007;
-       
valuta črpanja je evro ali valute držav članic Evropske investicijske
banke, ki niso udeležene v tretji fazi EMU ali katerakoli valuta, s katero se
trguje na glavnih mednarodnih denarnih trgih;
-       
odplačilo kredita v 40 polletnih obrokih (15. 6. in 15. 12. vsako leto),
začenši s 15. decembrom 2007 in plačilom zadnjega obroka glavnice 15. decembra
2027;
-       
petletni moratorij na odplačilo glavnice;
-       
valuta odplačila glavnice je enaka valuti črpanja posamezne tranše;
-       
višino obrestne mere določi EIB glede na izbrano valuto in vrsto izbrane
obrestne mere črpanja, in sicer je lahko izbrana obrestna mera spremenljiva
(variabilna), stalna (fiksna) ali popravljiva (t.j. fiksna obrestna mera, ki se
v času odplačevanja kredita večkrat spremeni oziroma prilagodi);
-       
kreditojemalec se za vrsto obrestne mere odloča ob vsaki črpani tranši
posebej;
-       
obresti s spremenljivo obrestno mero so plačljive četrtletno (vsakega
15. 3., 15. 6., 15. 9., 15. 12.), s stalno in popravljivo obrestno mero
polletno (vsakega 15. 6. in 15. 12.);
-       
plačilo obresti se izvrši v istih valutah kot plačilo glavnice;
-       
zamudne obresti se izračunajo na podlagi formule, in sicer se uporabi
višja obrestna mera, in sicer od (i) vsote pogodbenih obresti za posamezno
tranšo in marže v višini 0,25 odstotnih točk letno in (ii) obrestne mere za
enomesečne medbančne depozite na trgu medbančnih posojil povečane za 2 odstotni
točki; zamudne obresti se obračunajo na že zapadli in še neodplačani znesek
kredita od v pogodbi določenega dneva zapadlosti do dneva dejanskega plačila
dolgovanega zneska kredita;
-       
če kreditojemalec v soglasju z EIB po že danem zahtevku za črpanje
le-tega delno ali v celoti spremeni, je dolžan plačati EIB nadomestilo, ki
znaša 1% letno, obračunano za obdobje od v zahtevku določenega datuma
predvidenega črpanja do dejanskega datuma črpanja;
-       
če je kredit razveljavljen zaradi predčasnega odplačila v primeru
neizpolnjevanja obveznosti s strani kreditojemalca, je kreditojemalec dolžan
plačati nadomestilo od razveljavljenega zneska obroka, za katerega je že bilo
izdano obvestilo o izplačilu s strani EIB, v višini 0,75% letno od odpovedanega
zneska, obračunano za obdobje od datuma, navedenega v obvestilu o izplačilu, do
datuma razveljavitve;
-       
nadomestilo za nepravočasno razveljavitev odobrenega črpanja dela
kredita se določi v pavšalnem znesku, ki je enak polovici obrestne mere, ki bi
sicer veljala za ta del kredita;
-       
razpise za material in dela, ki se financirajo s sredstvi kredita EIB je
kreditojemalec dolžan razpisati na podlagi odprtih mednarodnih razpisov in pod
enakimi pogoji za udeležence iz vseh držav v skladu s postopki Evropske unije.
Črpanje sredstev po tej pogodbi mora biti v
skladu s kvoto zadolževanja DARS za posamezno proračunsko leto.
V primeru, ko DARS iz kateregakoli vzroka
ne bi poravnavala svojih dospelih obveznosti po kreditni pogodbi iz prejšnjega
odstavka, bi Republika Slovenija na prvi poziv Evropske investicijske banke
plačala te obveznosti namesto DARS.
2. člen
Poroštveno pogodbo z EIB podpiše v imenu in
za račun Republike Slovenije minister, pristojen za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki
izhajajo iz njega.
3. člen
Sredstva za izpolnitev poroštvenih
obveznosti Republike Slovenije v primeru iz tretjega odstavka 1. člena tega
zakona se zagotavljajo v proračunu Republike Slovenije.
V primeru, ko Republika Slovenija plača
obveznosti iz kreditne pogodbe namesto DARS, pridobi Republika Slovenija v
razmerju do DARS pravico do regresiranja plačanih zneskov, obresti in vseh
stroškov, ki so v zvezi s tem nastali.
4. člen
V roku 60 dni po podpisu poroštvene pogodbe
iz 2. člena tega zakona skleneta ministrstvo, pristojno za finance, in DARS
pogodbo o načinu zavarovanja jamstva Republike Slovenije. S pogodbo podrobneje
uredita vire za vračilo zneskov plačanih iz naslova jamstva, instrumente
zavarovanja ter način urejanja odnosov v primeru statusnih sprememb DARS.
5. člen
Ta zakon začne veljati naslednji dan po
objavi v Uradnem listu RS.
Št. 440-03/03-117/1
Ljubljana, dne 29. januarja 2003.
Predsednik
Državnega zbora
Republike Slovenije
Borut Pahor l. r.