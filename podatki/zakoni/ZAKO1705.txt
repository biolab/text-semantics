I. SPLOŠNE DOLOČBE
1. člen
(1) Ta zakon ureja sistem obrambe pred točo
in omogoča delovanje službe za obveščanje in alarmiranje v primeru nevarnosti
vremenskih nesreč.
(2) Obramba pred točo po tem zakonu je
napovedovanje, odkrivanje in spremljanje nevihtnih oblakov, ugotavljanje
stopnje njihove točonosti, obrambna dejanja in ugotavljanje uspešnosti obrambe.
Zadeve obrambe pred točo so zadeve posebnega družbenega pomena.
(3) Služba za obveščanje in alarmiranje
deluje v okviru posebnega tehničnega sistema zvez.
2. člen
Obramba pred točo je na območju vse
Slovenije enotna v organizacijskem, tehničnem in metodološkem pogledu in v
pogledu zagotavljanja sredstev in se vključuje v enoten sistem izvajanja
obrambe pred točo v SFR Jugoslaviji v skladu s posebnim dogovorom.
3. člen
(1) Meteorološki zavod SR Slovenije s
sodelovanjem Republiškega sekretariata za kmetijstvo, gozdarstvo in prehrano,
Zavoda SR Slovenije za družbeno planiranje in izvršnih svetov občinskih
skupščin ugotovi v posameznih meteorološko-klimatskih in geografskih celotah v
SR Sloveniji:
-       
pogostnost pojavljanja toče;
-       
intenzivnost kmetijske proizvodnje;
-       
možnost organiziranja obrambe pred točo;
-       
verjetnost nastopa škode na premoženju;
in na podlagi teh ugotovitev predlaga
Izvršnemu svetu Skupščine SR Slovenije območja, kjer bi bilo organiziranje
obrambe pred točo smotrno (v nadaljnjem besedilu: branjena območja).
(2) Za branjena območja iz prejšnjega
odstavka se zagotovi radarsko opazovanje, potrebni objekti in oprema za
izvajanje obrambe pred točo.
(3) S posebnim predpisom določi Izvršni
svet Skupščine SR Slovenije branjena območja.
4. člen
(1) Sistem obrambe pred točo sestavljajo:
-       
radarji s potrebnimi objekti in opremo;
-       
mreža postaj (strelskih mest) s potrebnimi objekti in opremo.
(2) Naprave sistema obrambe pred točo
morajo zagotavljati tehnično, metodološko in funkcionalno usklajeno delovanje.
(3) Minimalne tehnične pogoje delovanja
sistema obrambe pred točo, kot tudi varnostne ukrepe za delovanje sistema
obrambe pred točo predpiše republiški sekretar za kmetijstvo, gozdarstvo in
prehrano v soglasju z republiškim sekretarjem za ljudsko obrambo.
II. ORGANIZACIJA
5. člen
Zaradi uresničevanja skupnih potreb in
interesov pri obrambi pred točo in zaradi usklajevanja dela na področju obrambe
pred točo se na branjenem območju ustanovi praviloma ena območna samoupravna
skupnost za obrambo pred točo (v nadaljnjem besedilu: območna skupnost), v
kateri se zadovoljujejo določeni skupni interesi po načelih vzajemnosti in
solidarnosti.
6. člen
(1) Območne skupnosti ustanovijo delavci po
organizacijah združenega dela, ki so registrirane za opravljanje kmetijske
dejavnosti, predelavo, dodelavo in promet s kmetijskimi produkti,
gozdnogospodarskih organizacijah združenega dela, lovskih organizacijah ter
drugih zainteresiranih samoupravnih organizacijah in skupnostih, delavci in
kmetje po organizacijah združenih kmetov ter zavezanci za davek od dohodka iz
kmetijske dejavnosti po krajevnih skupnostih.
(2) Samoupravna razmerja v območni
skupnosti, njeno organizacijo in naloge določajo samoupravni sporazum o njeni
ustanovitvi, njen statut in drugi samoupravni splošni akti.
7. člen
(1) V območno skupnost se vključujejo tudi
zavarovalne skupnosti, ki poslujejo na območju SR Slovenije.
(2) Pravice, obveznosti in odgovornosti med
zavarovalnimi skupnostmi in območno skupnostjo se urejajo s posebnim
samoupravnim sporazumom.
8. člen
Naloge območne skupnosti so:
-       
pripravljanje samoupravnega sporazuma o temeljih plana območne
skupnosti;
-       
sprejemanje planov in programov obrambe pred točo na branjenjem območju
in letnih finančnih načrtov;
-       
skrb za izgradnjo, vzdrževanje in delovanje sistema obrambe pred točo;
-       
zagotavljanje materialnih in drugih pogojev za uspešno delovanje sistema
obrambe pred točo v skladu s 14. členom tega zakona;
-       
sodelovanje in samoupravno sporazumevanje z zavarovalnimi skupnostmi;
-       
spodbujanje zavarovanja pred morebitno škodo, ki jo lahko povzroči toča;
-       
sodelovanje z organi, pristojnimi za ljudsko obrambo;
-       
opravljanje drugih nalog, določenih s tem zakonom, s samoupravnim
sporazumom o ustanovitvi oziroma njenim statutom.
9. člen
(1) Zaradi dogovarjanja o skupnih zadevah
obrambe pred točo ustanovijo območne skupnosti poseben koordinacijski odbor.
(2) Naloge koordinacijskega odbora so
predvsem:
-       
skrb za zagotavljanje enotnosti sistema obrambe pred točo v SR Sloveniji
in povezovanje v enoten sistem v SFR Jugoslaviji;
-       
dajanje pobud za dogovarjanje s sosednjimi državami v zvezi z
organizacijo skupne obrambe pred točo na obmejnih območjih;
-       
skrb za smotrno usmerjanje naložb v razširitev sistema obrambe pred točo
na nova območja in v obnovo obstoječega sistema obrambe pred točo;
-       
skrb za izobraževanje kadrov in programiranje raziskav ter uvajanje
novih tehničnih možnosti v sistemu obrambe pred točo;
-       
sodelovanje s pristojnimi republiškimi organi in organizacijami;
-       
sodelovanje z Meteorološkim zavodom SR Slovenije in drugimi
organizacijami, ki opravljajo meteorološko službo v SRF Jugoslaviji;
-       
sodelovanje z Zvezno upravo za kontrolo letenja.
10. člen
(1) Samoupravni sporazum o ustanovitvi
območne skupnosti je sprejet, ko ga podpišejo pooblaščeni organi članov, ki
predstavljajo večino delavcev v organizacijah oziroma skupnostih iz 6. člena
tega zakona in večino zavezancev za davek od osebnega dohodka iz kmetijske
dejavnosti v krajevni skupnosti.
(2) K samoupravnemu sporazumu o ustanovitvi
območne skupnosti in njenem statutu dajo soglasje izvršni sveti skupščin občin
z branjenega območja.
11. člen
(1) Meteorološki zavod SR Slovenije
ima pri obrambi pred točo predvsem naslednje naloge:
-       
izdela tehnološko-tehnične osnove in skrbi za izgradnjo enotnega sistema
obrambe pred točo;
-       
upravlja z osnovnimi sredstvi sistema obrambe pred točo;
-       
zagotavlja v času nevarnosti pojavljanja toče stalno, strokovno in
operativno meteorološko in radarsko službo, ki je potrebna za obrambo pred
točo;
-       
zagotavlja stalno službo opazovanja in javljanja v skladu s plani
meteorološke službe in ljudske obrambe;
-       
organizira raziskovalno delo v zvezi z ugotavljanjem uspešnosti obrambe
pred točo, v skladu s plani območnih skupnosti in dogovori z njimi;
-       
skrbi skupaj s koordinacijskim odborom iz 9. člena tega zakona za
enotnost delovanja sistema obrambe pred točo v SR Sloveniji v povezavi z
drugimi sistemi obrambe pred točo in za povezovanje in sodelovanje s
pristojnimi organi v državi in tujini.
(2) Medsebojne pravice, obveznosti in
odgovornosti med Meteorološkim zavodom SR Slovenije in območno skupnostjo se
urejajo s posebnim samoupravnim sporazumom in letnimi pogodbami.
III. ZAGOTAVLJANJE SREDSTEV ZA OBRAMBO PRED TOČO
12. člen
(1) Sredstva za izgradnjo sistema obrambe
pred točo zagotavlja SR Slovenija; pri zagotavljanju sredstev pa sodelujejo na
podlagi posebnega sporazuma za srednjeročno obdobje tudi zavarovalne skupnosti.
(2) Sredstva iz prejšnjega odstavka, ki jih
zagotavlja SR Slovenija, se zagotovijo s posebnim odlokom Skupščine SR
Slovenije za leto 1980 in po letni dinamiki za obdobje od 1981. do 1985. leta.
(3) Sredstva, ki jih na podlagi sporazuma
iz prvega odstavka tega člena prispevajo zavarovalne skupnosti, zagotovijo
le-te iz zavarovalnih premij pri tistih vrstah zavarovanj, kjer je vključen
rizik proti toči, in sicer v sorazmerju s stopnjo ogroženosti zavarovanih
objektov in naprav pred točo. O tem sklenejo zavarovalne skupnosti, ki
poslujejo na območju SR Slovenije in Izvršni svet Skupščine SR Slovenije
poseben sporazum.
13. člen
Sredstva, ki so potrebna za nemoteno
delovanje in redno vzdrževanje osnovnih sredstev sistema za obrambo pred točo,
razen strelskih mest, zagotavlja SR Slovenija.
14. člen
Sredstva za pokrivanje materialnih in
funkcionalnih stroškov za delovanje tistega dela sistema obrambe pred točo, ki
ga predstavljajo strelska mesta, zagotavljajo člani območne skupnosti s
posebnim prispevkom za obrambo pred točo (v nadaljnjem besedilu: prispevek).
15. člen
(1) Organizacije združenega dela in
druge samoupravne organizacije in skupnosti — člani območne skupnosti —
določijo višino in način plačevanja prispevka iz prejšnjega člena s
samoupravnim sporazumom o temeljih plana.
(2) Organizacije združenega dela plačujejo
prispevek iz prejšnjega odstavka iz dohodka.
16. člen
(1) Zavezanci za davek od dohodka iz
kmetijske dejavnosti plačujejo prispevek od osnove, od katere plačujejo davek
iz te dejavnosti.
(2) Prispevek odmerja in pobira občinski
upravni organ, pristojen za davčne zadeve, po predpisih, ki veljajo za odmero
in pobiranje davkov občanov. Kadar je to potrebno, mora območna skupnost
zagotoviti občinskemu davčnemu organu podatke, ki so potrebni za odmero
prispevka za posameznega zavezanca, in sicer v rokih, ki so predpisani z
zakonom o davkih občanov.
(3) Višino prispevka iz prvega
odstavka tega člena določijo s posebnim odlokom občinske skupščine z branjenega
območja.
17. člen
Če ni sklenjen samoupravni sporazum iz 15.
člena tega zakona in sredstva za izvedbo sprejetega programa območne skupnosti
niso zagotovljena, določijo občinske skupščine z branjenega območja višino
prispevka za vse člane območne skupnosti oziroma za tiste, ki samoupravnega
sporazuma niso sklenili.
IV. PREHODNE IN KONČNE DOLOČBE
18. člen
Pobudo za ustanovitev območne skupnosti
dajo lahko organizacije združenega dela, občinske gospodarske zbornice in
občinske skupščine z območja, za katero se območna skupnost ustanovi.
19. člen
Če območna skupnost ni ustanovljena v roku
šestih mesecev po določitvi branjenih območij po 3. členu tega zakona, jo z
odlokom ustanovijo občinske skupščine z branjenega območja.
20. člen
(1) Ne glede na določbo prejšnjega člena
ustanovijo območno skupnost v severovzhodni Sloveniji, kjer obramba pred točo
že deluje, z odlokom občinske skupščine s tega območja, če te območne skupnosti
ne ustanovijo ustanovitelji iz 6. člena tega zakona do 31. decembra 1979.
(2) Če ustanovijo območno skupnost iz
prejšnjega odstavka občinske skupščine, določijo le-te s posebnim odlokom
višino prispevka za vse člane te skupnosti.
21. člen
Ne glede na določbo 2. alinee prvega
odstavka 11. člena tega zakona se upravljanje osnovnih sredstev obstoječega
sistema obrambe pred točo v severovzhodni Sloveniji uredi s posebnimi
sporazumom med upravljalci teh sredstev in Meteorološkim zavodom SR Slovenije.
22. člen
Prednost pri izgradnji oziroma izpopolnitvi
sistema obrambe pred točo imajo tista območja, kjer se obramba pred točo že
izvaja oziroma kjer so priprave za organiziranje te obrambe že v teku oziroma
kjer obstajajo tehnične možnosti za razširitev obstoječega sistema obrambe pred
točo.
23. člen
(1) Predpis iz tretjega odstavka 3. člena
tega zakona izda Izvršni svet Skupščine SR Slovenije v petih mesecih od
uveljavitve tega zakona.
(2) Predpis iz tretjega odstavka 4. člena
tega zakona izda republiški sekretar za kmetijstvo, gozdarstvo in prehrano v
soglasju z republiškim sekretarjem za ljudsko obrambo v petih mesecih od
uveljavitve tega zakona.
24. člen
Meteorološki zavod SR Slovenije izdela
predlog minimalnih tehničnih pogojev (tretji odstavek 4. člena) in predlog
razdelitve Slovenije na branjena območja (3. člen) v treh mesecih od uveljavitve
tega zakona.
25. člen
Ta zakon začne veljati osmi dan po objavi v
Uradnem listu SRS.
Št. 22-5/79
Ljubljana, dne 7. novembra 1979.
Skupščina Socialistične republike
Slovenije
Predsednik
Milan Kučan l. r.