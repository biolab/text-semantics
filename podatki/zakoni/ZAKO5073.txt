I. SPLOŠNE DOLOČBE
1. člen
(vsebina zakona)
Ta zakon določa ukrepe za spodbujanje
podjetništva in organiziranost na tem področju ter postopke za dodeljevanje
sredstev, namenjenih oblikovanju podpornega okolja za podjetništvo.
2. člen
(cilji zakona)
Temeljni cilji zakona so:
-      
vzpostavitev učinkovitega podpornega okolja na
lokalni, pokrajinski in nacionalni ravni,
-      
ustvarjanje zavesti o pomenu podjetništva za
gospodarski razvoj in uresničevanje ustvarjalnih podjetniških potencialov
državljanov,
-      
povečanje možnosti za ustanavljanje novih
podjetij, spodbujanje njihove rasti in ustvarjanje novih delovnih mest,
-      
pospešitev izkoriščanja podjetniških in
inovacijskih potencialov,
-      
vzpostavitev učinkovitega podpornega okolja za
potencialne podjetnike in podjetnice (v nadaljnjem besedilu:
podjetnike) in delujoča podjetja v vseh fazah njihovega razvoja, za dostop
do celovitih podpornih storitev,
-      
spodbuditev povezovanja med raziskovalnimi in
izobraževalnimi organizacijami ter gospodarstvom.
3. člen
(pomen izrazov)
Izrazi, uporabljeni v tem zakonu, imajo
naslednji pomen:
-      
»podjetje« je vsaka pravna ali fizična oseba, ki se ukvarja z gospodarsko
dejavnostjo, ne glede na njeno pravno obliko, 
-      
»srednje veliko podjetje« je podjetje, ki ima
manj kot 250 zaposlenih in katerega letni prihodek ne presega 50 milijonov
eurov, oziroma letna vrednost aktive pa ne presega 43 milijonov eurov,
-      
»malo podjetje« je podjetje, ki ima manj kot 50
zaposlenih in katerega letni prihodek ne presega 10 milijonov eurov, oziroma
letna vrednost aktive pa ne presega 10 milijonov eurov,
-      
»mikro podjetje« je podjetje, ki ima manj kot
10 zaposlenih in katerega letni prihodek ne presega 2 milijonov eurov, oziroma
letna vrednost aktive pa ne presega 2 milijonov eurov.
II. PROGRAM UKREPOV ZA SPODBUJANJE PODJETNIŠTVA IN
KONKURENČNOSTI
4. člen
(industrijska politika)
(1) Temeljni dokument načrtovanja v
podjetništvu in pri inovativnosti na državni ravni je strategija, ki
opredeljuje industrijsko politiko Republike Slovenije. Strategijo sprejme Vlada
Republike Slovenije na predlog ministrice oziroma ministra, pristojnega za
gospodarstvo (v nadaljnjem besedilu: minister, pristojen za gospodarstvo). 
(2) Strategija je skladna s strateškimi
razvojnimi dokumenti Republike Slovenije. 
(3) Industrijska politika postavlja
usmeritve, ki vsebujejo ukrepe za povečanje konkurenčnosti poslovnega okolja,
krepitev podjetništva in inovacijske sposobnosti gospodarstva, učinkovit
odgovor na družbene izzive ter aktivnosti za trajnostni razvoj industrije.
5. člen
(razvojne spodbude za podjetništvo in
inovativnost)
(1) Razvojne spodbude so spodbude,
namenjene spodbujanju podjetništva in inovativnosti, ki prispevajo k
uresničevanju temeljnih ciljev tega zakona. Razvojne spodbude so povratna ali
nepovratna sredstva za: 
-      
regionalne spodbude, 
-      
mikro podjetja, mala in srednje velika podjetja
(MSP), 
-      
rizični kapital, 
-      
raziskave, razvoj in inovacije, 
-      
usposabljanje, 
-      
spodbude po pravilu "de minimis" in 
-      
druge neposredne in posredne spodbude. 
(2) Kadar za razvojne spodbude kandidirajo
podjetja, morajo ta na dan oddaje vloge izpolnjevati zlasti naslednje pogoje: 
-      
da ima podjetje sedež ali naslov v Republiki
Sloveniji, 
-      
da podjetje ni podjetje v težavah skladno s
Smernicami skupnosti o državni pomoči za reševanje in prestrukturiranje
podjetij v težavah, 
-      
da podjetje nima neporavnanih obveznosti do
Republike Slovenije iz davkov in prispevkov. 
(3) Osnovna merila za dodeljevanje
razvojnih spodbud podjetjem so: 
-      
prispevek k doseganju ciljev, opredeljenih v
industrijski politiki, 
-      
kakovost projekta, 
-      
finančna konstrukcija projekta in 
-      
usposobljenost za izvedbo projekta. 
(4) Zahteve in
merila za dodelitev spodbud za podjetništvo in inovativnost določi minister,
pristojen za gospodarstvo, s programom ukrepov in skladno s strategijo iz
prejšnjega člena. 
6. člen
(zagotavljanje sredstev)
(1) Sredstva za izvajanje programa
ukrepov se zagotavljajo v državnem proračunu ter iz drugih domačih in tujih
virov.
(2) Ministrstvo, pristojno za
gospodarstvo, pripravi v skladu s programom ukrepov sheme za dodeljevanje
državnih pomoči.
III. PODJETNIŠKO OKOLJE
7. člen
(nosilci nalog podjetniškega okolja)
(1) Naloge za spodbujanje podjetništva in
zagotavljanje učinkovitega podjetniškega okolja izvajata ministrstvo, pristojno
za gospodarstvo, in javna agencija za področje investicij, podjetništva in
internacionalizacije (v nadaljnjem besedilu: javna agencija).
(2) Javna agencija opravlja naslednje
naloge:
-      
oblikuje, razvija in izvaja ukrepe za
spodbujanje podjetništva in zagotovitev učinkovitega podpornega okolja za
podjetništvo v skladu z usmeritvami in politiko ministrstva, pristojnega za
gospodarstvo,
-      
izvaja ukrepe za promocijo podjetništva,
podjetniškega okolja in ustvarja pozitivno klimo za razvoj podjetništva,
-      
izvaja ukrepe na področju izobraževanja in
usposabljanja za podjetništvo,
-      
vključuje se v programe Evropske unije in druge
mednarodne povezave na področju pospeševanja podjetništva in konkurenčnosti za
prenos znanja in dobrih praks,
-      
odloča o izboru projektov in dodeljuje finančne
spodbude za izvedbo projektov s področja podpornih storitev ter sklepa pogodbe
o financiranju z izbranimi prijavitelji.
(3) Posamezne ukrepe v okviru nalog iz
prvega odstavka tega člena lahko izvajajo tudi druga ministrstva, če skladno s
106.f členom Zakona o javnih financah (Uradni list RS, št. 11/11 – uradno
prečiščeno besedilo, 14/13 – popr., 101/13, 55/15 – ZFisP in 96/15 – ZIPRS1617;
v nadaljnjem besedilu: Zakon o javnih financah) s programom ukrepov določijo
zahteve in merila za dodelitev spodbud za podjetništvo in inovativnost.
(4) Podjetniško podporno okolje sestavljajo
tudi reprezentativne gospodarske zbornice in Obrtno-podjetniška zbornica
Slovenije ter njihova mreža regionalnih oziroma območnih zbornic (v nadaljnjem
besedilu: reprezentativne zbornice). Reprezentativnim zbornicam se podeli javno
pooblastilo za izvajanje naslednjih nalog:
-      
evidentiranje administrativnih ovir pri
nastajanju in delovanju podjetij ter priprava predlogov za njihovo odpravo,
-      
preverjanje ustreznosti pripravljenih presoj
učinkov predpisov na gospodarstvo.
8. člen
(črtan)
9. člen
(črtan)
10. člen
(izbor projektov s področja zagotavljanja
podpornih storitev za podjetniško okolje)
(1) Projekti s področja podpornih storitev
združujejo različne aktivnosti prijaviteljev za zagotavljanje učinkovitega podpornega
okolja za podjetništvo.
(2) Javna agencija v skladu s programom
ukrepov iz četrtega odstavka 5. člena tega zakona dodeljuje finančne
spodbude projektom s področja podpornih storitev za podjetniško okolje, ki jih
izbere po postopku iz VI. poglavja tega zakona, največ za vsakokratno
programsko obdobje Evropske unije.
(3) Prijavitelj, ki vloži vlogo za
pridobitev sredstev za financiranje, je lahko pravna oseba javnega ali
zasebnega prava in mora izpolnjevati zlasti naslednje pogoje:
-      
da je primerljive aktivnosti, kot so
opredeljene v projektu, s katerim se prijavlja na javni razpis, izvajal najmanj
dve leti pred oddajo vloge,
-      
da opravlja dejavnost na geografskem območju,
za katero se prijavlja na javni razpis.
(4) Javna agencija spremlja in nadzoruje
izvajanje projektov in namensko porabo sredstev na način in po postopku, kot
sta določena v pogodbi o izvajanju in financiranju projekta.
IV. INOVATIVNO OKOLJE
11. člen
(nosilci nalog inovativnega okolja)
(1) Naloge za spodbujanje inovativnosti izvajajo
ministrstvo, pristojno za inovacije, ministrstvo, pristojno za gospodarstvo, in
javna agencija, pristojna za inovacije. Naloge za zagotavljanje učinkovitega
inovativnega okolja izvajata ministrstvo, pristojno za gospodarstvo, in javna
agencija.
(2) Javna agencija opravlja naslednje
naloge:
-      
oblikuje, razvija in izvaja ukrepe za
zagotovitev učinkovitega podpornega okolja za spodbujanje inovativnosti v
skladu z usmeritvami in politiko ministrstva, pristojnega za gospodarstvo;
-      
izvaja ukrepe za promocijo inovativnega okolja
in ustvarja pozitivno klimo za razvoj inovativnosti;
-      
odloča o izboru projektov in dodeljuje finančne
spodbude za izvedbo projektov s področja podpornih storitev ter sklepa pogodbe
o financiranju z izbranimi prijavitelji.
(3) Posamezne ukrepe
v okviru nalog iz prvega odstavka tega člena lahko izvajajo tudi druga
ministrstva, javne agencije ali javni sklad za spodbujanje podjetništva, če
skladno s 106.f členom Zakona o javnih financah (Uradni list RS, št. 11/11
– uradno prečiščeno besedilo, 14/13 – popr., 101/13, 55/15 – ZFisP, 96/15 –
ZIPRS1617, 13/18, 195/20 – odl. US in 18/23 – ZDU-1O) s programom ukrepov
določijo zahteve in merila za dodelitev spodbud za podjetništvo in
inovativnost, pri čemer se za javni sklad za spodbujanje podjetništva uporablja
program ukrepov iz četrtega odstavka 5. člena tega zakona.
(4) Inovativno podporno okolje sestavljajo
tudi reprezentativne zbornice.
12. člen
(črtan)
13. člen
(črtan)
14. člen
(izbor projektov s področja zagotavljanja
podpornih storitev inovativnega okolja)
(1) Projekti s področja podpornih storitev
združujejo različne aktivnosti prijaviteljev za zagotavljanje učinkovitega inovativnega
podpornega okolja.
(2) Javna agencija v skladu s programom
ukrepov iz četrtega odstavka 5. člena tega zakona dodeljuje finančne
spodbude projektom s področja podpornih storitev inovativnega okolja, ki jih
izbere po postopku iz VI. poglavja tega zakona, največ za vsakokratno programsko
obdobje Evropske unije.
(3) Prijavitelj, ki vloži vlogo za
pridobitev sredstev za financiranje, je lahko pravna oseba javnega ali
zasebnega prava in mora izpolnjevati zlasti pogoj, da je primerljive
aktivnosti, kot so opredeljene v projektu, s katerim se prijavlja na javni
razpis, izvajal najmanj dve leti pred oddajo vloge.
(4) Javna agencija izvaja nadzor nad
izvajanjem projektov in namensko porabo sredstev na način in po postopku, kot
sta določena v pogodbi o izvajanju in financiranju projekta.
V. FINANČNO OKOLJE
15. člen
(izvajanje nalog in programov finančnega
okolja)
(1) Naloge in programe za oblikovanje
in razvoj finančnega okolja na državni ravni izvaja javni sklad za spodbujanje podjetništva v skladu z določbami tega zakona in ustanovitvenega
akta.
(2) Naloge iz prejšnjega odstavka
lahko izvajajo tudi druge osebe javnega in zasebnega prava. Izvajalci se
določijo v programu ukrepov in v načrtih razvojnih programov proračunov
pokrajin.
16. člen
(področje delovanja javnega sklada za spodbujanje podjetništva)
(1) Javni
sklad za spodbujanje podjetništva razvija in izvaja
storitve ter finančne spodbude v skladu s sprejetim programom ukrepov in
drugimi razvojnimi dokumenti na naslednjih področjih:
-      
zagotavljanje storitev in začetnega kapitala za
hitrejše nastajanje in zagon novih podjetij z neposrednimi spodbudami za
začetno financiranje podjetniških projektov v fazi nastajanja in zagona
podjetij,
-      
zagotavljanje ugodnejših virov financiranja za
razvojne naložbe podjetij s subvencijami, ugodnimi finančnimi viri in
garancijami,
-      
spodbujanje zasebnih vlaganj in financiranja
podjetniških projektov v vseh fazah razvoja z lastniškim kapitalom, z
zagotavljanjem ugodnih kreditnih virov in garancij za investitorje.
(2) Javni
sklad za spodbujanje podjetništva izvaja ukrepe v
obliki storitev, neposrednih finančnih spodbud in posrednih finančnih spodbud prek
poslovnih bank, družb tveganega kapitala in drugih finančnih institucij,
subjektov inovativnega okolja ter drugih pravnih oseb javnega in zasebnega
prava ali v sodelovanju z njimi.
(3) Pri zagotavljanju začetnega
kapitala in spodbujanju zasebnih vlaganj z lastniškim kapitalom iz prvega
odstavka tega člena lahko javni sklad za spodbujanje
podjetništva vlaga kapitalske naložbe v imenu Republike Slovenije ali v svojem
imenu, skladno s predpisi, ki urejajo vlaganje javnih sredstev.
17. člen
(instrumenti javnega sklada za spodbujanje podjetništva)
(1) Instrumenti javnega sklada za spodbujanje podjetništva so:
-      
ugodni posredni in neposredni krediti
podjetjem,
-      
garancije podjetjem,
-      
subvencije obrestnih mer, stroškov kreditiranja
in stroškov garancij,
-      
subvencije fizičnim osebam za ustanovitev in
zagon podjetij,
-      
subvencije za razvojne projekte podjetij,
-      
vlaganja v razvoj poslovne infrastrukture za
pospeševanje naložb,
-      
kapitalske naložbe in naložbe v enote ali
deleže kolektivnih naložbenih podjemov,
-      
finančni zakup (lizing), kot ga opredeljuje
zakon, ki ureja bančništvo, ter financiranje stroškov in izdajanje garancij za
finančni zakup (lizing),
-      
oblike financiranja, kjer je mogoče spremeniti
obliko financiranja v časovno opredeljenem okviru iz kreditne in garancijske pogodbe
v lastniški delež v podjetju, v zvezi z instrumenti iz prejšnjih alinej
(»mezzanin« oblike financiranja).
(2) Skupen obseg izdanih in nezapadlih
garancij javnega sklada za spodbujanje podjetništva ne sme preseči petkratnika
vrednosti kapitala in drugih dolgoročnih virov javnega sklada.
18. člen
(viri sredstev javnega sklada za spodbujanje podjetništva)
(1) Sredstva za opravljanje dejavnosti
javnega sklada za spodbujanje podjetništva so:
-      
sredstva in stvarno premoženje države, ki jih
zagotavlja in prenaša ustanovitelj na javni sklad za spodbujanje podjetništva kot namensko premoženje javnega sklada za spodbujanje podjetništva,
-      
sredstva proračuna, ki jih ustanovitelj prenese
na javni sklad za spodbujanje podjetništva za
izvajanje sprejetih ukrepov,
-      
mednarodni viri in prispevki pravnih in
fizičnih oseb.
(2) Namensko premoženje javnega sklada za spodbujanje podjetništva se uporablja v skladu z določili zakona, ki ureja
delovanje javnih skladov.
(3) Sredstva proračuna pridobiva javni
sklad za spodbujanje podjetništva za razvoj storitev
in izvajanje instrumentov iz prejšnjega člena zakona na podlagi pogodb, ki jih
sklene s posameznimi ministrstvi in drugimi institucijami, in ki določajo način
izvajanja ukrepov. Sredstva se uporabljajo za dodeljevanje neposrednih
subvencij države za podjetniške projekte, razvojne naložbe podjetij in za
oblikovanje rezervacij za kritje rizikov iz naslova izdanih garancij, kreditov,
finančnih zakupov in kapitalskih naložb.
(4) Sredstva proračuna, ki jih je skladno s
106.f členom Zakona o javnih financah javni sklad za spodbujanje podjetništva
prejel za izvajanje finančnega inženiringa, sme ta javni sklad znova uporabiti
le za enake namene in če predhodno pridobi soglasje ministrstva, pristojnega za
gospodarstvo.
(5) Ne glede na četrti in peti odstavek
2. člena Zakona o javnih financah se v proračunu ne izkazujejo posamezni
poslovni dogodki instrumentov javnega sklada za spodbujanje podjetništva, ki
jih ta javni sklad izvaja na podlagi prejšnjega člena. V proračunu se izkazujejo
samo plačila temu javnemu skladu na podlagi pogodbe, sklenjene med Republiko
Slovenijo in tem javnim skladom, ter zagotavljanje denarnih sredstev za
izvajanje instrumentov tega javnega sklada, ki spadajo med povratna sredstva.
19. člen
(poslovanje javnega sklada za spodbujanje podjetništva)
(1) Obseg,
namen in način usmerjanja finančnih spodbud se določijo v poslovnem načrtu
javnega sklada za spodbujanje podjetništva, ki ga ta javni sklad pripravi na
podlagi sprejetih usmeritev iz programa ukrepov.
(2) Podrobnejši pogoji, kriteriji in
merila za izvajanje instrumentov javnega sklada za spodbujanje podjetništva se v skladu z
zakonom, ki ureja delovanje javnih skladov, in s pravili za dodeljevanje
državnih pomoči določijo v splošnih pogojih za poslovanje javnega sklada.
VI. POSTOPKI DODELITVE SREDSTEV ZA IZVAJANJE RAZVOJNIH NALOG
IN PROGRAMOV PODJETNIŠKEGA, INOVATIVNEGA IN FINAČNEGA OKOLJA
20. člen
(pogoji za začetek postopka)
(1) Proračunska
sredstva države in sredstva iz namenskega premoženja javnega sklada za spodbujanje
podjetništva za izvajanje nalog iz 7., 11. in 16. člena tega zakona se
dodeljujejo na podlagi javnih razpisov in javnih pozivov. Javne razpise in
javne pozive izvajajo ministrstvo, pristojno za gospodarstvo, in druga
ministrstva, javna agencija ter javni sklad za spodbujanje podjetništva (v
nadaljnjem besedilu: izvajalec razpisa).
(2) Izvajalec razpisa lahko začne
postopek za dodelitev sredstev, če:
1.    
imajo za dodelitev sredstev potrjen program
dela in
2.    
so izpolnjeni drugi pogoji za prevzemanje obveznosti
iz pogodb, sklenjenih med posameznim ministrstvom in izvajalcem razpisov.
21. člen
(komisija za dodelitev sredstev)
(1) Postopek javnega razpisa za
dodelitev sredstev vodi komisija, ki jo s pisno odločbo imenuje odgovorna oseba
izvajalca razpisa ali od njega pooblaščena oseba.
(2) Komisijo sestavljajo predsednik
ali predsednica (v nadaljnjem besedilu: predsednik) in najmanj dva člana
ali članici (v nadaljnjem besedilu: član). Pri javnih razpisih, kjer je
pričakovati večje število vlog, je mogoče imenovati še dodatne člane za pomoč
pri opravljanju administrativnih del.
(3) Predsednik in člani komisije ne
smejo biti z vlagatelji ali vlagateljicami (v nadaljnjem besedilu: vlagatelji),
ki kandidirajo za dodelitev sredstev, interesno povezani v smislu poslovne
povezanosti, sorodstvenega razmerja (v ravni vrsti ali v stranski vrsti do
vštetega četrtega kolena), v zakonski zvezi, v dalj časa trajajoči življenjski
skupnosti moškega in ženske, ki nista sklenila zakonske zveze, v svaštvu do
vštetega drugega kolena ali v registrirani istospolni partnerski skupnosti po
zakonu, ki ureja registracijo istospolne partnerske skupnosti, tudi če so te
zveze, razmerja oziroma skupnosti že prenehale.
(4) Ne glede na določbo prejšnjega
odstavka interesna povezanost ne more biti izločitveni razlog v primeru, če
komisije ni mogoče sestaviti drugače zaradi omejenega števila strokovnjakov na
določenem področju.
22. člen
(javni razpis)
(1) Javni razpis za dodelitev sredstev
mora biti objavljen v Uradnem listu Republike Slovenije in na državnem portalu
Republike Slovenije. Objava javnega razpisa mora vsebovati zlasti:
1.    
naziv in sedež izvajalca razpisa,
2.    
pravno podlago za izvedbo javnega razpisa,
3.    
predmet javnega razpisa,
4.    
navedbo osnovnih pogojev za kandidiranje na
javnem razpisu in meril, s pomočjo katerih se med tistimi, ki izpolnjujejo
pogoje, izberejo prejemniki ali prejemnice (v nadaljnjem besedilu: prejemniki),
5.    
okvirno višino sredstev, ki so na razpolago za
predmet javnega razpisa,
6.    
določitev obdobja, v katerem morajo biti
porabljena dodeljena sredstva, oziroma rokov, če je predvideno zaporedno
dodeljevanje sredstev,
7.    
rok, do katerega morajo biti predložene vloge
za dodelitev sredstev,
8.    
datum odpiranja vlog za dodelitev sredstev
oziroma datumi odpiranja vlog, če je v javnem razpisu predvideno njihovo
zaporedno odpiranje,
9.    
rok, v katerem bodo vlagatelji obveščeni o
izidu javnega razpisa,
10. 
kraj, čas ter osebo, pri kateri lahko
vlagatelji dvignejo razpisno dokumentacijo oziroma elektronski naslov, na
katerega lahko zaprosijo zanjo.
(2) Izvajalec razpisa lahko v javnem
razpisu poleg podatkov iz prejšnjega odstavka objavi tudi druge podatke, če so
potrebni glede na vrsto predmeta javnega razpisa.
23. člen
(razpisna dokumentacija)
(1) Izvajalec razpisa mora
zainteresiranim omogočiti vpogled v razpisno dokumentacijo in jim jo na zahtevo
predati.
(2) V razpisni dokumentaciji morajo
biti navedeni vsi potrebni podatki, ki omogočajo izdelavo popolne vloge za
dodelitev sredstev.
(3) Izvajalec razpisa mora v
dokumentaciji navesti vse pogoje, ki jih mora vlagatelj izpolnjevati, da se
uvrsti v izbor za dodelitev sredstev, oziroma, ki jih mora izpolnjevati vloga,
da se šteje kot formalno popolna. Obvezni sestavni deli razpisne dokumentacije so:
1.    
navodila za pripravo vloge,
2.    
besedilo javnega razpisa,
3.    
merila za ocenjevanje projektov,
4.    
prijavni list,
5.    
vzorci pogodb ali sklepov o odobritvi državne
pomoči,
6.    
navedba potrebnih dokumentov, ki jih mora
vlagatelj predložiti izvajalcu razpisa kot dokazilo, da izpolnjuje pogoje za
kandidiranje na razpisana sredstva in da je upravičen do sredstev. Izvajalec
razpisa mora označiti tiste potrebne dokumente iz razpisa, za katere je dovolj,
da vlagatelj poda izjavo s katero privoli, da omenjene dokumente iz uradnih evidenc
izvajalec razpisa pridobi po uradni dolžnosti.
(4) Pri pripravi razpisne
dokumentacije mora izvajalec razpisa upoštevati določila predpisov, ki urejajo
splošni upravni postopek, in od vlagatelja ne sme zahtevati, da prilaga
dokumente, ki obstajajo v javnih evidencah. Razpisna dokumentacija mora
vsebovati natančni podatek o tem, katero dokumentacijo bo iz uradnih evidenc
pridobil izvajalec razpisa sam po uradni dolžnosti. V tem primeru je dovolj, da
vlagatelj priloži na razpis le pisno izjavo, iz katere je razvidno, da
izpolnjuje posamezne pogoje v skladu s tretjim odstavkom tega člena in po
potrebi tudi izjavo o privolitvi vpogleda v podatke oziroma evidence zaupne
narave.
24. člen
(vloga)
(1) Vloga za dodelitev sredstev mora
biti dostavljena do roka, ki je določen v objavi javnega razpisa. Rok za
predložitev vlog mora biti dovolj dolg, da lahko vlagatelj pripravi kakovostno
vlogo v skladu z zahtevanimi pogoji v razpisni dokumentaciji.
(2) Predložena vloga mora biti v
zaprtem ovitku, ovitek pa mora biti označen z »Ne odpiraj – vloga« in navedbo
javnega razpisa, na katerega se nanaša.
(3) Nepravilno označena vloga se
neodprta vrne pošiljatelju ali pošiljateljici (v nadaljnjem besedilu:
pošiljatelju). Če na vlogi ni pošiljateljevega naslova, se vloga odpre in se mu
po ugotovitvi naslova vrne.
25. člen
(odpiranje vlog)
(1) Odpiranje prejetih vlog za
dodelitev sredstev vodi komisija in se izvede v roku, ki je predviden v javnem
razpisu, ali v predvidenih rokih, če gre za zaporedno odpiranje vlog, pri čemer
lahko od izteka roka za dostavo vlog do odpiranja poteče največ osem dni.
(2) Odpiranje prejetih vlog ni javno.
(3) Odpirajo se samo v roku
dostavljene, pravilno izpolnjene in označene kuverte, ki vsebujejo vloge, in
sicer v vrstnem redu, v katerem so bile predložene.
26. člen
(zapisnik o odpiranju vlog)
(1) O odpiranju vlog mora komisija
sproti voditi zapisnik, ki vsebuje predvsem:
1.    
naslov, prostor in čas odpiranja dospelih vlog,
2.    
predmet javnega razpisa,
3.    
imena navzočih predstavnikov komisije,
4.    
imena oziroma naziv vlagateljev po vrstnem redu
odpiranja vlog,
5.    
ugotovitve o popolnosti vlog,
6.    
navedbo tistih vlagateljev, ki niso dostavili
popolne vloge.
(2) Na odpiranju ugotavlja komisija
popolnost vlog glede na to, ali so bili predloženi vsi zahtevani dokumenti
(formalna popolnost). Zapisnik podpišejo predsednik in člani komisije.
27. člen
(poziv k dopolnitvi vlog)
(1) Komisija v roku 8 dni od odpiranja
vlog pisno pozove tiste vlagatelje, katerih vloge niso bile popolne, da jih
dopolnijo. Rok za dopolnitev ne sme biti daljši od 15 dni.
(2) Nepopolne vloge, ki jih vlagatelji
v roku iz prejšnjega odstavka ne dopolnijo, se zavržejo.
28. člen
(ocenjevanje)
(1) Komisija opravi strokovni pregled
popolnih vlog ter jih oceni na podlagi pogojev in meril, ki so bili navedeni v
javnem razpisu oziroma razpisni dokumentaciji. Komisija mora o opravljanju
strokovnega pregleda popolnih vlog in o njihovem ocenjevanju voditi zapisnik.
(2) Na podlagi ocene vlog komisija
pripravi predlog prejemnikov sredstev, ki ga podpišejo predsednik in člani
komisije.
(3) Predlog prejemnikov sredstev se
predloži odgovorni osebi izvajalca razpisa ali osebi, ki je od njega
pooblaščena za sprejetje odločitve o dodelitvi sredstev.
29. člen
(sklep o izboru)
(1) Na podlagi ocen projektov ter
popolnih in vsebinsko ustreznih vlog sprejme odgovorna oseba izvajalca razpisa
ali od njega pooblaščena oseba seznam prejemnikov sredstev.
(2) Odgovorna oseba izvajalca razpisa
ali oseba, ki jo je ta pooblastila za sprejetje odločitve o dodelitvi sredstev,
na podlagi seznama iz prejšnjega odstavka izda posamezne sklepe o izboru
prejemnikov sredstev.
30. člen
(obvestilo neizbranim vlagateljem)
Izvajalec razpisa je dolžan v roku, ki je
bil naveden v objavi javnega razpisa, obvestiti vse vlagatelje, ki niso bili
izbrani, o odločitvi glede dodelitve sredstev.
31. člen
(poziv k podpisu pogodbe)
(1) Izvajalec razpisa mora prejemniku
sredstev posredovati sklep o izboru in ga hkrati pozvati k podpisu pogodbe. Rok
za podpis pogodbe znaša najmanj 8 dni od dneva prejema sklepa o izbiri.
(2) Če se prejemnik na poziv v roku iz
prejšnjega odstavka ne odzove, se šteje, da je umaknil vlogo za pridobitev
sredstev.
32. člen
(vsebina pogodbe)
Za dodelitev sredstev se sklene pogodba med
izvajalcem razpisa in prejemnikom. Obvezne sestavine pogodbe so zlasti:
1.    
naziv in naslov izvajalca razpisa in prejemnika
sredstev,
2.    
namen, za katerega so sredstva dodeljena,
3.    
višina dodeljenih sredstev,
4.    
terminski plan porabe sredstev,
5.    
način nadzora nad namensko porabo sredstev,
6.    
navedba pravic in obveznosti pogodbenih strank,
7.    
navedba kršitev pogodbe, zaradi katerih je
mogoče pogodbo razvezati,
8.    
drugo, kar sledi iz notranjih predpisov in
usmeritev izvajalca razpisa glede vsebine pogodb.
33. člen
(hranjenje dokumentacije)
Izvajalec razpisa mora hraniti
dokumentacijo o postopku dodelitve sredstev v skladu s pravili o hranjenju
dokumentarnega gradiva.
34. člen
(pritožba)
Zoper sklep oziroma obvestilo izvajalca
razpisa iz 29. in 30. člena tega zakona ni pritožbe.
34.a člen
(javni poziv)
(1) Izvajalec razpisa lahko za dodelitev sredstev
izvede javni poziv, kadar gre za dodeljevanje spodbud, manjših od 10.000,00
eurov, oziroma v primeru izvedbe instrumentov iz 17. člena tega zakona,
kadar je ekvivalent vrednosti nepovratnih sredstev manjši od 10.000,00 eurov.
Sredstva se dodelijo upravičencem, ki izpolnjujejo pogoje, določene v javnem
pozivu, in sicer po vrstnem redu prispetja popolnih vlog, do porabe sredstev.
(2) Izvajalec razpisa z javnim pozivom
določi zlasti upravičence, skupni obseg sredstev, pogoje za njihovo dodelitev,
maksimalno višino sredstev na posameznega upravičenca in rok za vložitev vlog.
(3) Sprememba vloge je dopustna do
odločitve o dodelitvi sredstev, pri tem pa se glede vrstnega reda popolnih vlog
šteje, da je bila spremenjena vloga znova vložena.
(4) Postopek javnega poziva za dodelitev
sredstev vodi pooblaščena oseba, ki jo imenuje izvajalec razpisa.
(5) Za javni poziv se smiselno uporabljajo
določbe glede postopka javnega razpisa, in sicer 21., 24., 25., 28., 30., 32.,
33. in 34. člena tega zakona.

Zakon o podpornem okolju za podjetništvo –
ZPOP-1 (Uradni list RS, št. 102/07)
vsebuje naslednje prehodne in končne določbe:
»VII. PREHODNE IN KONČNE DOLOČBE
35. člen
(obstoječi
javni razpisi in vloge)
Javni razpisi, ki so na dan uveljavitve
tega zakona v teku in obravnava vlog za dodelitev sredstev, ki so bile vložene
pred uveljavitvijo tega zakona, se nadaljujejo in končajo po predpisih, ki so
veljali pred uveljavitvijo tega zakona.
36. člen
(rok za izdajo
predpisov)
Minister izda pravilnik iz tretjega
odstavka 11. člena tega zakona najpozneje v šestih mesecih od uveljavitve tega
zakona.
37. člen
(program
ukrepov)
Kot program ukrepov iz prvega odstavka 4.
člena tega zakona se za obdobje 2007–2013 šteje Program ukrepov za spodbujanje
podjetništva in konkurenčnosti za obdobje 2007–2013, ki ga je vlada sprejela na
seji 6. julija 2006.
38. člen
(prenehanje
veljavnosti predpisov)
(1) Z dnem uveljavitve tega zakona
preneha veljati Zakon o podpornem okolju za podjetništvo (Uradni list RS, št.
40/04 in 115/06).
(2) Z dnem uveljavitve tega zakona
prenehata veljati:
-      
Uredba o pogojih, merilih in kriterijih za
dodeljevanje sredstev za izvajanje programa ukrepov za spodbujanje podjetništva
(Uradni list RS, št. 62/05) in
-      
Pravilnik o načinu vodenja in vsebini evidence
subjektov inovativnega okolja (Uradni list RS, št. 119/05).
39. člen
(rok za
uveljavitev)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
podpornem okolju za podjetništvo – ZPOP-1A (Uradni list RS, št. 57/12)
vsebuje naslednje prehodne in končno določbo:
»PREHODNE IN KONČNA DOLOČBA
5. člen
(1) Z dnem uveljavitve tega zakona
prenehajo veljati določbe 15., 16., 18. in 19. člena Zakona o raziskovalni in
razvojni dejavnosti (Uradni list RS, št. 22/06 – uradno prečiščeno besedilo,
61/06 – ZDru-1, 112/07 in 9/11; v nadaljnjem besedilu: ZRRD) v delu, ki se
nanašajo na agencijo na področju tehnološkega razvoja, uporabljajo pa se do
začetka delovanja javne agencije za področje turizma, tujih investicij,
tehnološkega razvoja, podjetništva in internacionalizacije. 
(2) Z dnem uveljavitve tega zakona preneha
veljati 21. člen ZRRD, uporablja pa se do začetka delovanja javne agencije za
področje turizma, tujih investicij, tehnološkega razvoja, podjetništva ter
internacionalizacije.
6. člen
(1) Javni sklad Republike Slovenije za
podjetništvo, ki je bil ustanovljen z Ustanovitvenim aktom Javnega sklada
Republike Slovenije za podjetništvo (Uradni list RS, št. 112/04), se pripoji k
Javnemu skladu Republike Slovenije za regionalni razvoj in razvoj podeželja. 
(2) Javni sklad Republike Slovenije za
podjetništvo do vpisa pripojitve v sodni register nadaljuje z delom na podlagi
Zakona o podpornem okolju za podjetništvo (Uradni list RS, št. 102/07). 
(3) Članom nadzornega sveta in direktorju
Javnega sklada Republike Slovenije za podjetništvo preneha mandat z dnem vpisa
pripojitve v sodni register. 
(4) Javni sklad za spodbujanje
podjetništva, skladnega regionalnega razvoja in razvoja podeželja z dnem vpisa
pripojitve v sodni register prevzame od Javnega sklada Republike Slovenije za
podjetništvo vse zaposlene javne uslužbence, premoženje, sredstva, opremo,
pravice in obveznosti, nedokončane zadeve, dokumentacijo in arhivsko gradivo in
se v pravnem prometu šteje kot njegov univerzalni pravni naslednik.
7. člen
(1) Javna agencija za podjetništvo in tuje
investicije, ki je bila ustanovljena s Sklepom o preoblikovanju Pospeševalnega
centra za malo gospodarstvo v Javno agencijo Republike Slovenije za
podjetništvo in tuje investicije (Uradni list RS, št. 73/05), se z Javno
agencije za tehnološki razvoj Republike Slovenije in Slovensko turistično
organizacijo spoji v javno agencijo za področje turizma, tujih investicij,
tehnološkega razvoja, podjetništva in internacionalizacije. 
(2) Javna agencija za podjetništvo in tuje
investicije nadaljuje z delom na podlagi Zakona o podpornem okolju za
podjetništvo (Uradni list RS, št. 102/07) in predpisov ter aktov, izdanih na
njegovi podlagi, do vpisa spojitve v sodni register, nato se brez likvidacije
izbriše iz sodnega registra. 
(3) Direktorju in članom sveta Javne
agencije za podjetništvo in tuje investicije prenehajo mandati z dnem vpisa
spojitve v sodni register. 
(4) Do imenovanja direktorja javne agencije
za področje turizma, tujih investicij, tehnološkega razvoja, podjetništva in
internacionalizacije opravlja funkcijo direktorja javne agencije vršilec
dolžnosti direktorja, ki ga imenuje Vlada Republike Slovenije brez javnega
natečaja. Pogodbo o zaposlitvi vršilec dolžnosti direktorja javne agencije
sklene z Vlado Republike Slovenije. 
(5) Javna agencija za področje turizma,
tujih investicij, tehnološkega razvoja, podjetništva in internacionalizacije z
dnem vpisa spojitve v sodni register prevzame od Javne agencije za podjetništvo
in tuje investicije vse zaposlene javne uslužbence, premoženje, sredstva,
opremo, pravice in obveznosti, nedokončane zadeve, dokumentacijo ter arhivsko
gradivo in se v pravnem prometu šteje kot njen univerzalni pravni naslednik.
8. člen
(1) Javna agencija za tehnološki razvoj
Republike Slovenije, ki je bila ustanovljena na podlagi Sklepa o ustanovitvi
Javne agencije za tehnološki razvoj Republike Slovenije (Uradni list RS, št.
12/04 in 75/06) se z Javno agencijo za podjetništvo in tuje investicije in
Slovensko turistično organizacijo spoji v javno agencijo za področje turizma,
tujih investicij, tehnološkega razvoja, podjetništva in internacionalizacije. 
(2) Javna agencija za tehnološki razvoj
Republike Slovenije nadaljuje z delom na podlagi ZRRD in predpisov ter aktov,
izdanimi na njegovi podlagi, do vpisa spojitve v sodni register, nato se brez
likvidacije izbriše iz sodnega registra. 
(3) Direktorju in članom sveta Javne
agencije za tehnološki razvoj Republike Slovenije prenehajo mandati z dnem
vpisa spojitve v sodni register. 
(4) Javna agencija za področje turizma,
tujih investicij, tehnološkega razvoja, podjetništva ter internacionalizacije z
dnem vpisa spojitve v sodni register prevzame od Javne agencije za tehnološki
razvoj Republike Slovenije vse zaposlene javne uslužbence, premoženje,
sredstva, opremo, pravice in obveznosti, nedokončane zadeve, dokumentacijo ter
arhivsko gradivo in se v pravnem prometu šteje kot njen univerzalni pravni
naslednik.
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
podpornem okolju za podjetništvo – ZPOP-1B (Uradni list RS, št. 82/13) spreminja
6. člen Zakona o spremembah in dopolnitvah Zakona o podpornem okolju za
podjetništvo – ZPOP-1A (Uradni list RS, št. 57/12)
tako, da se glasi:
»6. člen
(črtan)«;
ter vsebuje naslednji prehodni in končno
določbo:
»PREHODNI IN KONČNA DOLOČBA
4. člen
Uredbo iz 2. člena tega zakona izda Vlada
Republike Slovenije v enem letu od uveljavitve tega zakona.
5. člen
Do izdaje uredbe iz 2. člena tega zakona se
uporablja Program ukrepov za spodbujanje podjetništva in konkurenčnosti za
obdobje 2007–2013, ki ga je vlada sprejela na seji 6. julija 2006, in veljavne
sheme državnih pomoči.
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o podpornem okolju
za podjetništvo – ZPOP-1C (Uradni list RS, št. 17/15) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Vlada Republike Slovenije v roku šestih
mesecev od uveljavitve tega zakona uskladi Sklep o ustanovitvi Javne agencije
Republike Slovenije za spodbujanje podjetništva, inovativnosti, razvoja,
investicij in turizma (Uradni list RS, št. 80/12) s tem zakonom.
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
podpornem okolju za podjetništvo – ZPOP-1D (Uradni list RS, št. 27/17) vsebuje naslednji prehodni in
končno določbo:
»PREHODNI IN KONČNA DOLOČBA
15. člen
(1) Z dnem uveljavitve tega zakona preneha
veljati Pravilnik o vodenju evidence subjektov inovativnega okolja (Uradni list
RS, št. 25/08).
(2) Subjekti, ki so na dan uveljavitve tega
zakona vpisani v evidenci A in v evidenci B subjektov inovativnega okolja,
ostanejo vpisani do datuma izteka vpisa za vsak posamezni subjekt.
16. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spodbujanju investicij – ZSInv (Uradni
list RS, št. 13/18) vsebuje naslednjo končno določbo:
»36. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. julija 2018.«.

Zakon o spremembah in dopolnitvah Zakona o znanstvenoraziskovalni
in inovacijski dejavnosti – ZZrlD-A (Uradni list RS, št. 40/23) vsebuje naslednjo končno določbo:
»22. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.