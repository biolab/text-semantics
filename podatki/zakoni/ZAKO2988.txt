1. TEMELJNE DOLOČBE
1. člen
(Status Banke Slovenije)
(1) Banka Slovenije je centralna banka
Republike Slovenije.
(2) Banka Slovenije je pravna oseba javnega
prava, ki samostojno razpolaga z lastnim premoženjem.
(3) Banka Slovenije je v izključni državni
lasti s finančno in upravljalsko avtonomijo.
2. člen
(Položaj Banke Slovenije)
Banka Slovenije ter člani njenih organov
odločanja so neodvisni in pri opravljanju nalog po tem zakonu niso vezani na
sklepe, stališča in navodila državnih ali katerihkoli organov, niti se ne smejo
nanje obračati po navodila ali usmeritve.
3. člen
(Sedež Banke Slovenije)
(1) Banka Slovenije ima sedež v Ljubljani.
(2) Banka Slovenije posluje pod imenom »Banka Slovenije«.
4. člen
(Cilji Banke
Slovenije)
(1) Temeljni cilj Banke Slovenije je
stabilnost cen.
(2) Če ni v nasprotju z zagotavljanjem
cilja stabilnosti cen, Banka Slovenije podpira splošno ekonomsko politiko v
skladu s cilji določenimi v Pogodbi o ustanovitvi Evropske skupnosti (Uradni
list RS – Mednarodne pogodbe, št. 7/04).
(3) Pri zagotavljanju temeljnega cilja iz
prvega odstavka tega člena in cilja iz drugega odstavka tega člena si Banka
Slovenije prizadeva za finančno stabilnost, upoštevajoč načeli odprtega tržnega
gospodarstva in proste konkurence.
2. KAPITAL IN REZERVE BANKE SLOVENIJE
5. člen
(Osnovni kapital Banke Slovenije)
(1) Banka Slovenije ima osnovni kapital, ki
se oblikuje iz dela splošnih rezerv Banke Slovenije v višini 2 milijard
tolarjev na dan uveljavitve tega zakona.
(2) Osnovni kapital Banke Slovenije se
lahko poveča iz oblikovanih splošnih rezerv v višini, ki jo določi Svet Banke
Slovenije.
6. člen
(Rezerve Banke Slovenije)
(1) Rezerve Banke Slovenije sestavljajo
splošne rezerve in posebne rezerve.
(2) Splošne rezerve so namenjene kritju
splošnih tveganj pri poslovanju Banke Slovenije. Posebne rezerve so namenjene
pokrivanju tečajnih in cenovnih tveganj.
(3) Posebne rezerve se oblikujejo v višini
nerealiziranih prihodkov iz naslova tečajnih in cenovnih sprememb.
(4) Višina splošnih rezerv ni omejena in se
oblikuje iz presežka prihodkov nad odhodki v skladu z delitvijo le-tega iz 50.
člena tega zakona.
3. IZDAJANJE BANKOVCEV IN KOVANCEV
7. člen
(Izdajanje bankovcev)
(1) Banka Slovenije je pooblaščena za
izdajanje bankovcev, ki so neomejeno zakonito plačilno sredstvo v Republiki
Sloveniji ter za določanje apoenov in njihovih glavnih znamenj.
(2) Denarno enoto Republike Slovenije
določa poseben zakon.
(3) Obveznost na podlagi izdanih bankovcev
je za Banko Slovenije trajna.
8. člen
(Izdajanje kovancev)
(1) Republika Slovenija izdaja kovance, ki
so omejeno zakonito plačilno sredstvo in določa apoene ter njihova glavna
znamenja. Banka Slovenije ob soglasju ministrstva, pristojnega za finance
določa zgornjo mejo poravnavanja dolžniško-upniških razmerij s kovanci, ki jo
je upnik dolžan spoštovati.
(2) Strokovne in tehnične naloge v zvezi z
izdajo kovancev opravlja Banka Slovenije na podlagi pogodbe med Banko Slovenije
in ministrstvom, pristojnim za finance.
(3) Izdajanje priložnostnih kovancev je
urejeno s posebnim zakonom.
9. člen
(Oskrbovanje območja Republike Slovenije z
bankovci in kovanci)
(1) Banka Slovenije odloča o dajanju
bankovcev in kovancev v obtok in o njihovem jemanju iz obtoka in organizira
oskrbovanje območja Republike Slovenije z bankovci in kovanci.
(2) Najnižji apoen v prometu, s katerim se
zaokroži končni obračun v gotovinskem in brezgotovinskem plačilnem prometu in v
poslovnih knjigah, določi Banka Slovenije.
(3) Bankovci in kovanci, ki se vzamejo iz
obtoka se zamenjajo v rokih in na način, ki jih določi Banka Slovenije.
(4) Banka Slovenije zamenja bankovce in
kovance, ki so postali neprimerni za promet, in sicer: obrabljene bankovce v
polnem znesku, poškodovane bankovce in kovance pa po pogojih, ki jih sama
določi.
(5) Banka Slovenije lahko s podzakonskimi
predpisi uredi vsa vprašanja povezana z izdajanjem in oskrbovanjem bankovcev
ter oskrbovanjem kovancev.
10. člen
(Pristnost bankovcev in kovancev)
Banka Slovenije ima izključno pravico
dajati strokovno mnenje o pristnosti bankovcev in kovancev, ki se glasijo na
slovenski tolar.
4. NALOGE BANKE SLOVENIJE
4.1. Splošne določbe
11. člen
(Naloge Banke Slovenije v zvezi z
izvajanjem denarne politike)
Pri uresničevanju nalog in pooblastil po
tem in drugih zakonih, Banka Slovenije predvsem:
1.    
oblikuje in uresničuje denarno politiko,
2.    
oblikuje in uresničuje denarni nadzor,
3.    
je odgovorna za splošno likvidnost bančnega sistema,
4.    
sodeluje pri transakcijah na deviznih in finančnih trgih,
5.    
sprejema v depozit sredstva bank in hranilnic,
6.    
odpira račune bankam in hranilnicam,
7.    
ureja plačilne sisteme.
12. člen
(Druge naloge Banke Slovenije)
(1) Poleg nalog iz prejšnjega člena Banka
Slovenije opravlja tudi druge naloge, zlasti:
1.    
ima in upravlja uradne devizne rezerve in drugo svoje premoženje;
2.    
upravlja drugo aktivo, ki ji je zaupana;
3.    
lahko deluje kot plačilni in/ali fiskalni agent države ter kot
predstavnik države v mednarodnih denarnih organizacijah;
4.    
vodi račune za Republiko Slovenijo in državne organe;
5.    
vodi račune za osebe javnega prava;
6.    
vodi račune za domače in tuje banke, vključno z bankami s sedežem v
državah članicah Evropske unije, tuje države, vključno z državami članicami
Evropske unije, tuje centralne banke, vključno s članicami Evropskega sistema
centralnih bank, mednarodne organizacije, institucije Evropske unije, druge
domače in tuje finančne organizacije ter druge udeležence na finančnem trgu in
lahko sprejema v depozit njihova sredstva;
7.    
lahko sprejema v depozit sredstva oseb iz 4. in 5. točke tega odstavka;
8.    
lahko vodi račune nematerializiranih vrednostnih papirjev in opravlja
storitve v zvezi z vrednostnimi papirji za osebe iz 6. točke tega odstavka;
9.    
oblikuje, uveljavlja in nadzoruje sistem pravil za varno in skrbno
poslovanje bank in hranilnic;
10.  zagotavlja
informacijski sistem za nemoteno opravljanje vseh svojih nalog;
11.  opravlja
naloge finančne, denarne, bančne in plačilnobilnačne statistike najmanj v
mejah, potrebnih za delovanje Evropskega sistema centralnih bank, lahko pa
opravlja tudi druge naloge finančne statistike;
12.  lahko
vzpostavi in vodi register bančnih kreditov in drugega finančnega premoženja;
13.  opravlja
plačilni promet za osebe iz 4., 5. in 6. točke tega odstavka;
14.  bankam,
hranilnicam in družbam za izdajanje elektronskega denarja lahko odobrava
posojila ob ustreznem zavarovanju, upoštevajoč 101. in 102. člen Pogodbe o
ustanovitvi Evropske skupnosti in 21. člen Statuta Evropskega sistema
centralnih bank in Evropske centralne banke (Uradni list RS – Mednarodne pogodbe,
št. 7/04, v nadaljnjem besedilu: Statut ESCB in ECB);
15.  izvaja
pregled nad delovanjem plačilnih in poravnalnih sistemov;
16.  lahko
upravlja sistem za poravnavo poslov z vrednostnimi papirji.
(2) Od dneva uvedbe eura kot valute
Republike Slovenije opravlja Banka Slovenije nalogo iz 3. točke prejšnjega
odstavka po odobritvi Evropske centralne banke v skladu s 67.a členom tega
zakona.
13. člen
(Zbiranje in
obdelava podatkov in informacij, vključno s statističnimi podatki in
informacijami)
(1) Banka Slovenije je odgovorna za
evidentiranje, zbiranje, obdelavo in izkazovanje podatkov in informacij,
vključno s statističnimi podatki in informacijami, ki se nanašajo na
uresničevanje njenih nalog po 5. členu Statuta ESCB in ECB, po tem zakonu in
drugih zakonih.
(2) Banka Slovenije lahko od pravnih oseb,
samostojnih podjetnikov posameznikov, posameznikov, ki samostojno opravljajo
dejavnost, podružnic pravnih oseb iz držav članic Evropske unije ali podružnic
tujih pravnih oseb zahteva podatke in informacije, ki jih potrebuje zaradi
obveznosti iz prejšnjega odstavka ali zaradi izvajanja drugih nalog po tem ali
drugem zakonu.
(3) Banka Slovenije predpiše način in obseg
evidentiranja, zbiranja, obdelave, izkazovanja in prenosa podatkov in
informacij, potrebnih za izvajanje nalog po tem in drugih zakonih.
(4) Banka Slovenije in ministrstvo,
pristojno za finance, si morata pošiljati podatke in informacije, pomembne za
delovanje denarnega in finančnega sistema.
(5) Banka Slovenije je podatke in
informacije, ki jih potrebuje za izvajanje nalog po tem ali drugem zakonu,
upravičena dobivati brezplačno.
14. člen
(Plačilni sistemi)
(1) Banka Slovenije v skladu s pooblastilom
iz 11. člena tega zakona usmerja, vodi, podpira in nadzira delovanje plačilnih
sistemov.
(2) Banka Slovenije opravlja nadzor nad
zakonitostjo in pravilnostjo delovanja plačilnih sistemov v Republiki Sloveniji
po tem in drugih zakonih.
14.a člen
(Opredelitev bank in hranilnic)
Pojem banke in hranilnice po tem zakonu
zajema:
1.    
banke in hranilnice s sedežem v Republiki Sloveniji, ki imajo dovoljenje
Banke Slovenije za opravljanje bančnih storitev;
2.    
podružnice tujih bank v Republiki Sloveniji, ki imajo dovoljenje Banke
Slovenije za ustanovitev;
3.    
podružnice bank držav članic Evropske unije v Republiki Sloveniji, ki so
v skladu z zakonom, ki ureja bančništvo, pooblaščene opravljati bančne storitve
na območju Republike Slovenije;
4.    
družbe za izdajanje elektronskega denarja v skladu z Zakonom o plačilnem
prometu (Uradni list RS, št. 105/04 – uradno prečiščeno besedilo in 100/05 –
odločba US).
4.2. Denarna politika in politika deviznega
tečaja
15. člen
(Denarni ukrepi in nadzor)
(1) Banka Slovenije lahko v zvezi z
nalogami iz 11. in 12. člena tega zakona sprejema ukrepe in izvaja nadzor.
(2) Pri izvajanju pooblastil iz prejšnjega odstavka
lahko Banka Slovenije:
1.    
opredeli pogoje in instrumente za uravnavanje kreditne aktivnosti in
likvidnosti bank in hranilnic ter pogoje in instrumente za uravnavanje količine
denarja v obtoku,
2.    
za doseganje ciljev denarne politike in politike deviznega tečaja
sprejema ukrepe v zvezi z obrestnimi merami in deviznim tečajem.
(3) Banka Slovenije določi splošne pogoje
in pravila za operacije, ki jih izvaja na podlagi prejšnjega odstavka tega
člena.
16. člen
(Denarni trg)
(1) Za trgovanje na denarnem trgu po tem
zakonu se šteje trgovanje s finančnimi instrumenti z ročnostjo, krajšo od enega
leta, zlasti:
-    
trgovanje s kratkoročnimi dolžniškimi vrednostnimi papirji,
-    
začasni nakup in začasna prodaja vrednostnih papirjev,
-    
trgovanje z izvedenimi finančnimi instrumenti, katerih cena je odvisna
od obrestnih mer oziroma cen tujih valut.
(2) Banka Slovenije lahko po predhodnem mnenju Agencije za trg vrednostnih papirjev določi pravila trgovanja na
denarnem trgu, v katerih določi zlasti:
-    
finančne instrumente, za katere veljajo pravila,
-    
pravila za trgovanje,
-    
pravila za poravnavo sklenjenih poslov,
-    
pravila za izračun in objavo podatkov o sklenjenih poslih.
17. člen
(Operacije na odprtem trgu)
(1) Zaradi uresničevanja ciljev in
izpolnjevanja nalog denarne politike lahko Banka Slovenije na finančnih trgih
kupuje ali prodaja, promptno ali terminsko, dokončno ali začasno, posoja ali si
izposoja tržne in netržne finančne instrumente, vključno s plemenitimi
kovinami, ter izdaja vrednostne papirje v domači ali v tujih valutah in zanje
vodi register.
(2) Banka Slovenije določi pogoje in
splošna pravila svojih operacij na odprtem trgu.
18. člen
(Kreditni in posojilni posli)
(1) Zaradi uresničevanja ciljev in
izpolnjevanja nalog po tem zakonu lahko Banka Slovenije z bankami in hranilnicami
in drugimi tržnimi udeleženci sklepa kreditne in posojilne posle, ki temeljijo
na ustreznem zavarovanju.
(2) Banka Slovenije določi pogoje kreditne
in posojilne ponudbe, oblike poslov in vrsto premoženja za zavarovanje.
19. člen
(Obvezne rezerve)
(1) Banka Slovenije določa obliko in višino
obveznih rezerv bank in hranilnic in predpiše določen odstotek sredstev, ki jih
morajo banke in hranilnice imeti na računu pri Banki Slovenije.
(2) Banka Slovenije lahko določi različne
odstotke po vrsti, rokih in velikosti depozitov in drugih sredstev bank in
hranilnic, oziroma lahko določi, da se za določene depozite in druga sredstva
ne obračunava obveznih rezerv.
(3) Banka Slovenije obrestuje sredstva
obveznih rezerv in določa nadomestilo za nedosežene in nepravilno uporabljene
obvezne rezerve.
(4) Banka Slovenije določa način in roke za
izračun, izpolnitev in uporabo obveznih rezerv.
20. člen
(Drugi instrumenti denarne politike)
Zaradi uresničevanja ciljev in
izpolnjevanja nalog, ki jih ima po tem zakonu, lahko Banka Slovenije odloči o
uporabi drugih instrumentov denarne politike za katere oceni, da so potrebni.
21. člen
(Politika deviznega tečaja)
Banka Slovenije vodi politiko tečaja domače
valute, ki je skladna z doseganjem temeljnega cilja iz 4. člena tega zakona.
22. člen
(Operacije na deviznih trgih)
(1) Banka Slovenije uresničuje politiko
deviznega tečaja v skladu s cilji in pooblastili za vodenje denarne politike
predvsem pa:
1.    
z nakupi in prodajami, promptnimi in terminskimi, začasnimi in
dokončnimi, deviz ali katerekoli oblike deviznih dobroimetij, vključno z
vrednostnimi papirji v tuji valuti, ter plemenitih kovin,
2.    
z vsemi vrstami bančnih poslov z domačimi in tujimi institucijami
vključno s posojanjem in izposojanjem.
(2) Banka Slovenije lahko pri operacijah iz
prejšnjega odstavka posluje z drugimi centralnimi bankami, tujimi finančnimi
institucijami ter mednarodnimi finančnimi organizacijami.
(3) Banka Slovenije je imetnik in
upravljalec deviznih dobroimetij, ki jih pridobiva v operacijah na deviznih
trgih ali v drugih oblikah bančnih operacij.
22.a člen
(Izvršba na sredstva deviznih rezerv)
Sredstva uradnih deviznih rezerv drugih
držav in centralnih bank, ki so deponirana pri Banki Slovenije, ne morejo biti
predmet sodne ali izvensodne izvršbe.
4.2.a Register finančnega premoženja
22.b člen
(Register finančnega premoženja)
(1) Banka Slovenije lahko vzpostavi in vodi
register bančnih kreditov in drugega finančnega premoženja iz 12. točke prvega
odstavka 12. člena tega zakona (v nadaljevanju: finančno premoženje), ki se uporablja za zavarovanje obveznosti
do Banke Slovenije, Evropske centralne banke in nacionalnih centralnih bank
držav članic Evropskega sistema centralnih bank.
(2) V register iz prvega odstavka tega
člena se vpisujejo podatki o finančnem premoženju ter pravicah Banke Slovenije,
Evropske centralne banke in nacionalnih centralnih bank držav članic Evropskega
sistema centralnih bank iz finančnega zavarovanja.
(3) Banka Slovenije s podzakonskim
predpisom določi pogoje, ki jih mora izpolnjevati finančno premoženje, ki se
vpisuje v register pri Banki Slovenije, postopke in vsebino vpisov v register,
način vodenja, povezovanja, vpogleda in izpisa podatkov iz registra ter tarifo
za upravljanje registra.
22.c člen
(Vpis pravic)
(1) Imetnik
finančnega premoženja lahko kot zavarovanje, ki se vpiše v register, ponudi le
premoženje, za katerega je v dobri veri, da na njem ne obstajajo pravice, ki bi
bile prizadete zaradi prednostne pravice iz 22.f člena tega zakona.
(2) Banka Slovenije vpiše pravico iz
finančnega zavarovanja v register, če je imetnik finančnega premoženja o
vzpostavitvi te pravice obvestil dolžnika iz finančnega premoženja in o tem
predložil ustrezno potrdilo Banki Slovenije. Od trenutka, ko je dolžnik
obveščen o vzpostavitvi pravice iz finančnega zavarovanja, lahko svojo
obveznost veljavno izpolni le imetniku pravice iz finančnega zavarovanja.
(3) Finančno
premoženje, ki se vpiše v register, se označi z enolično identifikacijsko
oznako. S to oznako in podatkom, da je finančno premoženje dano v zavarovanje,
se označi tudi listina, ki dokazuje obstoj finančnega premoženja, če listina
obstaja.
22.d člen
(Uporaba drugih zakonov)
Za finančna zavarovanja iz prvega odstavka
22.b člena tega zakona se uporabljajo določbe zakona, ki ureja finančna
zavarovanja.
22.e člen
(Javnost podatkov)
(1) Podatki o enolični identifikacijski
oznaki in obstoju pravice iz finančnega zavarovanja so javni.
(2) Oseba, ki ji je v zavarovanje ponujeno
premoženje, ki se lahko uporablja tudi za zavarovanje obveznosti do oseb iz prvega
odstavka 22.b člena tega zakona, lahko pri Banki Slovenije poizve, ali je na
tem premoženju vzpostavljena pravica zavarovanja v korist oseb iz prvega
odstavka 22.b člena tega zakona. Ta oseba lahko Banko Slovenije pozneje tudi
obvesti, da je bilo na tem premoženju vzpostavljeno zavarovanje v njeno korist.
(3) Če je finančno
premoženje vpisano v register pri Banki Slovenije, se nihče ne more sklicevati
na to, da ni poznal pravic iz finančnega zavarovanja, ki so vpisane v ta
register.
(4) Drugi podatki o
finančnem premoženju, ki je vpisano v register pri Banki Slovenije se
obravnavajo kot poslovna skrivnost.
22.f člen
(Dobra vera upnika)
Če je upnik pravico iz finančnega
zavarovanja, ki je vpisana v register Banke Slovenije, pridobil v dobri veri
glede neobstoja pravic drugih oseb na finančnem premoženju, ima prednostno
pravico do poplačila iz zavarovanja ne glede na te pravice drugih oseb.
4.3. Nadzor nad bankami in hranilnicami
23. člen
(Nadzor nad poslovanjem bank in hranilnic)
(1) Banka Slovenije opravlja nadzor nad
bankami, hranilnicami in drugimi osebami na podlagi zakona, ki ureja bančništvo
in na tej podlagi oblikuje, uveljavlja in nadzoruje sistem pravil, ki
zagotavljajo standarde varnega poslovanja bank in hranilnic.
(2) Pri oblikovanju sistema pravil,
uresničevanju nadzora in pri ukrepanju iz prejšnjega odstavka Banka Slovenije
upošteva standarde in priporočila, ki jih v ta namen oblikujejo pristojne
domače in mednarodne institucije.
4.4. Financiranje javnega sektorja in
razmerje Banke Slovenije do Državnega zbora in drugih organov Republike
Slovenije
24. člen
(Prepoved kreditiranja in financiranja
javnega sektorja)
(1) Banka
Slovenije ne sme odobravati okvirnih in drugih kreditov Republiki Sloveniji in
drugim osebam ali ustanovam iz prvega odstavka 101. člena Pogodbe o ustanovitvi
Evropske skupnosti.
(2) Banka Slovenije ne sme dajati garancij
za obveznosti subjektov iz prejšnjega odstavka in ne sme od njih kupovati
njihovih dolžniških instrumentov.
25. člen
(Izjeme od prepovedi kreditiranja in financiranja
javnega sektorja)
Omejitve iz prejšnjega člena ne veljajo za:
1.    
banke, hranilnice in druge finančne institucije, ki so v javni lasti, če
morajo izpolnjevati enake pogoje kot druge banke, hranilnice in finančne
institucije,
2.    
za potrebe financiranja obveznosti Republike Slovenije do Mednarodnega
denarnega sklada,
3.    
posle, ki zadevajo izdajanje kovancev in ne presegajo 10% vrednosti
kovancev v obtoku,
4.    
premostitvene kredite javnemu sektorju znotraj enega dneva brez možnosti
obnavljanja.
26. člen
(Poročanje Banke
Slovenije)
(1) Ne glede na druge zakone Banka
Slovenije o svojem delu poroča izključno Državnemu zboru Republike Slovenije.
Banka Slovenije o svojem delu poroča najmanj polletno.
(2) Ne glede na prejšnji odstavek Banka
Slovenije poroča tudi organom odločanja Evropskega sistema centralnih bank, v
obsegu, določenem s tretjim odstavkom 14. člena Statuta ESCB in ECB.
27. člen
(Posli za Republiko Slovenijo)
Banka Slovenije in ministrstvo, pristojno
za finance s pogodbo določita vrsto, obseg, pogoje in način izvajanja poslov,
ki jih Banka Slovenije opravlja za Republiko Slovenijo na podlagi 3., 4. in 7.
točke prvega odstavka 12. člena tega zakona.
5. ORGANI BANKE SLOVENIJE
5.1. Splošna določba
28. člen
(Organa Banke Slovenije)
Organa Banke Slovenije sta guverner Banke
Slovenije in Svet Banke Slovenije.
5.2. Guverner Banke Slovenije
29. člen
(Pristojnosti guvernerja Banke Slovenije)
(1) Guverner Banke Slovenije vodi
poslovanje in organizira delo ter zastopa Banko Slovenije.
(2) Guverner Banke Slovenije izvršuje
odločitve Sveta Banke Slovenije in izdaja posamične in splošne akte Banke
Slovenije, ki niso v pristojnosti Sveta Banke Slovenije.
(3) Guverner Banke Slovenije lahko izdaja
navodila za izvajanje sklepov Sveta Banke Slovenije.
5.3. Svet Banke Slovenije
30. člen
(Sestava Sveta Banke Slovenije)
(1) Svet Banke Slovenije sestavlja pet
članov. Člani Sveta Banke Slovenije so guverner in štirje viceguvernerji.
(2) Guverner Banke Slovenije je predsednik
Sveta Banke Slovenije.
(3) Guverner Banke Slovenije lahko pooblasti
enega od viceguvernerjev za namestnika guvernerja.
31. člen
(Pristojnosti Sveta Banke Slovenije)
(1) Svet Banke Slovenije odloča o zadevah,
ki so na podlagi tega ali drugih zakonov v pristojnosti Banke Slovenije.
(2) Svet Banke Slovenije odloča o zadevah
iz svojega delovnega področja na sejah.
(3) Svet Banke Slovenije sprejme poslovnik
o svojem delu.
(4) Odločitev
Sveta Banke Slovenije je sprejeta, če zanjo glasujejo vsaj trije člani.
32. člen
(Druge zadeve v pristojnosti Sveta Banke
Slovenije)
(1) Svet Banke Slovenije odloča tudi o
drugih zadevah, ki zadevajo poslovanje Banke Slovenije, in sicer:
1.    
predlaga zunanjega revizorja,
2.    
ureja pravice in obveznosti iz delovnih razmerij za člane Sveta Banke
Slovenije,
3.    
ugotavlja nezdružljivost opravljanja funkcij članov Sveta Banke
Slovenije,
4.    
se opredeljuje o notranjih administrativnih vprašanjih Banke Slovenije.
(2) Svet Banke Slovenije z ugotovitvami iz tretje točke prejšnjega odstavka tega člena seznani Državni zbor.
33. člen
(Sodelovanje drugih oseb na sejah Sveta
Banke Slovenije)
(1) Na sejah Sveta Banke Slovenije lahko
sodelujeta predstavnik odbora Državnega zbora, pristojnega za finance in
monetarno politiko in minister, pristojen za finance, vendar nimata pravice
glasovati.
(2) Svet Banke Slovenije lahko glede na
vrsto posameznih vprašanj v obravnavi, na sejo vabi tudi strokovnjake za ta
vprašanja.
34. člen
(Objava predpisov Banke Slovenije)
Banka Slovenije splošne akte, ki jih
sprejme Svet Banke Slovenije, objavi v Uradnem listu Republike Slovenije.
5.4. Postopek imenovanja in razrešitve
članov Sveta Banke Slovenije
35. člen
(Imenovanje guvernerja Banke Slovenije)
Guvernerja Banke Slovenije imenuje Državni
zbor za šest let na predlog predsednika Republike Slovenije in je lahko ponovno
imenovan.
36. člen
(Imenovanje viceguvernerjev)
Viceguvernerje imenuje Državni zbor
Republike Slovenije za šest let na predlog predsednika Republike Slovenije in
so lahko ponovno imenovani.
37. člen
(Postopki imenovanja članov Sveta Banke
Slovenije)
(1) Guverner Banke Slovenije obvesti
predsednika Republike Slovenije in Državni zbor o izteku mandata člana Sveta
Banke Slovenije najpozneje šest mesecev pred iztekom mandata.
(2) Predsednik Republike Slovenije objavi v
30 dneh po prejemu obvestila iz prejšnjega odstavka tega člena v Uradnem listu
Republike Slovenije poziv za zbiranje predlogov možnih kandidatov za člana
Sveta Banke Slovenije.
(3) Predloge je potrebno poslati v roku, ki
ne sme biti krajši od 30, v primeru predčasnega prenehanja mandata pa ne krajši
od 15 dni po objavi poziva. Predlogi morajo biti obrazloženi, posebej mora biti
priloženo pisno soglasje možnega kandidata, da je kandidaturo pripravljen
sprejeti.
(4) Izmed prijavljenih možnih kandidatov za
člane Sveta Banke Slovenije predsednik Republike Slovenije predlaga Državnemu
zboru kandidate za člane Sveta Banke Slovenije, lahko pa predlaga tudi druge
kandidate. Predlog poda v 30 dneh po izteku roka iz prejšnjega odstavka. Vsak
predlog kandidature mora biti obrazložen in priložena mora biti pisna izjava
kandidata, da sprejema kandidaturo.
(5) Državni zbor mora glasovati o
predlaganem kandidatu za člana Sveta Banke Slovenije v 30 dneh po predložitvi
predloga. Glasovanje je tajno. Predlagani kandidat je imenovan, če zanj glasuje
večina vseh poslancev.
(6) Če predlagani kandidat za člana Sveta
Banke Slovenije ne dobi potrebne večine poslanskih glasov, predsednik Državnega
zbora o tem takoj obvesti predsednika Republike Slovenije, ki v 14 dneh sporoči
predsedniku Državnega zbora svojo odločitev o nadaljnjem postopku za izvolitev
člana Sveta Banke Slovenije.
38. člen
(Nezdružljivost opravljanja funkcij)
(1) Člani Sveta Banke Slovenije morajo
svojo funkcijo opravljati polni delovni čas na podlagi delovnega razmerja z
Banko Slovenije.
(2) Funkcija člana
Sveta Banke Slovenije ni združljiva:
1.    
s funkcijami v državnih organih, v organih lokalnih skupnosti, v organih
političnih strank in v organih sindikatov,
2.    
z delom v državnih organih, v organih lokalnih skupnosti in pri drugih
nosilcih javnih pooblastil,
3.    
s članstvom v organih vodenja ali nadzora bank, hranilnic ali drugih
gospodarskih družb, zavodov in zadrug,
4.    
z drugo pridobitno dejavnostjo, razen znanstveno-raziskovalnega dela, če
le-ta ni v konfliktu z interesi Banke Slovenije,
5.    
z drugim delom ali dejavnostmi, ki bi lahko vplivale na njihovo
neodvisnost ali bi bile lahko v nasprotju z interesi Banke Slovenije.
(3) Član Sveta
Banke Slovenije lahko po imenovanju nastopi svojo funkcijo šele, ko svoj status
uskladi z določbami tega člena. Usklajenost in nastop funkcije ugotavlja Svet
Banke Slovenije na predlog guvernerja Banke Slovenije. Član Sveta Banke
Slovenije je dolžan svoj status uskladiti z določbami tega člena najkasneje v
treh mesecih po imenovanju, v nasprotnem primeru z iztekom tega roka odlok o
imenovanju preneha veljati.
39. člen
(Razrešitev članov Sveta Banke Slovenije)
(1) Član Sveta Banke Slovenije je lahko
predčasno razrešen samo:
1.    
če sam zahteva razrešitev,
2.    
če v času trajanja mandata nastopijo razlogi za nezdružljivost
opravljanja funkcije,
3.    
če se v predpisanem postopku ugotovi, da ne izpolnjuje več pogojev, ki
se zahtevajo za opravljanje njegovih dolžnosti, ali je zagrešil hujšo kršitev.
Predpis, ki ureja postopek izda Banka Slovenije v soglasju z ministrom,
pristojnim za finance.
(2) Član Sveta Banke Slovenije je predčasno
razrešen z dnem, ko Državni zbor Republike Slovenije ugotovi, da je nastopil
eden od razlogov iz prejšnjega odstavka tega člena.
(3) Zoper odločitev Državnega zbora
Republike Slovenije o razrešitvi je možno sprožiti upravni spor po zakonu, ki
ureja upravne spore.
39.a člen
(Uporaba nekaterih določb zakona, ki ureja
preprečevanje korupcije)
Za člane Sveta Banke Slovenije se ne
uporabljajo določbe zakona, ki ureja preprečevanje korupcije oziroma zakona, ki
ureja nezdružljivost opravljanja javne funkcije s pridobitno dejavnostjo, ki se
nanašajo na sankcijo predčasnega prenehanja mandata.
5.5. Notranja organizacija Banke Slovenije
40. člen
(Organizacija in poslovanje Banke
Slovenije)
(1) Organizacijo in poslovanje Banke
Slovenije urejajo notranji akti, ki jih sprejme guverner Banke Slovenije.
(2) Notranji akt Banke Slovenije določa
tudi dela, ki jih opravljajo delavci s posebnimi pooblastili, njihove pravice
in dolžnosti ter postopek in čas, za katerega se ti delavci imenujejo.
(3) O imenovanju delavcev iz prejšnjega
odstavka odloča Svet Banke Slovenije na predlog guvernerja Banke Slovenije.
41. člen
(Notranja revizija)
(1) Za stalen in celovit nadzor nad
poslovanjem Banke Slovenije iz 40. člena tega zakona se ustanovi notranja
revizija kot samostojni organizacijski del, ki je neposredno podrejen
guvernerju.
(2) Notranja revizija opravlja notranje
revidiranje poslovanja v skladu s strokovnimi načeli in standardi notranjega
revidiranja, kodeksom poklicne etike notranjih revizorjev ter pravili delovanja
notranje revizije. Notranja revizija opravlja svoje naloge na podlagi akta, s
katerim se določijo vrsta, obseg, roki za izvedbo revidiranja ter način
poročanja.
(3) Notranja revizija poroča guvernerju
Banke Slovenije. Ugotovitve notranje revizije so podlaga za ukrepanje
guvernerja.
(4) Notranja revizija najmanj enkrat letno
poroča Svetu Banke Slovenije.
42. člen
(Pravice in obveznosti zaposlenih v Banki
Slovenije)
(1) Pravice, obveznosti in odgovornosti
delavcev, ki so v delovnem razmerju v Banki Slovenije, so določene z notranjim
aktom, ki ga sprejme Svet Banke Slovenije v skladu z zakonom, ki ureja delovna
razmerja.
(2) Pravice,
obveznosti in odgovornosti guvernerja in viceguvernerjev, ki izvirajo iz
delovnega razmerja, se določijo z notranjim aktom, ki ga sprejme Svet Banke
Slovenije v skladu z zakonom, ki ureja delovna razmerja.
(3) Pravice, obveznosti in
odgovornosti delavcev s posebnimi pooblastili iz 40. člena tega zakona, ki
izvirajo iz delovnih razmerij, se določijo z notranjim aktom v skladu z
zakonom, ki ureja delovna razmerja. Notranji akt sprejme Svet Banke Slovenije
na predlog guvernerja Banke Slovenije.
(4) Notranji akti iz prvega, drugega
in tretjega odstavka tega člena se objavijo v Uradnem listu Republike
Slovenije.
6. POSTOPEK ODLOČANJA BANKE SLOVENIJE V POSAMIČNIH ZADEVAH
42.a člen
(Uporaba določb zakona, ki ureja
bančništvo)
Za postopke odločanja v posamičnih zadevah
Banka Slovenije smiselno uporablja določbe zakona, ki ureja bančništvo.
43. člen
(Pristojnosti nadzora)
(1) Banka Slovenije v okviru svojih
pristojnosti z nadzorom bank in hranilnic ter drugih oseb v skladu z zakonom,
preverja izvajanje določb tega in drugih zakonov ter na njihovi podlagi izdanih
predpisov ter ukrepov.
(2) Banka Slovenije je pristojna za nadzor
nad izvajanjem Uredbe Sveta (ES) št. 2182/2004 z dne 6. decembra 2004 o
medaljah in žetonih, podobnih eurokovancem (UL L št. 373, 21. 12. 2004, str. 1,
v nadaljnjem besedilu: Uredba 2182/2004) v povezavi z Uredbo Sveta (ES) št.
2183/2004 z dne 6. decembra 2004 o razširitvi uporabe Uredbe (ES) št. 2182/2004
o medaljah in žetonih, podobnih eurokovancem, na nesodelujoče države članice
(UL L št. 373, 21. 12. 2004, str. 7, v nadaljnjem besedilu: Uredba 2183/2004).
(3) Natančnejše
pogoje in način uresničevanja nadzora predpiše Banka Slovenije.
44. člen
(Načini izvajanja nadzora)
Banka Slovenije izvaja nadzor:
1.    
s pregledom poročil in druge dokumentacije, ki jo dobi, ter s pregledom
podatkov in druge dokumentacije, s katero razpolaga,
2.    
z neposrednim vpogledom v poslovne knjige in drugo dokumentacijo.
45. člen
(Ukrepi Banke Slovenije)
(1) Ukrepi Banke Slovenije v zvezi z
uresničevanjem denarne politike so:
1.    
omejitev kreditne aktivnosti banke ali hranilnice,
2.    
uskladitev ročne strukture sredstev in naložb,
3.    
omejitev dostopa do instrumentov odprtega trga in odprtih ponudb Banke
Slovenije in izrekanje drugih omejitev pri poslovanju,
4.    
vplačilo neobrestovanega depozita pri Banki Slovenije, zlasti v primeru
neizpolnjevanja obveznih rezerv, oziroma drugih kršitev in nepravilnosti v
zvezi z obveznimi rezervami,
5.    
zaračunavanje zamudnih obresti ob neupoštevanju ukrepov,
6.    
predlog pristojnim organom banke oziroma hranilnice za suspenz ali
razrešitev odgovornega vodilnega delavca,
7.    
drugi ukrepi, ki jih določa zakon.
(2) Ukrepi iz tega člena in njihovo
trajanje, razen iz 6. točke prejšnjega odstavka tega člena, se izrečejo z
odločbo.
46. člen
(Postopek sodnega varstva)
Sodno varstvo proti posamičnim pravnim
aktom Banke Slovenije, ki jih izdaja na podlagi pooblastil iz zakona, se
zagotavlja v postopku, določenem v zakonu, ki ureja bančništvo.
7. VAROVANJE ZAUPNIH PODATKOV
47. člen
(Varovanje zaupnih podatkov)
(1) Člani Sveta Banke Slovenije, delavci
Banke Slovenije in druge osebe morajo varovati zaupne podatke, za katere so
izvedeli v zvezi z opravljanjem funkcije ali dela, in sicer tudi po prenehanju
opravljanja svoje funkcije ali dela.
(2) Banka Slovenije lahko pošlje zaupne podatke
pod pogoji, določenimi z zakonom in Statutom ESCB in ECB. Banka Slovenije lahko
pošlje zaupne podatke tudi v okviru sodelovanja po 48. členu tega zakona, če za
prejemnike podatkov velja ustrezna obveznost varovanja zaupnih podatkov.
(3) Banka Slovenije predpiše merila za
določanje zaupnih podatkov in postopke ravnanja z zaupnimi podatki, ki se
nanašajo na izvajanje nalog Banke Slovenije po tem ali drugem zakonu oziroma se
nanašajo na delovanje Banke Slovenije v Evropskem sistemu centralnih bank.
8. SODELOVANJE BANKE SLOVENIJE S CENTRALNIMI BANKAMI IN
Z MEDNARODNIMI FINANČNIMI ORGANIZACIJAMI
48. člen
(Sodelovanje s
centralnimi bankami in mednarodnimi finančnimi organizacijami)
Banka Slovenije lahko zaradi izpolnjevanja
svojih nalog sodeluje z drugimi centralnimi bankami, nadzornimi institucijami,
mednarodnimi finančnimi organizacijami ter organizacijami in skladi, ki skrbijo
za izvajanje varstva vlog.
9. PRIHODKI, ODHODKI IN SREDSTVA BANKE SLOVENIJE
49. člen
(Finančni načrt in letni obračun Banke
Slovenije)
(1) Finančno leto Banke Slovenije je enako
koledarskemu letu.
(2) Banka Slovenije pripravi računovodske
izkaze v skladu s principi, standardi in računovodskimi usmeritvami, ki jih
sprejme Svet Banke Slovenije upoštevajoč principe, standarde in računovodske
usmeritve Evropske centralne banke (v nadaljnjem besedilu: ECB).
(3) Banka Slovenije načrtuje svoje prihodke
in odhodke v finančnem načrtu, ki ga sprejme do 31. decembra predhodnega leta.
(4) V primeru, da finančni načrt ni sprejet
do 31. decembra predhodnega leta se financiranje izvaja po sklepu o začasnem
financiranju, ki ga sprejme Svet Banke Slovenije.
(5) Svet Banke Slovenije sprejme do 31.
marca vsakega leta letni obračun za preteklo leto.
(6) Banka Slovenije z letnim obračunom in
finančnim načrtom seznani Državni zbor. Letni računovodski izkazi so sestavni
del letnega poročila in se objavijo.
49.a člen
(Oblikovanje rezervacij)
(1) Po uvedbi eura kot valute Republike
Slovenije lahko Svet Banke Slovenije z namenom ohranitve realne vrednosti
premoženja pri letnem obračunu sprejme odločitev o oblikovanju rezervacij za
pričakovana tečajna, obrestna in cenovna tveganja.
(2) Rezervacije se ne morejo oblikovati, če
bi le-te skupaj z nerealiziranimi tečajnimi razlikami, učinki vrednotenja
vrednostnih papirjev in učinki vrednotenja zlata presegle 20% ugotovljenega
presežka prihodkov nad odhodki.
50. člen
(Delitev presežka prihodkov nad odhodki)
(1) Presežek prihodkov nad odhodki se deli
za posebne rezerve, splošne rezerve in proračun Republike Slovenije.
(2) Nerealizirani prihodki iz naslova
tečajnih in cenovnih sprememb se v celoti prenašajo v posebne rezerve.
Uporabijo se lahko le za kritje primanjkljaja, ki je posledica nerealiziranih
odhodkov iz tečajnih in cenovnih sprememb.
(3) Presežek prihodkov nad odhodki po
razporeditvi sredstev v posebne rezerve se v višini 25 odstotkov nameni v
proračun Republike Slovenije, preostanek pa v splošne rezerve.
(4) Ne glede na prejšnji odstavek tega
člena se v primeru, da splošne rezerve Banke Slovenije v predhodnem letu
presegajo 5 odstotkov bilančne vsote Banke Slovenije, lahko Banka Slovenije in
minister, pristojen za finance dogovorita, da se večji delež presežka iz
prejšnjega odstavka tega člena nameni za proračun Republike Slovenije.
(5) Ne glede na tretji odstavek tega člena
se v primeru, da splošne rezerve Banke Slovenije v predhodnem letu ne dosegajo
1 odstotka bilančne vsote Banke Slovenije, lahko Banka Slovenije in minister,
pristojen za finance dogovorita, da se manjši delež presežka iz tretjega
odstavka tega člena nameni za proračun Republike Slovenije.
50.a člen
(Sredstva na računih vrednotenja)
(1) Po uvedbi eura kot valute Republike
Slovenije se nerealizirani prihodki iz naslova tečajnih in cenovnih sprememb v
celoti prenašajo na račune vrednotenja.
(2) Nerealizirani prihodki iz prejšnjega
odstavka, ki so na računih vrednotenja, se lahko uporabijo samo za kritje
nerealiziranih odhodkov iz naslova tečajnih in cenovnih sprememb.
(3) Presežek prihodkov nad odhodki se po
razporeditvi sredstev na račune vrednotenja deli za splošne rezerve in proračun
Republike Slovenije.
51. člen
(Pokrivanje skupnega primanjkljaja
prihodkov nad odhodki)
(1) Primanjkljaj prihodkov nad odhodki
pokriva Banka Slovenije iz splošnih rezerv.
(2) Sredstva za pokrivanje primanjkljaja
prihodkov nad odhodki, ki ga ni mogoče pokriti na način iz prvega odstavka tega
člena, se zagotovijo iz proračuna Republike Slovenije.
52. člen
(Revidiranje računovodskih izkazov Banke
Slovenije)
(1) Računovodske izkaze Banke Slovenije
revidira neodvisni mednarodni revizor, ki je izbran v skladu s prvim odstavkom
27. člena Statuta ESCB in ECB za triletno obdobje.
(2) Svet Banke Slovenije po predhodnem
javnem zbiranju ponudb, najmanj šest mesecev pred potekom pogodbe, sklenjene z
revizorjem, izbere in predlaga kandidata v postopek dokončnega izbora.
52.a člen
(revizija Računskega sodišča Republike
Slovenije)
(1) Računsko sodišče Republike Slovenije (v
nadaljnjem besedilu: računsko sodišče) revidira pravilnost in smotrnost
poslovanja Banke Slovenije v skladu z zakonom, ki ureja računsko sodišče.
(2) V okviru revidiranja pravilnosti in
smotrnosti poslovanja Banke Slovenije računsko sodišče:
-    
ne revidira dejanj, ki predstavljajo določanje in izvajanje denarne
politike, v skladu s pravili, ki so jih določili organi odločanja Evropske
centralne banke,
-    
ne zajema uporabe in razlage prava in praks nadzora, ki jih izvaja Banka
Slovenije na podlagi tega zakona ali drugih predpisov, ter v okviru enotnega
mehanizma nadzora na podlagi Uredbe Sveta (EU) št. 1024/2013 z dne
15. oktobra 2013 o prenosu posebnih nalog, ki se nanašajo na politike
bonitetnega nadzora kreditnih institucij, na Evropsko centralno banko (UL L
št. 287, 29. 10. 2013, str. 63). Ne glede na prejšnji stavek računsko
sodišče lahko presoja pravilnost in smotrnost praks nadzora, ki jih je Banka
Slovenija izvajala do 4. novembra 2014 in so vodile v porabo sredstev
proračuna Republike Slovenije,
-    
ne posega v in ne vključuje pristojnosti in dejanj Banke Slovenije, ki
jih Banka Slovenije izvršuje kot sestavni del Evropskega sistema centralnih
bank ali Evrosistema, ali kot članica Evropskega sistema finančnega nadzora,
pri dejavnostih Evropskega bančnega organa, Evropskega odbora za sistemska
tveganja in Enotnega mehanizma za reševanje,
-    
niti posredno ne revidira Evropske centralne banke, drugih članic
Evropskega sistema centralnih bank ali Evrosistema,
-    
ne posega v dejavnosti neodvisnih mednarodnih revizorjev, ki so izbrani
v skladu z 52. členom tega zakona.
(3) Ne glede na določbe zakona, ki ureja
računsko sodišče, računsko sodišče v zvezi z razkritimi nepravilnostmi in
nesmotrnostmi v revizijskem poročilu Banki Slovenije poda priporočila. Banka
Slovenije ni zavezana predložiti računskemu sodišču poročila o odpravljanju
razkritih nepravilnosti in nesmotrnosti, mora pa obrazložiti vsak odstop od
priporočil, ki jih v revizijskem poročilu predlaga računsko sodišče. Banka
Slovenije pošlje obrazložitev iz prejšnjega stavka računskemu sodišču.
(4) Računsko sodišče o revizijskih
razkritjih in obrazložitvi Banke Slovenije glede odstopa od priporočil iz
prejšnjega odstavka nemudoma obvesti Državni zbor.
(5) Ne glede na enajsti odstavek
29. člena Zakona o računskem sodišču (Uradni list RS, št. 11/01 in
109/12) računsko sodišče nima pristojnosti pozvati k razrešitvi članov Sveta
Banke Slovenije.
(6) Poslovno skrivnost iz 37. člena
Statuta Evropskega sistema centralnih bank in Evropske centralne banke (UL C
št. 326 z dne 26. 10. 2012, str. 230) pridobi računsko sodišče v
skladu s pravili, ki urejajo delovanje Evropskega sistema centralnih bank.
Druge zaupne podatke, vključno s statističnimi podatki in podatki nadzora,
katerih izmenjavo urejajo pravila Evropske unije, pridobi računsko sodišče v
skladu s temi pravili.
(7) Revizorji in funkcionarji računskega
sodišča ter druge osebe, ki so z računskim sodiščem v kakršnem koli pravnem
razmerju, morajo kot zaupne varovati vse podatke, ki so zaupni po zakonu, ki
ureja bančništvo, za katere so izvedeli pri opravljanju revizije poslovanja
Banke Slovenije.
53. člen
(Tarifa Banke Slovenije)
Banka Slovenije določa tarifo, po kateri se
zaračunavajo nadomestila za storitve, ki jih opravlja.
10. ČLANSTVO REPUBLIKE SLOVENIJE V EVROPSKI UNIJI
54. člen
(Splošna določba)
(1) Banka Slovenije je z dnem članstva
Republike Slovenije v Evropski uniji sestavni del Evropskega sistema centralnih
bank (v nadaljnjem besedilu: ESCB) in pri svojem delovanju upošteva določila
43. člena statuta ESCB in ECB, ki veljajo za države članice Evropske unije z
derogacijo.
(2) Banka Slovenije ravna v skladu z
navodili in smernicami Evropske centralne banke ter izpolnjuje odločitve
organov odločanja Evropskega sistema centralnih bank v skladu s statusom, ki ga
ima po Statutu ESCB in ECB.
55. člen
(Informacijski sistem Banke Slovenije)
Banka Slovenije od dneva članstva Republike
Slovenije v Evropski uniji pri evidentiranju, zbiranju, obdelavi in izkazovanju
podatkov in informacij za izvajanje svojih funkcij sodeluje z ECB v skladu s
statutom ESCB in ECB.
56. člen
(Članstvo v organih ECB)
Guverner Banke Slovenije postane z dnem
članstva Republike Slovenije v Evropski uniji član Razširjenega sveta ECB.
57. člen
(Varstvo pravic guvernerja ob predčasni
razrešitvi)
(1) Guverner ima z dnem članstva Republike
Slovenije v Evropski uniji zoper odločitev Državnega zbora Republike Slovenije
iz drugega odstavka 39. člena tega zakona pravico do pritožbe na sodišče
Evropskih skupnosti.
(2) S tem dnem se za guvernerja Banke
Slovenije preneha uporabljati tretji odstavek 39. člena tega zakona.
11. UVEDBA EURA KOT VALUTE REPUBLIKE SLOVENIJE
58. člen
(Splošne določbe)
(1) Z dnem uvedbe eura kot valute
Republike Slovenije se pri uresničevanju nalog Banke Slovenije v celoti
upoštevajo določila statuta ESCB in ECB. V primeru neskladnosti posameznih
določil tega zakona s statutom ESCB in ECB, veljajo določila statuta ESCB in
ECB.
(2) Z dnem uvedbe
eura kot valute Republike Slovenije se naslednje naloge Banke Slovenije začnejo
izvajati v skladu s Pogodbo o ustanovitvi Evropske skupnosti in Statutom ESCB
in ECB:
-    
izvajanje denarne politike,
-    
opravljanje deviznih poslov v skladu s 111. členom Pogodbe o ustanovitvi
Evropske skupnosti,
-    
imetništvo in upravljanje uradnih deviznih rezerv držav članic in
-    
podpora nemotenega delovanja plačilnih sistemov.
59. člen
(Izdajanje bankovcev)
Banka Slovenije izdaja bankovce od dneva uvedbe
eura kot valute Republike Slovenije v skladu s 106. členom Pogodbe o
ustanovitvi Evropske skupnosti in 16. členom Statuta ESCB in ECB.
60. člen
(Izdajanje kovancev)
Republika Slovenija izdaja kovance s
soglasjem Evropske centralne banke glede obsega izdaje. Pri tem od dneva uvedbe
eura kot valute Republike Slovenije upošteva pravila o denominaciji in tehnični
specifikaciji kovancev, ki jih v skladu z drugim odstavkom 106. člena Pogodbe o
ustanovitvi Evropske skupnosti sprejme Svet Evropske unije.
60.a člen
(Oskrbovanje z bankovci in kovanci po
uvedbi eura)
(1) Z dnem uvedbe eura kot valute Republike
Slovenije začne Banka Slovenije dajati v obtok bankovce v skladu s prvim
odstavkom 106. člena Pogodbe o ustanovitvi Evropske skupnosti.
(2) Z dnem uvedbe eura kot valute Republike
Slovenije začne Banka Slovenije dajati v obtok kovance v skladu z drugim
odstavkom 106. člena Pogodbe o ustanovitvi Evropske skupnosti.
(3) Ne glede na prvi in drugi odstavek tega
člena lahko Banka Slovenije v skladu z odločitvami organov odločanja Evropskega
sistema centralnih bank že pred dnevom uvedbe eura kot valute Republike
Slovenije začne s preddobavo bankovcev in kovancev, denominiranih v eurih, v
obsegu, ki je potreben zaradi zamenjave zakonitega plačilnega sredstva.
61. člen
(Naloge Banke Slovenije v zvezi z
izvajanjem denarne politike)
(1) Od dneva uvedbe eura kot valute
Republike Slovenije Banka Slovenije pri izvajanju denarne politike izvaja
Statut ESCB in ECB.
(2) Od dneva uvedbe eura kot valute
Republike Slovenije so naloge Banke Slovenije iz 1. in 3. točke 11. člena ter
odločanje v povezavi s 15. členom (denarni ukrepi in nadzor), 16. členom
(denarni trg), 17. členom (operacije na odprtem trgu), 18. členom (kreditni in
posojilni posli), 19. členom (obvezne rezerve) in 20. členom (drugi instrumenti
denarne politike) tega zakona pristojnost Evropskega sistema centralnih bank.
(3) Od dneva uvedbe eura kot valute
Republike Slovenije Banka Slovenije opravlja naloge na področju denarne
politike v skladu z odločitvami organov odločanja Evropskega sistema centralnih
bank.
(4) Banka Slovenije lahko izda splošne
akte, s katerimi podrobneje uredi izpolnjevanje odločitev organov odločanja
Evropskega sistema centralnih bank.
62. člen
(Upravljanje
premoženja po uvedbi eura)
(1) Od dneva uvedbe eura kot valute
Republike Slovenije Banka Slovenije upravlja uradne devizne rezerve, ki jih ni
prenesla v upravljanje Evropske centralne banke, ob upoštevanju pravil 31.
člena Statuta ESCB in ECB in smernic ECB, izdanih na podlagi 31. člena Statuta
ESCB in ECB.
(2) Od dneva uvedbe eura kot valute
Republike Slovenije Banka Slovenije upravlja drugo njeno premoženje, kakor tudi
drugo aktivo, ki ji je zaupana.
63. člen
(Vpis kapitala ECB in prenos dela
mednarodnih deviznih rezerv)
Vpis kapitala, prenos dela mednarodnih
rezerv in druga vprašanja sodelovanja in povezovanja z ESCB in ECB se
uresničuje v skladu s statutom ESCB in ECB in na njegovi podlagi sprejetimi
odločitvami organov ECB.
64. člen
(Letni obračun Banke Slovenije)
Sestavni del letnega obračuna Banke
Slovenije iz 49. člena tega zakona je tudi razporeditev dela denarnega prihodka
ali odhodka ESCB, ki ga ECB v skladu s statutom ESCB in ECB ugotavlja pri
izvajanju skupne denarne politike.
65. člen
(Izbor revizorja)
Izbor revizorja iz 52. člena tega zakona
temelji na pravilih statuta ESCB in ECB.
66. člen
(Članstvo v organih ECB)
Z dnem uvedbe eura
kot valute Republike Slovenije postane guverner Banke
Slovenije član Sveta ECB.
67. člen
(Prenehanje
uporabe nekaterih določb tega zakona)
(1) Z dnem uvedbe eura kot valute Republike
Slovenije se prenehata uporabljati 21. in 22. člen tega zakona. Ne glede na
prejšnji stavek Banka Slovenije objavlja tečajnico na podlagi referenčnih
tečajev tujih valut, ki jih določa in objavlja Evropska centralna banka. Banka
Slovenije lahko določa in objavlja tudi tečaje tujih valut, ki niso na tečajnici
Evropske centralne banke.
(2) Z dnem uvedbe eura kot valute Republike
Slovenije se prenehajo uporabljati 7. člen, prvi odstavek 8. člena, 9. člen in
45. člen tega zakona.
67.a člen
(Mednarodno sodelovanje Banke Slovenije po
uvedbi eura)
Po dnevu uvedbe eura kot valute Republike
Slovenije Banka Slovenije sodeluje v mednarodnih denarnih organizacijah, če to
odobri Evropska centralna banka.
67.b člen
(Sankcije Evropske centralne banke)
(1) Po dnevu uvedbe eura kot valute
Republike Slovenije velja in se uporablja sistem sankcij Evropske centralne
banke. Banka Slovenije sodeluje v postopkih izrekanja sankcij Evropske
centralne banke v skladu s predpisi Evropske unije in Evropske centralne banke.
(2) Denarne sankcije, ki jih izreče
Evropska centralna banka so prihodek Evropske centralne banke.
12. KAZENSKE DOLOČBE
68. člen
(Kršitve bank in hranilnic)
(1) Z globo od 8.000 do 80.000 eurov se
kaznuje za prekršek banka ali hranilnica:
1.    
če ne pošlje podatkov in informacij, ki jih Banka Slovenije potrebuje
pri opravljanju svojih nalog po tem ali drugem zakonu oziroma ne pošlje
podatkov in informacij, kot je predpisano (drugi odstavek 13. člena);
2.    
če ne upošteva predpisov in navodil o delovanju informacijskega sistema,
ki jih predpiše Banka Slovenije (tretji odstavek 13. člena);
3.    
če ne upošteva predpisov in navodil, ki jih Banka Slovenije sprejema pri
opravljanju nalog usmerjanja, vodenja in podpiranja plačilnih sistemov (14.
člen);
4.    
če stori dejanje, ki je prepovedano z Uredbo 2182/2004 v povezavi z
Uredbo 2183/2004.
(2) Z globo od 1.000 do 4.100 eurov se
kaznuje za prekršek odgovorna oseba v banki ali hranilnici, ki stori dejanje iz
prejšnjega odstavka.
(3) Določbe, ki določajo globe za prekrške
v povezavi s 1. točko prvega odstavka tega člena se ne uporabljajo, če gre za
opustitve ali dejanja, ki se preganjajo ali kaznujejo v skladu z Uredbo Sveta
(ES) št. 2533/98 z dne 23. novembra 1998 o zbiranju statističnih informacij s
strani Evropske centralne banke (UL L št. 318, 27. 11. 1998, str. 8, v
nadaljnjem besedilu: Uredba 2533/98).
69. člen
(Kršitve drugih oseb)
(1) Z globo od 1.000 do 6.000 eurov se
kaznuje za prekršek pravna oseba ali podružnica tuje pravne osebe:
1.    
če ne pošlje podatkov in informacij, ki jih Banka Slovenije potrebuje
pri opravljanju svojih nalog po tem ali drugem zakonu oziroma ne pošlje
podatkov in informacij, kot je predpisano (drugi odstavek 13. člena);
2.    
če ne upošteva predpisov in navodil o delovanju informacijskega sistema,
ki jih predpiše Banka Slovenije (tretji odstavek 13. člena);
3.    
če stori dejanje, ki je prepovedano z Uredbo 2182/2004 v povezavi z
Uredbo 2183/2004.
(2) Z globo od 400 do 3.000 eurov se
kaznuje za prekršek odgovorna oseba pravne osebe ali podružnice tuje pravne
osebe, ki stori dejanje iz prejšnjega odstavka.
(3) Z globo od 600 do 4.000 eurov se
kaznuje za prekršek samostojni podjetnik posameznik in posameznik, ki
samostojno opravlja dejavnost, ki stori dejanje iz prvega odstavka tega člena.
(4) Z globo od 600 do 1.200 eurov se
kaznuje za prekršek fizična oseba, ki stori dejanje iz 3. točke prvega odstavka
tega člena.
(5) Določbe, ki določajo globe za prekrške
v povezavi s 1. točko prvega odstavka tega člena se ne uporabljajo, če gre za
opustitve ali dejanja, ki se preganjajo ali kaznujejo v skladu z Uredbo
2533/98.
69.a člen
(Odločanje o prekrških)
Globe, predpisane za prekrške s tem
zakonom, se lahko v hitrem postopku izrečejo tudi v višjem znesku, kot je
najnižja predpisana mera globe, pri čemer ne smejo presegati najvišjih zneskov
glob iz 68. in 69. člena tega zakona.

Zakon o Banki Slovenije – ZBS-1 (Uradni list
RS, št. 58/02)
vsebuje naslednje prehodne in končne določbe:
»13. PREHODNE IN KONČNE DOLOČBE
70. člen
(Splošno)
Banka Slovenije, ustanovljena z zakonom o
Banki Slovenije (Uradni list RS, št. 1/91-I) nadaljuje z delom kot Banka
Slovenije po tem zakonu.
71. člen
(Terjatve Banke
Slovenije do Sklada Republike Slovenije za sukcesijo)
Do ureditve nasledstva nekdanje SFRJ se kot
izjema od prepovedi kreditiranja in financiranja javnega sektorja štejejo tudi
terjatve Banke Slovenije do Sklada Republike Slovenije za sukcesijo.
72. člen
(Izdaja
predpisov)
(1) Banka Slovenije uskladi svoje splošne
akte s tem zakonom v roku šestih mesecev po uveljavitvi tega zakona.
(2) Do izdaje splošnih aktov iz prejšnjega
odstavka se smiselno uporabljajo, če niso v nasprotju z določbami tega zakona,
splošni akti Banke Slovenije sprejeti na podlagi zakona o Banki Slovenije
(Uradni list RS, št. 1/91-I).
73. člen
(Postopki)
Postopki v posamičnih zadevah, ki tečejo na
dan uveljavitve tega zakona, se končajo po tem zakonu.
74. člen
(Imenovanje
organov)
(1) Guverner, viceguvernerji in člani Sveta
Banke Slovenije, imenovani na podlagi zakona o Banki Slovenije (Uradni list RS,
št. 1/91-I), katerih dejavnost je skladna z 38. členom tega zakona z dnem
uveljavitve tega zakona, nadaljujejo svoj mandat do izteka mandata kot
guverner, viceguvernerji in člani Sveta Banke Slovenije po tem zakonu.
Namestnik guvernerja, imenovan na podlagi zakona o Banki Slovenije, nadaljuje
svoj mandat kot viceguverner Banke Slovenije po tem zakonu.
(2) Guverner, viceguvernerji in člani Sveta
Banke Slovenije, katerih dejavnost ni skladna z 38. členom tega zakona,
nadaljujejo svoj mandat do izteka v skladu z imenovanjem.
(3) Do izteka prvega od mandatov članov
Sveta Banke Slovenije, ki ne izpolnjujejo pogojev iz 38. člena deluje Svet
Banke Slovenije v sestavi, v kateri je veljal do uveljavitve tega zakona.
(4) Če je z dnem uveljavitve tega
zakona skladna z 38. členom tega zakona dejavnost več kot devetih članov Sveta
Banke Slovenije iz prvega odstavka tega člena, lahko Svet Banke Slovenije do
izteka mandatov članov Sveta Banke Slovenije nadaljuje s svojim delom v sestavi
več kot devetih članov.
75. člen
(Denarna enota
Republike Slovenije)
(1) Datum uvedbe evra kot denarne enote
Republike Slovenije se določi z zakonom.
(2) Z dnem uvedbe evra kot denarne enote
Republike Slovenije določajo obveznost za izdane bankovce po tretjem odstavku
7. člena tega zakona pravila statuta ESCB in ECB in na njegovi podlagi sprejeti
predpisi.
76. člen
(Razveljavitev
predpisov)
Z dnem, ko začne veljati ta zakon,
prenehajo veljati:
1.    
zakon o Banki Slovenije (Uradni list RS, št. 1/91-I),
2.    
odlok o načinu izvajanja nadzora Državnega zbora Republike Slovenije nad
poslovanjem Banke Slovenije (Uradni list RS, št. 7/99).
77. člen
(Uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, razen določb 10. poglavja, ki
začnejo veljati z dnem začetka članstva Republike Slovenije v Evropski uniji in
določb 11. poglavja, ki začnejo veljati z dnem uvedbe evra kot denarne enote
Republike Slovenije.«.

Zakon o spremembah in dopolnitvah Zakona o
Banki Slovenije – ZBS-1A (Uradni list RS, št. 39/06)
spreminja 75. člen zakona tako, da se glasi:
»75. člen
(Valuta Republike Slovenije)
Z dnem uvedbe eura
kot valute Republike Slovenije določajo obveznost za
izdane bankovce po tretjem odstavku 7. člena tega zakona pravila statuta ESCB
in ECB in na njegovi podlagi sprejeti predpisi.«;
spreminja 77. člen zakona tako, da se glasi:
»77. člen
(Uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, razen določb 10. poglavja, ki
začnejo veljati z dnem začetka članstva Republike Slovenije v Evropski uniji in
določb 11. poglavja, ki začnejo veljati z dnem uvedbe eura kot valute Republike Slovenije.«;
ter vsebuje naslednje prehodne in končno
določbo:
»PREHODNE DOLOČBE
41. člen
(Uskladitev
Sveta Banke Slovenije)
(1) Število članov Sveta Banke Slovenije se
uskladi z 10. členom tega zakona postopoma.
(2) Po uveljavitvi tega zakona nadaljujejo
člani Sveta Banke Slovenije svoj mandat do njegovega poteka.
(3) Po uveljavitvi tega zakona Državni zbor
Republike Slovenije ob poteku mandata posameznemu članu Sveta Banke Slovenije
ne imenuje novih članov, dokler ni skupno število članov Sveta Banke Slovenije
pet.
(4) Ne glede na prejšnji odstavek Državni
zbor Republike Slovenije ob poteku mandata guvernerja imenuje novega
guvernerja.
(5) Po uveljavitvi tega zakona se za člana
Sveta Banke Slovenije lahko imenuje le oseba, ki svojo funkcijo opravlja na
podlagi pogodbe o zaposlitvi za polni delovni čas.
(6) Dokler število članov Sveta Banke
Slovenije ni pet, Svet Banke Slovenije veljavno odloča s temi večinami:
-    
ko ima Svet Banke Slovenije 9 ali 8 članov, je odločitev veljavno sprejeta,
če zanjo glasuje 6 članov;
-    
ko ima Svet Banke Slovenije 7 članov, je odločitev veljavno sprejeta, če
zanjo glasuje 5 članov;
-    
ko ima Svet Banke Slovenije 6 članov, je odločitev veljavno sprejeta, če
zanjo glasujejo 4 člani.
42. člen
(Izdaja
predpisov)
Banka Slovenije izda predpise na podlagi
tega zakona do 31. decembra 2006.
43. člen
(Uporaba
posameznih določb zakona)
Ne glede na 15. in 18. člen tega zakona se
za člane Sveta Banke Slovenije, ki so visokošolski učitelji, do izteka njihovih
mandatov, uporabljajo določbe drugega in tretjega odstavka 38. člena zakona in
drugega odstavka 42. člena zakona, ki so veljale do uveljavitve tega zakona.
44. člen
(Začetek
uporabe posameznih določb tega zakona)
37. in 38. člen tega zakona se začneta
uporabljati z dnem uvedbe eura kot valute Republike Slovenije.
KONČNA DOLOČBA
45. člen
(Uveljavitev
zakona)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Banki Slovenije – ZBS-1B (Uradni list RS, št. 59/11)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
Določbe tega zakona ne vplivajo na
veljavnost zavarovanj Banke Slovenije, ki so nastala pred dnem uveljavitve tega
zakona.
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi Zakona o Banki Slovenije –
ZBS-1C (Uradni list RS, št. 55/17)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Računsko sodišče lahko na podlagi 52.a
člena zakona revidira pravilnost in smotrnost poslovanja Banke Slovenije tudi
za obdobje zadnjih 15 let do uveljavitve tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.