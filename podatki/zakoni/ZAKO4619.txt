1. člen
(vsebina zakona)
(1) Ta zakon ureja uresničevanje pristojnosti občine za
ustanovitev in organizacijo ter določitev delovnega področja in nalog
občinskega redarstva.
(2) Zakon določa pogoje za opravljanje nalog pooblaščenih
uradnih oseb občinskega redarstva, pooblastila, uniformo, označbe in opremo
občinskih redarjev ter vsebino in način vodenja evidenc.
I. OBČINSKO REDARSTVO
2. člen
(ustanovitev)
(1) Mestna občina ustanovi mestno redarstvo, občina pa lahko
ustanovi občinsko redarstvo (v nadaljnjem besedilu: občinsko redarstvo) z
odlokom, ki ga na predlog županje ali župana (v nadaljnjem besedilu: župan)
sprejme občinski svet.
(2) Dve ali več občin lahko z odlokom, ki ga na predlog
župana v enakem besedilu sprejmejo njihovi občinski sveti, ustanovi medobčinsko
redarstvo kot organ skupne občinske uprave.
(3) Če občina ne ustanovi občinskega redarstva ali
medobčinskega redarstva, določi z odlokom o organizaciji in delovnem področju
občinske uprave, da naloge občinskega redarstva opravlja občinski redar ali
občinska redarka (v nadaljnjem besedilu: občinski redar).
3. člen
(delovno področje in naloge občinskega redarstva)
(1) Delovno področje in naloge občinskega redarstva določa
zakon ali na podlagi zakona izdan občinski predpis.
(2) V okviru in v skladu s predpisi iz prejšnjega odstavka in
z občinskim programom varnosti iz 6. člena tega zakona skrbi občinsko redarstvo
za javno varnost in javni red na območju občine in je pristojno:
-       
nadzorovati varen in neoviran cestni promet v naseljih,
-       
varovati ceste in okolje v naseljih in na občinskih cestah zunaj
naselij,
-       
skrbeti za varnost na občinskih javnih poteh, rekreacijskih in drugih
javnih površinah,
-       
varovati javno premoženje, naravno in kulturno dediščine,
-       
vzdrževati javni red in mir.
4. člen
(prekrškovni organ)
(1) Občinsko redarstvo je občinski prekrškovni organ.
(2) Medobčinsko redarstvo je prekrškovni organ občin
ustanoviteljic.
(3) Občina, ki ne ustanovi občinskega redarstva v skladu s
prvim ali drugim odstavkom 2. člena tega zakona, določi z odlokom občinski
prekrškovni organ, pooblaščen za odločanje o prekrških z delovnega področja
občinskega redarstva.
5. člen
(opravljanje nalog občinskega redarstva)
(1) Naloge občinskega redarstva kot pooblaščene uradne osebe
opravljajo vodja občinskega redarstva ali vodja medobčinskega redarstva ter
občinski redarji.
(2) Način imenovanja in razrešitve vodje medobčinskega
redarstva določijo občine ustanoviteljice z odlokom o ustanovitvi medobčinskega
redarstva.
(3) Vodja občinskega redarstva odloča o zadevah iz
pristojnosti občinskega redarstva, organizira in koordinira delo pooblaščenih
uradnih oseb ter v okviru svojih pooblastil odgovarja za zakonitost in
strokovnost dela občinskega redarstva.
II. PROGRAM VARNOSTI
6. člen
(občinski program varnosti)
(1) Občinski svet na predlog župana sprejme občinski program
varnosti, s katerim na podlagi ocene varnostnih razmer v občini podrobneje
določi vrsto in obseg nalog občinskega redarstva.
(2) Dve ali več občin lahko sprejme skupen občinski program
varnosti.
(3) Občinski organi najmanj enkrat letno ocenijo izvajanje
občinskega programa varnosti.
(4) Sredstva za izvajanje občinskega programa varnosti se
zagotovijo v proračunu občine.
7. člen
(usklajevanje programov)
(1) Občinski program varnosti se pred sprejemom uskladi s
predpisi, programskimi dokumenti ministrstva, pristojnega za notranje zadeve,
in policije na področju javne varnosti ter s potrebami varnosti v občini.
(2) Za uskladitev programov iz prejšnjega odstavka ter za
zagotovitev rednega medsebojnega sodelovanja občinskega redarstva in policije
skrbijo župan in vodja organizacijske enote policije, pristojne za območje
občine.
8. člen
(zagotavljanje strokovne pomoči)
Strokovno pomoč pri pripravi in izvajanju občinskega programa
varnosti daje ministrstvo, pristojno za notranje zadeve.
9. člen
(sodelovanje redarjev in policistov)
(1) Pri opravljanju nalog in pooblastil občinski redarji
sodelujejo s policisti.
(2) Če občinski redarji opravljajo naloge, ki jih določa
zakon, skupaj s policisti, so dolžni ravnati po navodilu policista oziroma
vodje policijske enote.
III. POOBLASTILA OBČINSKEGA REDARJA
10. člen
(vrste pooblastil)
(1) Občinski redar ima pri opravljanju nalog naslednja
pooblastila:
-       
opozorilo,
-       
ustna odredba,
-       
ugotavljanje identitete,
-       
varnostni pregled osebe,
-       
zaseg predmetov,
-       
zadržanje osebe,
-       
uporaba telesne sile, sredstev za vklepanje in vezanje ter plinskega
razpršilca (v nadaljnjem besedilu: prisilna sredstva).
(2) Če s tem zakonom ni drugače določeno, se za izvajanje
pooblastil iz prejšnjega odstavka uporabljajo določbe zakona, ki ureja naloge
in pooblastila policije.
11. člen
(ustna odredba)
Z ustno odredbo občinski redar daje ukaze, obvezna navodila
in prepovedi, odreja ukrepe in dejavnosti, od katerih je neposredno odvisno
uspešno opravljanje nalog iz pristojnosti občinskega redarstva in jih mora kdo
storiti ali opustiti zaradi zagotovitve teh nalog.
12. člen
(ugotavljanje identitete)
(1) Občinski redar ugotavlja identiteto osebe, ki s svojim
obnašanjem in ravnanjem na določenem kraju ali ob določenem času vzbuja sum, da
bo storila, izvršuje ali je izvršila prekršek ali kaznivo dejanje, za katero se
storilec preganja po uradni dolžnosti.
(2) Identiteto ugotavlja občinski redar tako, da osebo na
primeren način ustavi in ji pojasni razlog ustavitve, nato zahteva izročitev
javne listine z njeno fotografijo, ki jo je izdal državni organ.
(3) Če je oseba zakrita ali zamaskirana, sme občinski redar
zahtevati, da se odkrije, zato da lahko nedvomno ugotovi njeno identiteto.
(4) Če občinski redar dvomi o pristnosti javne listine, ali je
oseba nima, ali identitete ni mogoče z gotovostjo ugotoviti, sme občinski redar
ugotavljati identiteto z razgovorom, v katerem preverja podatke o identiteti z
uporabo drugih listin, s pomočjo drugih oseb ali na drugem kraju ali na način,
ki ga predlaga oseba, če je varen in razumen.
(5) Če občinski redar ne more ugotoviti identitete osebe,
zahteva ugotovitev identitete od policije.
13. člen
(zadržanje osebe)
(1) Z zadržanjem občinski redar začasno omeji gibanje osebi v
postopku.
(2) Občinski redar pojasni osebi razlog zadržanja, na njeno
zahtevo pa tudi predviden čas trajanja zadržanja.
(3) Občinski redar sme na kraju dogodka zadržati:
-       
osebo, katere identiteto mora ugotoviti;
-       
osebo, zaloteno pri storitvi kaznivega dejanja, za katero se storilec
preganja po uradni dolžnosti;
-       
storilca prekrška, če gre za prekršek iz pristojnosti drugega
prekrškovnega organa, ko je to potrebno zaradi zagotovitve varnosti ljudi in
premoženja.
(4) Zadržanje iz prejšnjega odstavka sme trajati, dokler je
to nujno za izvedbo postopka oziroma do prihoda policistov ali uradne osebe
drugega prekrškovnega organa, vendar največ eno uro od začetka postopka.
14. člen
(uporaba prisilnih sredstev)
(1) Sredstva za vklepanje in vezanje sme občinski redar uporabiti:
-       
če se oseba upira zadržanju,
-       
zaradi odvrnitve napada ali
-       
zaradi preprečitve samopoškodbe osebe.
(2) Občinski redar sme uporabiti telesno silo, če ne more
drugače obvladati upiranja osebe, ki jo je treba zadržati, odvrniti napada ali
preprečiti samopoškodbe.
(3) Plinski razpršilec sme občinski redar uporabiti, če so
izpolnjeni pogoji za uporabo telesne sile in če ne more uporabiti drugega,
milejšega prisilnega sredstva, s katerim bi obvladal upiranje zadržanju,
odvrnil napad ali preprečil samopoškodbo osebe.
(4) Občinski redar prisilnih sredstev ne sme uporabiti proti
otrokom, vidno bolnim, starim, onemoglim osebam, vidno težkim invalidom in
vidno nosečim ženskam, razen če ni to nujno za obvladovanje njihovega upiranja
zadržanju, odvrnitve njihovega napada ali preprečitve samopoškodbe osebe.
15. člen
(obveščanje o kaznivem dejanju)
Če občinski redar ugotovi, da se pripravlja, izvršuje ali je
izvršeno kaznivo dejanje, za katerega se storilec preganja po uradni dolžnosti
ali na predlog, je dolžan v skladu z določbami zakona, ki ureja kazenski
postopek, obvestiti policijo.
16. člen
(obveščanje o varnostnem pregledu osebe, zasegu predmetov,
zadržanju in uporabi prisilnih sredstev)
(1) O varnostnem pregledu osebe, zasegu predmetov, zadržanju
in uporabi prisilnih sredstev občinski redar pisno poroča vodji občinskega
redarstva oziroma svojemu nadrejenemu ali osebi, ki jo ta pooblasti.
(2) Če je oseba med postopkom telesno poškodovana, je
občinski redar dolžan zagotoviti, da v najkrajšem možnem času dobi ustrezno
medicinsko pomoč.
(3) Če je osebi med postopkom povzročena telesna poškodba ali
smrt, ali je bilo prisilno sredstvo uporabljeno proti več kot trem osebah,
vodja občinskega redarstva nemudoma obvesti župana občine, kjer je sedež
občinskega redarstva, v primeru smrti osebe pa tudi policijo.
(4) V obvestilu iz prejšnjega odstavka morajo biti navedeni
podatki o osebi, razlogu, času in kraju zadržanja, uporabi prisilnega sredstva,
vrsti uporabljenega prisilnega sredstva ter drugih okoliščinah in dejstvih,
pomembnih za oceno zakonitosti in strokovnosti ravnanja občinskega redarja.
17. člen
(ocena uporabe prisilnih sredstev)
(1) Vodja občinskega redarstva na podlagi poročila iz prvega
odstavka prejšnjega člena oceni, ali je bilo ravnanje občinskega redarja
zakonito in strokovno. Ob ugotovljenih kršitvah sproži postopek za ugotavljanje
odgovornosti.
(2) Če je bila osebi pri uporabi prisilnih sredstev
povzročena telesna poškodba ali smrt ali je bilo prisilno sredstvo uporabljeno
proti več kot trem osebam, oceno ravnanja občinskega redarja opravi komisija za
oceno zakonitosti in strokovnosti ravnanja občinskega redarstva (v nadaljnjem
besedilu: komisija).
(3) Komisijo sestavljajo:
-       
direktor občinske uprave, pri medobčinskem redarstvu pa direktor
občinske uprave s sedežem medobčinskega redarstva,
-       
predstavnik policije in
-       
eden ali več predstavnikov nevladnih organizacij, zainteresiranih za
nadzor nad varstvom človekovih pravic in svoboščin, ali predstavnikov javnosti,
ki jih določi župan.
(4) Komisijo imenuje župan, pri medobčinskem redarstvu pa
župan občine, v kateri je sedež medobčinskega redarstva. Župan imenuje komisijo
najpozneje v petih delovnih dneh od prejema obvestila iz tretjega odstavka
prejšnjega člena.
(5) Komisijo vodi direktor občinske uprave, pri medobčinskem
redarstvu pa direktor občinske uprave s sedežem medobčinskega redarstva. Vodja
komisije skliče prvo sejo komisije najpozneje v petih delovnih dneh od njenega
imenovanja.
18. člen
(postopek pred komisijo)
(1) Komisija iz prejšnjega člena zbere potrebna obvestila in
dokaze o okoliščinah, dejstvih in razlogih uporabe prisilnih sredstev. V zvezi
s tem lahko od občinske uprave in policije zahteva potrebno pomoč in
sodelovanje. Pri svojem delu smiselno uporablja določbe poslovnika občinskega
sveta, ki se nanašajo na sklicevanje in vodenje sej, sklepčnost in sprejemanje
odločitev.
(2) O zbranih obvestilih, dokazih in ugotovitvah komisija
najkasneje v 30 dneh od dneva imenovanja sestavi zapisnik, v katerem poda tudi
mnenje, ali je bilo ravnanje občinskega redarja v skladu s predpisi, strokovno
in sorazmerno.
(3) Če komisija ugotovi znake kaznivega dejanja, katerega
storilec se preganja po uradni dolžnosti ali na predlog, zlorabe človekovih
pravic in temeljnih svoboščin ali drugih kršitev, za katere so z zakonom
določene sankcije, obvesti o tem pristojni organ.
19. člen
(odločanje o pritožbah)
(1) Posameznik, ki meni, da so mu bile z dejanjem ali
opustitvijo dejanja občinskega redarja kršene njegove pravice ali svoboščine,
se lahko v 30 dneh pritoži županu.
(2) Župan mora pritožbo iz prejšnjega odstavka proučiti in o
svojih ugotovitvah in ukrepih v 30 dneh pisno obvestiti pritožnika.
(3) O disciplinskih kršitvah občinskega redarja se odloča v
disciplinskem postopku v skladu z zakonom, ki ureja položaj javnih uslužbencev.
IV. POGOJI ZA OPRAVLJANJE NALOG POOBLAŠČENIH URADNIH OSEB
OBČINSKEGA REDARSTVA
20. člen
(pogoji za opravljanje nalog)
(1) Pooblaščene uradne osebe občinskega redarstva morajo
izpolnjevati splošne pogoje, določene z zakonom, ki ureja sistem javnih
uslužbencev, opraviti predpisan preizkus znanja za vodenje in odločanje v
prekrškovnem postopku ter preizkus znanja za opravljanje nalog občinskega
redarstva in za uporabo pooblastil občinskega redarja.
(2) Kandidat za vodjo občinskega redarstva mora imeti najmanj
visokošolsko izobrazbo prve stopnje ali njej enakovredno raven izobrazbe, za
občinskega redarja pa najmanj srednjo splošno ali srednjo strokovno izobrazbo.
(3) Za vodenje postopka in izdajo plačilnega naloga iz
pristojnosti občinskega redarstva je pooblaščen občinski redar, za vodenje
postopka in izdajo odločbe o prekrških pa je lahko pooblaščena uradna oseba, ki
ima najmanj šesto raven izobrazbe v skladu s predpisi, ki urejajo uvedbo in
uporabo klasifikacijskega sistema izobraževanja in usposabljanja.
21. člen
(strokovno usposabljanje in preizkus znanja)
(1) Usposobljenost pooblaščenih uradnih oseb občinskega
redarstva za opravljanje nalog občinskega redarstva, uporabo pooblastil,
določenih z zakonom, ter za ravnanje z napravami in tehničnimi sredstvi se
zagotavlja s strokovnim usposabljanjem in obdobnim izpopolnjevanjem ter
preizkusom znanja.
(2) Program in čas strokovnega usposabljanja ter način
opravljanja preizkusa znanja za opravljanje nalog občinskega redarstva, program
in način obdobnega izpopolnjevanja ter vsebino in način vodenja evidence
usposabljanja in izpopolnjevanja, opravljenih preizkusov in izdanih potrdil o
usposobljenosti, predpiše minister, pristojen za notranje zadeve. Minister,
pristojen za notranje zadeve, imenuje komisijo za opravljanje preizkusov
znanja.
(3) Strokovno usposabljanje občinskih redarjev in preizkusi
znanja iz prejšnjega odstavka so strošek občine. Sredstva za izvedbo
strokovnega usposabljanja občinskih redarjev za uporabo pooblastil iz 10. člena
tega zakona zagotavlja ministrstvo, pristojno za notranje zadeve.
22. člen
(občinski redar – pripravnik)
(1) Dokler občinski redar ne opravi strokovnega usposabljanja
in preizkusa znanja, je občinski redar – pripravnik in ne sme samostojno opravljati
nalog občinskega redarja.
(2) Občinski redar – pripravnik mora opraviti preizkus znanja
najkasneje eno leto po sklenitvi pogodbe o zaposlitvi v občini.
23. člen
(plača občinskega redarja)
Pooblastila občinskega redarja iz 10. člena tega zakona se
upoštevajo pri določitvi plače občinskega redarja v skladu s predpisi, ki
urejajo plače javnih uslužbencev.
V. UNIFORMA, OZNAČBE IN OPREMA
24. člen
(enotna uniforma in označbe)
(1) Občinski redar ima med opravljanjem nalog pravico in
dolžnost nositi službeno uniformo občinskih redarjev. Uniforma občinskih redarjev
je v vseh občinah enotna.
(2) Označba občinskega redarstva je simbol na enotni uniformi
in vozilih, ki ga sestavlja ime občinskega redarstva z imenom občine, lahko pa
tudi grb občine ali ime medobčinskega redarstva, ter označbe nazivov in
položajne označbe pooblaščenih uradnih oseb občinskega redarstva na enotni
uniformi.
(3) Enotno uniformo občinskega redarja, obliko in vsebino
označb, ki jih uporablja občinsko redarstvo ali medobčinsko redarstvo, ter
način njihove uporabe predpiše minister, pristojen za lokalno samoupravo.
25. člen
(zaščita uniforme in označb)
Državni organi, gospodarske družbe, samostojni podjetniki
posamezniki, društva ter druge pravne in fizične osebe ne smejo reproducirati
ali uporabljati uniforme in označb, ki so po barvi, kroju, označbah nazivov in
položajnih označbah enake ali podobne uniformi in označbam občinskega
redarstva, ter reproducirati in uporabljati v prometu vozil, ki so označena
enako kot vozila občinskega redarstva.
26. člen
(službena izkaznica)
(1) Pooblaščena uradna oseba občinskega redarstva ima
službeno izkaznico, ki jo mora imeti pri sebi med opravljanjem svojega dela na
terenu in jo mora na zahtevo posameznika, zoper katerega vodi postopek za prekršek,
pokazati.
(2) Službena izkaznica mora vsebovati naziv pooblaščene
uradne osebe občinskega redarstva, njene identifikacijske podatke in
pooblastila.
(3) Službeno izkaznico izda župan oziroma župan občine, v
katerem je sedež medobčinskega redarstva, pooblaščeni uradni osebi občinskega
redarstva ob imenovanju v naziv. Pooblaščena uradna oseba mora službeno
izkaznico izročiti županu oziroma županu občine, v katerem je sedež
medobčinskega redarstva, če ji preneha delovno razmerje v občinskem redarstvu.
(4) Minister, pristojen za lokalno samoupravo, predpiše
barvo, obliko, sestavne dele, obrazce službenih izkaznic ter besedilo
pooblastil pooblaščenih uradnih oseb občinskega redarstva.
27. člen
(oprema)
(1) Občinski redar ima med opravljanjem nalog pravico in
dolžnost imeti pri sebi opremo, ki jo potrebuje za opravljanje nalog.
(2) Opremo občinskega redarja in način uporabe opreme
predpiše minister, pristojen za notranje zadeve.
VI. EVIDENCE OBČINSKEGA REDARSTVA
28. člen
(evidence po zakonu, ki ureja prekrške)
Občinsko redarstvo vodi evidence prekrškovnega organa v
skladu z zakonom, ki ureja prekrške.
28.a člen
(evidenca uporabe prisilnih sredstev)
(1) Občinsko redarstvo upravlja evidenco uporabe prisilnih
sredstev. V evidenci se obdelujejo podatki o:
-       
občinskem redarju, ki je uporabil prisilno sredstvo: osebno ime in
njegovi rojstni podatki (dan, mesec, leto, kraj);
-       
osebi, zoper katero je bilo uporabljeno prisilno sredstvo: osebno ime in
njeni rojstni podatki (dan, mesec, leto, kraj), spol, naslov, EMŠO, če gre za
tujca, pa osebno ime in njegovi rojstni podatki (dan, mesec, leto, kraj), spol,
naslov in številka osebnega dokumenta;
-       
dogodku, v katerem je bilo uporabljeno prisilno sredstvo, in oceni
uporabe prisilnega sredstva.
(2) Podatki v evidenci se hranijo dve leti po datumu uporabe
prisilnega sredstva. Po poteku tega roka se podatki izbrišejo oziroma uničijo.
29. člen
(dostop do podatkov iz evidenc)
Občina je za potrebe izvrševanja nadzora nad izvajanjem tega
zakona dolžna omogočiti brezplačen vpogled, prepis, kopiranje ali izpis evidenc
iz 28. in 28.a člena tega zakona.
VII. NADZOR NAD IZVAJANJEM ZAKONA
30. člen
(pristojnost državnih organov)
(1) Nadzorstvo nad zakonitostjo dela občinskih organov,
občinskih uprav in občinskih redarstev pri izvrševanju tega zakona opravlja
ministrstvo, pristojno za notranje zadeve.
(2) Nadzorstvo nad zakonitostjo izvrševanja posameznih
pooblastil občinskih redarstev in organ, pristojen za nadzor, določa zakon, s
katerim so ta pooblastila določena.
(3) Za prekrške, določene s tem zakonom, je pristojna
inšpekcija za notranje zadeve.
31. člen
(pristojnost občinskih organov)
Za nadzorstvo nad izvrševanjem nalog občinskega redarstva,
določenih z občinskimi predpisi, je pristojen župan.
VIII. KAZENSKA DOLOČBA
32. člen
(1) Pravna oseba ali samostojni podjetnik posameznik oziroma
posameznik, ki samostojno opravlja dejavnost, ki ravna v nasprotju s 25. členom
tega zakona, se kaznuje za prekršek z globo 2.000 eurov.
(2) Odgovorno osebo pravne osebe, odgovorno osebo
samostojnega podjetnika posameznika in odgovorno osebo posameznika, ki
samostojno opravlja dejavnost, iz prejšnjega odstavka se kaznuje z globo 500
eurov.
(3) Fizično osebo, ki ravna v nasprotju s 25. členom tega
zakona, se kaznuje z globo 500 eurov.

Zakon o občinskem redarstvu – ZORed (Uradni
list RS, št. 139/06) vsebuje naslednje prehodne in
končne določbe:
»IX. PREHODNE IN KONČNE DOLOČBE
33. člen
(rok za izdajo predpisov)
(1) Predpise iz drugega odstavka 21. člena, tretjega odstavka
24. člena, četrtega odstavka 26. člena in drugega odstavka 27. člena izda
pristojni minister v enem letu po uveljavitvi tega zakona.
(2) Do uveljavitve predpisov iz prejšnjega odstavka veljata
Pravilnik o enotni uniformi, označbah in opremi pooblaščenih delavcev
občinskega redarstva (Uradni list RS, št. 103/05) in Pravilnik o pogojih za
opravljanje nalog občinskega redarja (Uradni list RS, št. 103/05).
34. člen
(rok za izpolnitev pogojev
za opravljanje nalog)
Javni uslužbenci, ki na dan uveljavitve tega zakona
opravljajo naloge v občinskih redarstvih, morajo opraviti preizkus znanja za
opravljanje nalog občinskega redarstva, določen s tem zakonom, najkasneje v
enem letu od uveljavitve predpisa iz drugega odstavka 21. člena tega zakona.
35. člen
(obveznost občin)
(1) Občine morajo sprejeti ali uskladiti odloke, s katerimi
so ustanovljena občinska redarstva, s tem zakonom v enem letu po njegovi
uveljavitvi.
(2) Občine morajo sprejeti občinski program varnosti iz 6.
člena tega zakona v dveh letih po uveljavitvi tega zakona. Do sprejema programa
varnosti iz 6. člena tega zakona opravlja vse z zakonom določene naloge in
pooblastila občinskega redarja policija.
36. člen
(prenehanje veljavnosti)
Z dnem uveljavitve tega zakona prenehajo veljati četrti,
peti, šesti in sedmi odstavek 14. člena Zakona o varnosti cestnega prometa
(Uradni list RS, št. 133/06 – uradno prečiščeno besedilo).
37. člen
(začetek veljavnosti)
Ta zakon začne veljati 1. januarja 2007.«.

Zakon o spremembah in dopolnitvah Zakona o občinskem
redarstvu – ZORed-A (Uradni list RS, št. 9/17) vsebuje naslednjo končno določbo:
»KONČNA DOLOČBA
13. člen
Ta zakon začne veljati petnajsti dan po objavi v Uradnem
listu Republike Slovenije.«.