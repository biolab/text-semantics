I. UVODNE DOLOČBE
1. člen
Ta zakon ureja privatizacijo in
dokapitalizacijo Slovenskih železarn d.d., Ljubljana in posameznih odvisnih
družb v poslovnem sistemu Slovenskih železarn z namenom sanacije.
Poslovni sistem Slovenskih železarn (v
nadaljnjem besedilu: SŽ) predstavljajo obvladujoča družba Slovenske železarne
d.d., Ljubljana (v nadaljnjem besedilu: SŽ d.d.) in odvisne družbe.
II. PRIVATIZACIJA SLOVENSKIH ŽELEZARN d.d., LJUBLJANA
Splošne določbe
2. člen
Privatizacija po tem zakonu je prodaja
delnic SŽ d.d., katerih imetnica je Republika Slovenija, fizičnim osebam in
pravnim osebam zasebnega prava.
Privatizacija delnic, katerih imetnica je
Republika Slovenija, se izvede na naslednje načine:
-       
z interno razdelitvijo notranjim upravičencem z zamenjavo lastniških
certifikatov in potrdil delavcev iz naslova premalo izplačanih plač,
-       
s prenosom delnic na Slovensko razvojno družbo z namenom kasnejše
prodaje pooblaščenim investicijskim družbam za lastniške certifikate,
-       
z javno prodajo delnic in
-       
z neposredno prodajo delnic.
Interna razdelitev delnic notranjim
upravičencem
3. člen
Notranji upravičenci po tem zakonu so
zaposleni, bivši zaposleni in upokojeni delavci SŽ, ki so v delovnem razmerju
na dan uveljavitve tega zakona ali so bili v delovnem razmerju po 15. 3. 1991,
to je na dan sklenitve pogodbe o prenosu družbenega premoženja na Republiko
Slovenijo, v katerikoli družbi v poslovnem sistemu SŽ.
4. člen
Razdelitev delnic SŽ d.d., katerih imetnica
je Republika Slovenija v okviru interne razdelitve se opravi z izročitvijo
lastniških certifikatov, izdanih na podlagi 31. člena zakona o lastninskem
preoblikovanju podjetij (Uradni list RS, št. 55/92, 7/93, 31/93 in 1/96),
oziroma z izročitvijo potrdil, ki jih imajo delavci v sistemu SŽ iz naslova
premalo izplačanih plač na podlagi kolektivne pogodbe, ki je stopila v veljavo
dne 1. 3. 1991.
Pri izračunavanju in izdaji potrdil iz
prejšnjega odstavka tega člena se smiselno uporabljajo določbe uredbe o
izdajanju in upoštevanju potrdil na podlagi neizplačanega dela neto osnovnih
plač (Uradni list RS, št. 59/93).
S konverzijo terjatev delavcev po tem
zakonu prenehajo vse terjatve delavcev iz naslova premalo izplačanih plač.
5. člen
Notranji upravičenci lahko pridobijo na
podlagi zamenjave lastniških certifikatov in potrdil iz naslova premalo
izplačanih plač za delnice SŽ d.d., katerih imetnica je Republika Slovenija,
največ do 20% osnovnega kapitala SŽ d.d.
V primeru prodaje posamezne odvisne družbe
v okviru poslovnega sistema SŽ lahko zaposleni, bivši zaposleni in upokojeni
delavci vložijo zahtevo za zamenjavo delnic SŽ d.d. z deleži v posamezni
družbi, ki ne smejo presegati 20% osnovnega kapitala družbe. Interese
zaposlenih, bivših zaposlenih in upokojenih delavcev v tem primeru zastopa
družba pooblaščenka iz 6. člena tega zakona.
6. člen
Notranji upravičenci morajo zaradi izvedbe
privatizacije po tem zakonu ustanoviti eno ali več posebnih gospodarskih družb,
organiziranih kot kapitalske družbe, ki v svojem imenu in za račun notranjih
upravičencev kupujejo delnice v okviru programa interne razdelitve (v
nadaljnjem besedilu: družbe pooblaščenke).
Notranji upravičenci delnice, ki so predmet
privatizacije po tem zakonu in so vplačane z lastniškimi certifikati, vložijo
kot stvarni vložek v osnovni kapital družbe pooblaščenke.
Ne glede na določbo tretjega odstavka 191.
člena zakona o gospodarskih družbah je lahko osnovni kapital družbe
pooblaščenke v celoti vplačan s stvarnimi vložki.
Pristojno registrsko sodišče mora o zahtevi
za vpis v sodni register družbe pooblaščenke odločiti v osmih dneh.
7. člen
Notranji upravičenci lahko kapitalsko
strukturo in upravljalska razmerja v družbi pooblaščenki oblikujejo prosto.
8. člen
SŽ d.d. morajo v roku 30 dni po predložitvi
zahteve družbe pooblaščenke prenesti delnice, katerih imetnica je Republika
Slovenija, do višine vrednosti vanjo vloženih lastniških certifikatov, oziroma
terjatev zaposlenih, bivših zaposlenih in upokojenih delavcev v povezanih
družbah SŽ, ki jih imajo ti upravičenci do povezanih družb iz naslova premalo
izplačanih plač po branžni kolektivni pogodbi od njenega sprejema do 31. 12.
1992 v posameznih družbah, na družbo pooblaščenko.
9. člen
Razdelitev delnic v zameno za lastniške
certifikate se opravi po nominalni vrednosti delnic SŽ d.d. v višini 100.000
SIT za delnico.
Terjatve zaposlenih, bivših zaposlenih in
upokojenih delavcev iz naslova premalo izplačanih plač se konvertirajo v višini
po stanju na dan 31. 12. 1992 v delnice po nominalni vrednosti delnic SŽ d.d. v
višini 100.000 SIT za delnico.
10. člen
Družbe pooblaščenke morajo v roku 120 dni
po uveljavitvi tega zakona razdeliti delnice, pridobljene po 8. členu tega
zakona, notranjim upravičencem v višini vrednosti vloženega lastniškega certifikata
oziroma vrednosti njegove terjatve iz naslova premalo izplačanih plač.
Prenos delnic na Slovensko razvojno družbo
d.d.
11. člen
Republika Slovenija prenese na Slovensko
razvojno družbo d.d. delnice, katerih imetnica je Republika Slovenija v višini
20% osnovnega kapitala SŽ d.d. z namenom kasnejše prodaje pooblaščenim
investicijskim družbam za lastniške certifikate.
Javna prodaja delnic
12. člen
Privatizacija delnic SŽ d.d., katerih
imetnica je Republika Slovenija, ki ostanejo po izvedenem postopku interne
razdelitve in prenosa delnic na Slovensko razvojno družbo d.d., se opravi z
javno prodajo delnic.
Javna prodaja delnic se opravi na podlagi
sklepa o prodaji delnic, ki ga sprejme Vlada Republike Slovenije.
Vlada Republike Slovenije s sklepom o prodaji
delnic iz prejšnjega odstavka natančneje določi obseg, pogoje in postopek
privatizacije.
13. člen
Javna prodaja delnic se opravi:
-       
na podlagi javne ponudbe delnic,
-       
z javnim zbiranjem ponudb,
-       
na javni dražbi.
Javna ponudba delnic je na nedoločen krog oseb
naslovljeno javno vabilo k nakupu delnic pod vnaprej določenimi pogoji.
Javno zbiranje ponudb je na nedoločen krog
naslovljeno javno vabilo k dajanju ponudb za nakup delnic.
Javna dražba je javna prodaja delnic, pri
kateri je pogodba o nakupu delnic sklenjena s tistim ponudnikom, ki ponudi
najvišjo ceno nad izklicno ceno delnic.
Javna prodaja delnic se opravi na podlagi
ocenjene vrednosti.
14. člen
Pri izbiri najboljšega ponudnika v postopku
javnega zbiranja ponudb SŽ d.d. upoštevajo predvsem naslednje kriterije:
-       
predloženi poslovni načrt,
-       
poslovno in finančno bonitetno poročilo ponudnika,
-       
zagotovilo ponudnika za ohranjanje delovnih mest,
-       
ponujeno ceno in plačilne pogoje.
Neposredna prodaja delnic
15. člen
Ne glede na določbe 12. člena tega zakona
se prodaja delnic SŽ d.d., katerih imetnica je Republika Slovenija, lahko na
podlagi sklepa Vlade Republike Slovenije opravi tudi z neposredno prodajo
delnic zainteresiranim strateškim investitorjem, če se na ta način zagotovi
eden ali več naslednjih pogojev:
-       
pridobitev nove tehnologije ali sodobne opreme,
-       
pridobitev dodatnih finančnih sredstev za obratni ali trajni kapital,
-       
pridobitev kadrov, ki bodo zagotovili nova potrebna znanja,
-       
pridobitev novih trgov oziroma širitev tržnega deleža na določenem trgu,
-       
ohranjanje delovnih mest ali zagotavljanje novih delovnih mest.
Pod enakimi pogoji lahko SŽ d.d. ob
soglasju Vlade Republike Slovenije neposredno odprodajo deleže odvisnih družb.
V slučaju dokapitalizacije družbe v sistemu
SŽ z novo tehnologijo ali novo opremo se za oceno primernosti in kvalitete
tehnologije oziroma opreme imenuje strokovna komisija, ki jo večinsko
sestavljajo strokovnjaki s tehnično oziroma naravoslovno izobrazbo, iz vseh
delov SŽ.
Komisijo imenuje nadzorni svet SŽ d.d.
Komisija poda oceno iz prejšnjega odstavka pisno.
16. člen
(prenehal
veljati)
III. DOKAPITALIZACIJA SŽ d.d.
17. člen
Dokapitalizacija po tem zakonu je povečanje
osnovnega kapitala SŽ d.d. z izdajo novih delnic in njihova prodaja fizičnim
osebam in pravnim osebam zasebnega prava na način, kot to določa ta zakon.
SŽ d.d. lahko povečajo osnovni kapital.
Skupščina SŽ d.d. lahko po predhodnem
soglasju Vlade Republike Slovenije sprejme sklep o dodatnih vlaganjih v SŽ d.d.
ali o konverziji terjatev upnikov v delniški kapital.
Dodatno vlaganje se izvede na podlagi
izdaje in sočasnega vplačila dodatnih delnic ali na podlagi vpisa po javnem
vabilu za vpis delnic SŽ d.d.
18. člen
Republika Slovenija bo v letu 1998 povečala
kapital SŽ d.d. v znesku 3.000,000.000 tolarjev in v letu 1999 v znesku
3.000,000.000 tolarjev.
Republika Slovenija lahko pred izvedbo
povečanja kapitala iz prejšnjega odstavka v letu 1998 da SŽ d.d. kratkoročno
posojilo za obratna sredstva v znesku do 6.000,000.000 tolarjev.
Vzporedno z izvajanjem sanacijskega
programa in uporabe sredstev iz prvega in drugega odstavka tega člena bo
potekal postopek privatizacije v SŽ.
Republika Slovenija zagotovi v proračunu za
leto 1998 tudi dodatni znesek v višini do 700,000.000 tolarjev za nadaljnji
razvoj kadrovskih virov in sofinanciranje reševanja presežnih delavcev v SŽ.
Sredstva se namenijo za aktivno reševanje presežnih delavcev.
19. člen
Sredstva, s katerimi Republika Slovenija
dokapitalizira SŽ d.d. se uporabijo v skladu s sprejetim sanacijskim programom
in programom privatizacije ter pod pogojem, da vlada sprejme pozitivno mnenje o
sanacijskem programu.
Natančnejši pogoji uporabe sredstev, ki jih
Republika Slovenija nameni za dokapitalizacijo SŽ d.d., se opredelijo s
pogodbo, ki jo sklene minister, pristojen za gospodarske dejavnosti, na podlagi
sklepa Vlade Republike Slovenije.
20. člen
Vlada Republike Slovenije je dolžna o poteku
sanacije in privatizacije SŽ d.d. ter namenski porabi sredstev najmanj
šestmesečno poročati Državnemu zboru Republike Slovenije.
21. člen
Republika Slovenija bo v letu 1998 prevzela
obveznosti SŽ d.d., ki zapadejo v letu 1998 iz naslova kreditov, ki so jih SŽ
d.d. najele v skladu z določbami zakona o jamstvu Republike Slovenije za
kredite za trajna obratna sredstva Slovenskih železarn (Uradni list RS, št.
55/92 in 50/97), in sicer v višini glavnic 4.000,000.000 tolarjev.
Republika Slovenija bo prevzela obveznosti
SŽ d.d. iz naslednjih kreditnih pogodb s poroštvom Republike Slovenije,
sklenjenih med SŽ d.d. in bankami, kot sledi:
 
Banka                                                         Glavnica                                               Prevzem
                                                              znesek
v tolarjih                                    glavnic v tolarjih
Gorenjska banka d.d., Kranj
št. pog.:  074F059396/9                              500,000.000                                     107,000.000
št. pog.:  074F059396/4                           1.000,000.000                                  
1.000,000.000
št. pog.:  074F059396/5                              890,000.000                                     470,329.400
št. pog.:  074F059396/6                              490,000.000                                     490,000.000
št. pog.:  074F059396/7                              260,000.000                                     260,000.000
št. pog.:  074F059396/8                              500,000.000                                     250,000.000
 
Nova Ljubljanska banka d.d.
Ljubljana
št. pog.:  101700693                                  896,678.623                                     896,678.623
št. pog.:  101700700                                  200,000.000                                      200,000.000
 
PRO BANKA d.d., Maribor
št. pog.:  82/97-kk-41                                 320,000.000                                     320,000.000
 
Prevzem obveznosti iz prejšnjega odstavka
ne vključuje obresti za zapadle in neplačane obveznosti iz navedenih kreditov
ter s tem povezanih stroškov iz leta 1997.
Pogodbe o prevzemu obveznosti iz tega člena
sklene minister, pristojen za gospodarske dejavnosti.
Terjatve Republike Slovenije, ki jih bo
Republika Slovenija pridobila s prevzemom obveznosti SŽ d.d. po tem členu
zakona, se spremenijo v lastniški delež v SŽ d.d.
22. člen
S ciljem kadrovske sanacije SŽ d.d. in
posameznih odvisnih družb v SŽ se reševanje presežnih delavcev invalidov
zagotavlja na naslednji način:
-       
s prerazporeditvijo v Logistični center Ravne (Ravne in Štore) in Center
za prestrukturiranje kadrov Jesenice,
-       
sredstva za pokrivanje plač in drugih stroškov povezanih z delom se
zagotovijo v okviru sredstev določenih v četrtem odstavku 18. člena tega
zakona.
Za učinkovito reševanje problematike iz
prejšnjega odstavka zagotovi Republiški zavod za zaposlovanje ustrezno
strokovno pomoč.

Zakon
o privatizaciji Slovenskih železarn d.d. – ZPSZ (Uradni list
RS, št. 13/98)
vsebuje naslednjo končno določbo:
»IV. KONČNA DOLOČBA
23. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o prevzemu
in načinu poravnave obveznosti Slovenskih železarn v zvezi s programom prestrukturiranja – ZPPOSZ (Uradni list RS, št. 111/01)
vsebuje naslednjo končno določbo:
»9. člen
Ta zakon začne veljati naslednji dan po
objavi v Uradnem listu Republike Slovenije.«.