PRVI DEL
1. poglavje: Temeljne določbe
1. člen
Sodno oblast v Republiki Sloveniji izvajajo
sodniki na sodiščih, ustanovljenih s tem ali z drugim zakonom.
Določbe prvega dela tega zakona veljajo za
vsa sodišča v Republiki Sloveniji, razen za ustavno sodišče.
1.a člen
S tem zakonom se v zakonodajo Republike
Slovenije kot pravni akt Evropske unije prenaša tudi Okvirni sklep Sveta z dne
27. novembra 2008 o varstvu osebnih podatkov, ki se obdelujejo v okviru
policijskega in pravosodnega sodelovanja v kazenskih zadevah (UL L št. 350, 30.
decembra 2008, str. 60).
2. člen
Pravnomočno odločbo sodne oblasti mora
spoštovati vsaka fizična in pravna oseba v Republiki Sloveniji.
Odločbe sodne oblasti vežejo sodišča in vse
druge državne organe Republike Slovenije.
Imuniteto pred sodno oblastjo določajo
ustava in pravila mednarodnega prava.
Izvršitve odločbe sodišča ne more ovirati
odločba drugega državnega organa.
3. člen
Sodnik je pri opravljanju sodniške funkcije
vezan na ustavo in zakon. V skladu z ustavo je vezan tudi na splošna načela
mednarodnega prava in na ratificirane in objavljene mednarodne pogodbe.
Če se civilnopravna zadeva ne da rešiti na
temelju veljavnih predpisov, upošteva sodnik predpise, ki urejajo podobne
primere. Če je rešitev zadeve kljub temu pravno dvomljiva, odloči v skladu s
splošnimi načeli pravnega reda v državi. Pri tem ravna v skladu s pravnim
izročilom in z utrjenimi spoznanji pravne vede.
Sodnik ravna vselej tako, kot bi imel pred
seboj nedoločeno število primerov iste vrste.
Sodniki morajo o pravicah in dolžnostih ter
o obtožbah odločati brez nepotrebnega odlašanja, neodvisno in nepristransko.
4. člen
Sredstva za delo sodišč se zagotavljajo v
proračunu Republike Slovenije.
Plače sodnikov določa zakon.
5. člen
Sodišča poslujejo v slovenskem jeziku.
Na območjih, kjer živita avtohtoni
italijanska in madžarska narodna skupnost, sodišča poslujejo tudi v
italijanskem oziroma madžarskem jeziku, če stranka, ki živi na tem območju,
uporablja italijanski oziroma madžarski jezik.
Kadar sodišče višje stopnje odloča o
pravnih sredstvih v zadevah, v katerih je sodišče nižje stopnje vodilo postopek
tudi v italijanskem oziroma
madžarskem jeziku, izda odločbo tudi v prevodu v italijanski oziroma madžarski
jezik.
Če sodišče višje stopnje pri odločanju po
prejšnjem odstavku opravi obravnavo ali sejo senata, na kateri so navzoče
stranke, uporablja določbe drugega odstavka tega člena.
Stroške, povezane z uporabo jezika
pripadnikov italijanske in madžarske narodnosti pred sodišči, krije Republika
Slovenija.
6. člen
Poslovanje sodišč urejata zakon in sodni
red.
7. člen
Poslovanje sodišča vodi predsednik sodišča.
Za predsednika sodišča je lahko imenovan samo sodnik.
8. člen
Državljani, ki so udeleženi pri izvajanju
sodne oblasti, so v okvirih, ki jih določa zakon, v svojih pravicah in
dolžnostih izenačeni s sodniki.
Udeležba pri izvajanju sodne oblasti je
častna.
9. člen
Pooblastila in dolžnosti sodnega osebja, ki
sodeluje pri izvajanju sodne oblasti, določa zakon.
Posebne dolžnosti ostalega sodnega osebja
določa sodni red.
Kolikor ni drugače določeno, se predpisi,
ki urejajo položaj in pravice delavcev v državnih organih, smiselno uporabljajo
tudi za sodno osebje.
10. člen
Za zadeve pravosodne uprave je pristojno
ministrstvo, pristojno za pravosodje.
11. člen
Sodišče višje stopnje lahko pri odločanju
na podlagi vloženega pravnega sredstva usmerja pravno mnenje sodišča nižje
stopnje v okvirih, ki jih določa procesni zakon.
Sodnik je pri uporabi prava neodvisen tudi
v razmerju do sodišča višje stopnje, ki je v konkretni zadevi že izrazilo svoje
pravno mnenje.
12. člen
Sodišče višje stopnje lahko zahteva od
sodišča nižje stopnje na svojem območju podatke v zvezi z uporabo zakona,
podatke o problemih, ki se pojavljajo pri sojenju, in
druge podatke, potrebne za proučitev posameznih vprašanj, ki se pojavljajo pri
njihovem delu.
Sodišče višje stopnje sme zaradi izvajanja
nalog iz prejšnjega odstavka pregledati delo sodišča nižje stopnje na svojem območju.
V okviru izvajanja nalog iz prvega in
drugega odstavka tega člena sme predsednik sodišča višje stopnje, v posebnih
primerih pa tudi predsednik sodišča pred katerim se zadeva obravnava, zahtevati
podatke v zvezi z uporabo zakona in pregledovati spise v zadevah, v katerih je
že bilo pravnomočno odločeno, v drugih pa le izjemoma, če je to potrebno zaradi
izvajanja pooblastil po tem zakonu.
12.a člen
V zadevah iz sodne pristojnosti si sodišča
dajejo pravno pomoč, ki obsega opravljanje postopkovnih dejanj ter posredovanje
osebnih in drugih podatkov, v skladu z zakonom. Drugim državnim organom,
organom samoupravnih lokalnih skupnosti in nosilcem javnih pooblastil sodišča
dajejo pomoč s posredovanjem podatkov, spisov in listin na vpogled oziroma
omogočajo njihovo kopiranje, izpis ali prepis, kadar tako določa zakon.
Sodišča obdelujejo osebne in druge podatke
v okviru in za namen sodnega odločanja ter za opravljanje zadev sodne uprave v
skladu s tem zakonom, zakoni, ki urejajo sodne postopke ali pristojnost sodišč,
in zakonom, ki ureja varstvo osebnih podatkov. Osebni podatki, ki jih
obdelujejo sodišča, morajo biti potrebni, ustrezni in po obsegu primerni
namenom, za katere se zbirajo in naprej obdelujejo.
Sodnik ali senat, ki odloča v zadevi iz
sodne pristojnosti, skrbi, da so osebni podatki v spisih in zbirkah osebnih
podatkov po tem zakonu iz pristojnosti sodišč čim bolj točni, popolni,
posodobljeni in zanesljivi ter jih popravi, dopolni, uniči ali blokira, ko
izve, da je to potrebno, v skladu z zakonom, ki ureja sodni postopek glede
zadeve, v kateri odloča. Posameznik, na katerega se nanašajo osebni podatki v
sodnem postopku, uresničuje svojo zahtevo za popravek osebnih podatkov z
uporabo ugovorov, rednih ali izrednih pravnih sredstev v skladu z zakoni, ki urejajo
sodni postopek v njegovi zadevi.
Sodišča čezmejno in brezplačno posredujejo
osebne podatke iz spisov, vpisnikov, imenikov, pomožnih knjig, registrov in
javnih knjig iz pristojnosti sodišč pristojnim sodnim organom držav članic
Evropske unije, tretjih držav in mednarodnih organizacij, če tako določa zakon,
mednarodna pogodba ali neposredno uporaben pravni akt ali odločitev mednarodne
organizacije, na katero je Republika Slovenija prenesla uresničevanje dela
svojih suverenih pravic (v nadaljnjem besedilu: čezmejna izmenjava). Sodišča
morajo pri posredovanju podatkov, če je to glede na vsebino podatkov ali
zaprosila organa iz prejšnjega stavka potrebno, posebej navesti stanje njihove
točnosti, popolnosti, posodobljenosti in zanesljivosti ter zaprositi za enako
delovanje sodnih organov, ki njim zagotovijo potrebne osebne podatke s čezmejno
izmenjavo. Pri obdelavi prejetih podatkov iz drugih držav ali mednarodnih
organizacij so sodišča vezana na omejitve, ki jih je določil organ posredovanja
podatkov.
Pri čezmejni izmenjavi po prejšnjem
odstavku se osebni podatki posredujejo le sodnim organom ali drugim podobnim
organom drugih držav ali mednarodnih organizacij, če so potrebni za delovanje
oziroma odločanje teh organov in če njihova obdelava ni v neskladju z nameni iz
prvega in četrtega odstavka 3. člena tega zakona. Organom iz tretjih držav se
podatki lahko posredujejo le na podlagi mednarodne pogodbe ali v skladu z
odločbo državnega nadzornega organa za varstvo osebnih podatkov po določbah
zakona, ki ureja varstvo osebnih podatkov. Organi iz prvega stavka tega
odstavka so vezani na omejitve obdelave podatkov, ki jih na podlagi pravnega
reda Republike Slovenije določi sodišče Republike Slovenije, ki posreduje
osebne podatke iz Republike Slovenije, zlasti zaradi varstva postopkovnih
interesov, tajnosti postopkov, zasebnosti oseb ali varstva domneve nedolžnosti
in pravic do poštenega sojenja. Sodišče Republike Slovenije lahko te omejitve
označi tudi s priloženimi opombami, ki se nanašajo na opis stanja zadeve oziroma
faze sodnega postopka ali na pomen uradnega zapisa po pravnem redu Republike
Slovenije.
13. člen
Sodišče mora po uradni dolžnosti pridobiti
za sodni postopek potrebne sodbe in sklepe sodišč ter odločitve državnih
organov, organov samoupravnih lokalnih skupnosti in nosilcev javnih pooblastil,
ki jih navajajo oziroma katerih pridobitev predlagajo stranke sodnih postopkov
in se nanašajo nanje oziroma na njihovo zadevo. Državni organi, organi
samoupravnih lokalnih skupnosti in nosilci javnih pooblastil morajo sodiščem
oziroma državnim organom ali nosilcem javnih pooblastil, ki jih določi sodišče
pri izvajanju svojih pristojnosti, v kar najkrajšem roku in brezplačno predložiti
zahtevane odločitve.
Sodišče ima pri izvajanju svojih
pristojnosti iz prejšnjega odstavka pravico zahtevati podatke iz prejšnjega
odstavka tudi od drugih pravnih oseb in posameznikov, za katere meni, da z
njimi razpolagajo, razen če zakon določa pridobitev podatkov le na podlagi
sodne odločbe ali da gre za zaupno razmerje. Za izvajanje teh pristojnosti
lahko obdeluje tudi podatke, ki so mu jih prostovoljno dale druge pravne osebe,
posamezniki, druge države ali mednarodne organizacije, če drug zakon tega ne
prepoveduje.
Upravljavci podatkov ali zbirk podatkov, ki
jih sodišče potrebuje za ugotovitev ali presojo dejstev za odločanje v
postopkih iz svoje pristojnosti, morajo posredovati zahtevane podatke sodiščem
brezplačno in nemudoma, najpozneje pa v osmih dneh. Če se ti podatki v javnem
sektorju ali osebah javnega prava obdelujejo v informatizirani obliki in je
zagotovljena tehnična izvedljivost neposrednega elektronskega dostopa do njih,
imajo sodišča pravico do neposrednega in brezplačnega elektronskega dostopa, ki
ga vključno z omogočanjem ustreznega prenosa podatkov zagotovi upravljavec
evidenc, registrov ali javnih knjig. Sodišče lahko te podatke iz zbirk
pregleduje, jih kopira, prepiše ali izpiše ter naprej obdeluje v postopkih, v
katerih izpolnjuje svoje zakonsko določene naloge in pristojnosti. Povezovanje
zbirk osebnih podatkov iz drugega stavka tega odstavka se izvede z enotno
matično številko (EMŠO) ali davčno številko stranke ali naslovom njenega
prebivališča ali pa z drugimi podatki, ki v povezavi z osebnim imenom stranke
zagotavljajo enoznačno identifikacijo osebe, katere podatek se zahteva. Zbirke
osebnih podatkov sodišč z drugimi zbirkami osebnih podatkov se povezujejo v
skladu z zakoni, ki urejajo sodne postopke ali pristojnost sodišč, in zakonom,
ki ureja varstvo osebnih podatkov.
Sodnik ali po pooblastilu sodnika ali
predsednika sodišča javni uslužbenec sodišča v zahtevi za predložitev podatkov
ali ob neposrednem dostopu do podatkov iz prejšnjega odstavka navede, katere
podatke zahteva, namen njihove obdelave oziroma pravno podlago, osebno ime in
rojstni datum ali enotno matično številko (EMŠO) ali pa naslov prebivališča
stranke ali drugih oseb, katerih podatke sodišče zahteva, ter enoznačno
številko zadeve sodišča, po potrebi pa tudi primeren rok, v katerem naj bi bili
zahtevani podatki predloženi sodišču.
Za izvajanje pristojnosti ter izpolnitev
nalog in obveznosti po tem zakonu in zakonih, ki urejajo sodne postopke ali
pristojnost sodišč, lahko sodišče brezplačno pridobi in obdeluje te osebne
podatke: za fizično osebo osebno ime, enotno matično številko občana (EMŠO),
drugo uradno identifikacijsko številko, datum in kraj rojstva, poklic,
zaposlitev in naslov ter vrsto prebivališča; če je fizična oseba tujec, namesto
enotne matične številke občana ali druge uradne identifikacijske številke
osebno ime, datum in kraj rojstva, poklic, zaposlitev in naslov stalnega ali
začasnega prebivališča; za odgovorno osebo pravne osebe poleg podatkov iz tega
odstavka tudi seznam del in nalog, ki jih opravlja; za pravno osebo pa firmo,
sedež in matično številko.
Občutljive osebne podatke lahko sodišče
pridobi in obdeluje le, če je to nujno potrebno za izvajanje pristojnosti ter
izpolnjevanje nalog in obveznosti po tem zakonu in zakonih, ki urejajo sodne
postopke ali pristojnost sodišč, pri njihovi obdelavi pa mora zlasti upoštevati
njihovo tajnost, sprotno spremljati izvajanje ukrepov njihovega zavarovanja in
preprečevati nepooblaščene vpoglede.
Sodišču do zastaranja kazenskega pregona
ali do pravnomočnosti sodbe izjemoma ni treba obvestiti posameznika, katerega
se ti podatki nanašajo, o pridobivanju teh podatkov, razen če zakon določa
drugače.
Sodišča imajo dostop do vsebine tajnih
podatkov v skladu z zakonom, ki ureja tajne podatke, in jih lahko obdelujejo v
sodnih postopkih v skladu z zakoni, ki urejajo sodne postopke ali pristojnost
sodišč.
1.a poglavje: Vrstni red reševanja zadev
13.a člen
Sodnik obravnava prednostne zadeve, ki so
kot take določene z zakonom.
Sodnik pri določitvi vrstnega reda
obravnavanja drugih zadev lahko upošteva, poleg časa pripada zadeve na sodišče,
tudi vrsto, naravo in pomen zadeve.
2. poglavje: Zakoniti sodnik
14. člen
Sodnik izvaja sodno oblast na enem ali več
pravnih področjih, na katero oziroma katera je pred začetkom koledarskega leta
razporejen z letnim razporedom dela.
15. člen
Na posameznem pravnem področju, na katero
sta razporejena dva ali več sodnikov, se zadeve dodeljujejo posameznim sodnikom
po dnevnem zaporedju vložitve začetnega procesnega akta, upoštevaje abecedni
red začetnic priimkov sodnikov.
Če je na isti dan vloženih več začetnih
procesnih aktov na istem pravnem področju ali pri vnaprej določenih vrstah
zadev v okviru istega pravnega področja, se zadeve najprej razvrstijo po
abecednem redu začetnic priimkov oziroma imen strank oziroma udeležencev, zoper
katere je vložen procesni akt.
Zadeve, v katerih višja sodišča in Vrhovno
sodišče Republike Slovenije odločajo o rednem ali izrednem pravnem sredstvu, se
sodnikom dodeljujejo po dnevnem zaporedju prispelih spisov, upoštevaje abecedni
red začetnic priimkov sodnikov.
Zadeve se po pravilih iz prejšnjih odstavkov
sodnikom dodeljujejo takoj po zaporedju vložitve začetnega procesnega akta
oziroma prispelih spisov, lahko pa tudi kasneje, na način, vnaprej določen s
sodnim redom.
16. člen
Na način, določen v prejšnjem členu, se
dodeljujejo tudi zadeve, v katerih je sodnik po prevzemu zadeve izločen ali
katerih ne more pravočasno obravnavati zaradi daljše odsotnosti.
17. člen
Sodni red določa podrobnejša pravila za
dodeljevanje zadev.
S sodnim redom se podrobneje predpišejo
zlasti pravila o dodeljevanju zadev v primerih, ko je več začetnih procesnih
aktov vloženih zoper isto stranko, v primerih, ko je na isti dan ali v krajšem
časovnem obdobju vloženih večje število začetnih procesnih aktov z bistveno
enakim dejanskim in pravnim stanjem, v primerih, ko je zaradi obremenjenosti
treba sodniku začasno ustaviti dodelitev novih zadev, in v drugih podobnih
primerih ter pravila o načinu in vrstnem redu vabljenja sodnikov porotnikov
zaradi udeležbe pri sojenju.
17.a člen
Na oglasni deski in na spletni strani sodišča (v nadaljnjem
besedilu: sodna deska) se zaradi zagotavljanja javnosti
sojenja, izpolnjevanja obveznosti iz drugih zakonov ter obveščanja javnosti in
medijev objavi:
-      
razporeditev sodnikov po določbi 14. člena tega
zakona;
-      
pravila dodeljevanja zadev po določbah tega
poglavja in sodnega reda;
-      
razpored obravnav ter sej, o katerih se
obveščajo stranke in pri katerih javnost po zakonu ali odločitvi sodišča ni
izključena;
-      
druga sodna pisanja in razporedi narokov, za
katere tako določa zakon;
-      
druge podatke, za katere tako določa zakon ali
sodni red.
Razpored obravnav ter sej, o katerih se
obveščajo stranke in pri katerih javnost po zakonu ali odločitvi sodišča ni
izključena, obsega:
-      
opravilno številko in vrsto zadeve;
-      
datum in uro začetka obravnave ali seje, o
katerih se obveščajo stranke;
-      
podatek o kraju in prostoru, kjer se bo
opravila obravnava ali seja, o kateri se obveščajo stranke;
-      
osebno ime sodnika ali predsednika senata, ki
obravnava zadevo;
-      
osebno ime stranke v postopku.
Podrobnejša pravila za objavo podatkov na sodni
deski se določijo v sodnem redu.
Oglasna deska je deska primerne velikosti,
pritrjena na steno sodišča, ki je dostopna javnosti. Podatki na njej se lahko
objavijo tudi v elektronski obliki na način, ki zagotavlja dostop javnosti.
Če se podatki, objavljeni na oglasni deski,
in na spletni strani sodišča razlikujejo, se šteje, da so pravilni podatki,
objavljeni na oglasni deski.
Kjer drug zakon ali podzakonski predpis
uporablja izraza »oglasna deska« oziroma »deska«, če se nanašata na sodno
desko, pomenita sodno desko.
17.b člen
Sodišča zagotavljajo javnost obravnavanja
sodnih zadev po določbah tega zakona in drugih predpisov, ki urejajo postopke
pred sodišči.
3. poglavje: Sodni svet
18. člen
(prenehal
veljati)
19. člen
(prenehal
veljati)
20. člen
(prenehal
veljati)
21. člen
(prenehal
veljati)
22. člen
(prenehal
veljati)
23. člen
(prenehal
veljati)
24. člen
(prenehal
veljati)
25. člen
(prenehal
veljati)
26. člen
(prenehal
veljati)
27. člen
(prenehal
veljati)
28. člen
(prenehal
veljati)
28.a člen
(prenehal
veljati)
28.b člen
(črtan)
28.c člen
(črtan)
28.č člen
(prenehal
veljati)
28.d člen
(prenehal
veljati)
29. člen
(prenehal
veljati)
4. poglavje: Personalni sveti
30. člen
Personalni sveti se oblikujejo pri
okrožnih, višjih in vrhovnem sodišču.
Personalni svet vrhovnega sodišča je
pristojen za ocene sodniške službe za sodnike vrhovnega in višjih sodišč, za
reševanje pritožb zoper ocene sodniške službe in za druga opravila, če tako
določa zakon.
Personalni svet višjega sodišča je pristojen
za ocene sodniške službe za sodnike okrajnih in okrožnih sodišč in za druga
opravila, ki se nanašajo na kadrovske in druge zadeve sodnikov višjega,
okrožnega ali okrajnega sodišča, če tako določa zakon.
Personalni svet okrožnega sodišča je
pristojen za posamezna opravila, če tako določa zakon.
31. člen
Personalni svet sestavljajo po položaju
predsednik sodišča in določeno število članov, ki jih izvolijo sodniki izmed
sebe.
Predsednika sodišča v njegovi odsotnosti
nadomešča podpredsednik.
32. člen
Predsednika personalnega sveta in njegovega
namestnika izvolijo izmed sebe člani personalnega sveta z večino glasov s
tajnim glasovanjem..
Personalni svet sprejema odločitve z večino
glasov vseh članov.
33. člen
V personalne svete okrožnih sodišč izvolijo
sodniki okrajnih in okrožnih sodišč, ki imajo skupaj več kot petdeset sodnikov,
izmed sebe šest sodnikov, od tega tri okrajne, ki jih kandidirajo in volijo
sodniki na okrajnih sodiščih, in tri okrožne, ki jih kandidirajo in volijo
sodniki na okrožnem sodišču.
V personalne svete, okrožnih sodišč
izvolijo sodniki okrajnih in okrožnih sodišč, ki imajo manj kot petdeset
sodnikov, izmed sebe štiri sodnike, od tega dva okrajna in dva okrožna sodnika.
Pri specializiranih sodiščih, ki imajo
položaj okrožnih sodišč, so personalni sveti sestavljeni samo iz sodnikov
specializiranega sodišča tega položaja in so sestavljeni iz predsednika sodišča
in dveh članov, ki jih izvolijo sodniki izmed sebe.
V personalne svete višjih in vrhovnega
sodišča izvolijo sodniki teh sodišč izmed sebe štiri sodnike.
Sodniki, ki so na delu na Vrhovnem sodišču
Republike Slovenije, imajo pravico voliti člane personalnega sveta vrhovnega
sodišča, ne morejo pa biti izvoljeni v personalni svet tega sodišča.
Članom personalnih svetov višjih in vrhovnega sodišča
za udeležbo na sejah personalnega sveta pripada sejnina v višini, ki jo določi
sodni svet ob soglasju ministra, pristojnega za pravosodje.
34. člen
Volitve članov personalnega sveta razpiše
sodni svet najmanj tri mesece pred iztekom mandata članov personalnega sveta,
ki so voljeni.
35. člen
Člani personalnih svetov se volijo za dobo
štirih let na način in po postopku, ki ga zakon, ki ureja sodni svet, določa za volitve članov sodnega sveta izmed sodnikov. Podrobnejša
navodila o načinu volitev sprejme sodni svet.
Članu personalnega sveta preneha mandat:
1.    
s potekom dobe, za katero je izvoljen;
2.    
z odstopom;
3.    
s prenehanjem ali razrešitvijo sodniške
funkcije;
4.    
s prenehanjem opravljanja sodniške funkcije na
sodišču, kjer jo je opravljal ob izvolitvi za člana personalnega sveta,
5.    
z izvolitvijo za člana sodnega sveta,
6.    
z dnem mirovanja sodniške funkcije po zakonu,
ki ureja sodniško službo.
Član personalnega sveta, ki mu je prenehal
mandat po 1. točki prejšnjega odstavka, opravlja pravice in dolžnosti člana
personalnega sveta do izvolitve novega člana.
Članu personalnega sveta preneha mandat po
2. točki drugega odstavka tega člena z dnem, ko personalni svet prejme njegovo
pisno izjavo o odstopu. O tem se nemudoma obvesti sodni svet.
Če članu personalnega sveta preneha mandat
po 2., 3., 4., 5. in 6. točki drugega odstavka tega člena, postane član za
preostanek mandatne dobe tisti kandidat z iste liste kandidatov, ki bi bil
izvoljen, če ne bi bil izvoljen član, ki mu je prenehal mandat. Če kandidat v
roku 8 dni na poziv predsednika sodnega sveta ne sporoči, da sprejema mandat,
se ta pravica prenese na naslednjega kandidata. Če na listi ni naslednjega
kandidata, se opravijo nadomestne volitve.
5. poglavje: Sodna oblast, sodniki, sodišče
36. člen
Sodno oblast izvaja sodnik v skladu z
zakonsko določeno pristojnostjo sodišča.
Sodnik opravlja sodniško funkcijo na
sodišču, za katerega je kandidiral, in na sodniškem mestu, za katerega je bil
izvoljen oziroma imenovan, če zakon ne določa drugače.
Sodnik, ki je bil izvoljen oziroma imenovan
na okrožno sodišče ali okrajno sodišče, ki je organizacijska enota okrožnega
sodišča, lahko sodniško funkcijo opravlja na vseh organizacijskih enotah
okrožnega sodišča, če je tako določeno z letnim razporedom sodnikov.
Pri opravljanju sodniške funkcije v zbornem
sojenju imajo vsi v takšnem sojenju udeleženi sodniki enake pravice in enake
dolžnosti. Zakon določa pravice procesnega vodstva sodnika, ki predseduje
zbornemu sodišču (predsednik senata).
Pri opravljanju sodniške funkcije uporablja
oseba ženskega spola naziv "sodnica", oseba moškega spola naziv
"sodnik", skupaj s tem nazivom pa tudi ustrezen dodatek, ki kaže na
njeno – njegovo sodniško mesto ali položaj.
37. člen
Sodišče je državni organ, pristojen za
izvajanje sodne oblasti in za izvrševanje sodnih odločb.
Sodišče izvršuje sodne odločbe neposredno v
zadevah in v primerih, ki jih določa zakon.
Sodišče izvršuje odločbe drugih državnih
organov ali nosilcev javnih pooblastil, če zakon tako določa.
38. člen
Predsednik Vrhovnega sodišča Republike
Slovenije s soglasjem ministra, pristojnega za pravosodje, po predhodnem mnenju
predsednika sodišča, določi število sodniških mest na posameznem sodišču.
Za izračun potrebnega števila sodniških
mest za posamezno sodišče se upošteva povprečni pretekli in pričakovani pripad
zadev ter povprečni čas reševanja posameznih zadev.
Podrobnejša merila iz prejšnjega odstavka
predpiše s podzakonskim aktom minister, pristojen za pravosodje.
39. člen
Pogoje za izvolitev v sodniško funkcijo,
pogoje za napredovanje sodnika, razloge prenehanja sodniške funkcije, razloge
za razrešitev sodnika, pravice in dolžnosti, ki
izvirajo iz sodniške službe, ter postopke za njihovo uveljavljanje določa
zakon.
6. poglavje: Sodniki na delu na vrhovnem oziroma
višjem sodišču
40. člen
Sodniki, ki so v skladu z zakonom dodeljeni
na delo na Vrhovno sodišče Republike Slovenije, sodelujejo pri izvajanju sodne
oblasti s poročanjem na sejah senatov vrhovnega sodišča ter z izdelavo sodnih
odločb, pripravljajo na zahtevo predsednikov senatov vrhovnega sodišča
zahtevnejša strokovna mnenja o posameznih pravnih vprašanjih, opravljajo po
odredbi predsednika vrhovnega sodišča druga strokovno zahtevnejša dela, lahko
pa tudi delo generalnega sekretarja Vrhovnega sodišča Republike Slovenije.
Sodniki iz prejšnjega odstavka ne morejo
sodelovati pri odločanju o zadevah iz pristojnosti vrhovnega sodišča.
Določbi prvega in drugega odstavka tega
člena se smiselno uporabljata tudi za sodnike, dodeljene na delo na višje
sodišče.
6.a poglavje: Specializirani oddelek za sojenje v
zahtevnejših zadevah organiziranega in gospodarskega kriminala, terorizma,
korupcijskih in drugih podobnih kaznivih dejanj
40.a člen
Pri okrožnih sodiščih na sedežih višjih
sodišč delujejo specializirani oddelki sodišč, ki opravljajo preiskavo in
sodijo v zahtevnejših zadevah organiziranega in gospodarskega kriminala,
terorizma, korupcijskih in drugih podobnih kaznivih dejanj, v katerih obtožni
akt vloži državno tožilstvo, pristojno za pregon storilcev navedenih kaznivih
dejanj (v nadaljnjem besedilu: specializirani oddelek).
Zadeve iz pristojnosti specializiranega
oddelka obravnavajo sodniki, ki so v oddelek razporejeni ali dodeljeni zaradi
posebne usposobljenosti in izkušenosti za reševanje zahtevnejših kazenskih
zadev. Predsednik okrožnega sodišča na sedežu višjega sodišča določi z letnim
razporedom kot člane senatov in za opravljanje nujnih procesnih dejanj v
zadevah specializiranega oddelka tudi druge sodnike tega okrožnega sodišča in
sodnike okrajnih sodišč, ki so organizacijska enota tega okrožnega sodišča.
Predsednik Okrožnega sodišča v Ljubljani določi z letnim razporedom in
soglasjem predsednika Okrajnega sodišča v Ljubljani kot člane senatov in za
opravljanje nujnih procesnih dejanj v zadevah specializiranega oddelka tudi
sodnike Okrajnega sodišča v Ljubljani. Če se soglasje s predsednikom Okrajnega
sodišča v Ljubljani ne doseže, o razporeditvi odloči predsednik neposredno
višjega sodišča.
Število mest za razporejene in dodeljene
sodnike za posamezen specializiran oddelek določi predsednik
Vrhovnega sodišča Republike Slovenije s soglasjem ministra, pristojnega za
pravosodje. Pri določitvi števila sodniških mest se
smiselno upoštevajo kriteriji iz 38. člena tega zakona.
Glavne obravnave in naroki v zadevah iz
pristojnosti specializiranega oddelka se opravljajo na sedežu pristojnega
okrožnega sodišča, v skladu z zakonom, ki ureja kazenski postopek, pa tudi na
sedežih drugih okrožnih in okrajnih sodišč z območja istega višjega sodišča.
40.b člen
V specializirani oddelek se v skladu s tem
zakonom razporedi potrebno število sodnikov okrožnega sodišča na sedežu višjega
sodišča in okrajnih sodišč, ki so organizacijska enota tega okrožnega sodišča,
in Okrajnega sodišča v Ljubljani, ter v skladu z zakonom, ki ureja sodniško
službo, dodeli ustrezno število sodnikov z drugih sodišč.
Specializirani oddelek vodi vodja oddelka,
ki ga izmed razporejenih sodnikov z letnim razporedom sodnikov določi
predsednik sodišča.
40.c člen
Okrajnim sodnikom, razporejenim ali
dodeljenim v specializirani oddelek, pripada za čas, v katerem rešujejo zadeve
iz pristojnosti specializiranega oddelka, plača višjega sodnika, okrajnim
sodnikom svetnikom plača višjega sodnika svetnika, okrožnim sodnikom plača
vrhovnega sodnika, okrožnim sodnikom svetnikom in višjim sodnikom pa plača
vrhovnega sodnika svetnika.
Način evidentiranja in obračunavanje časa
iz prejšnjega odstavka določa Sodni red.
Sodniku, ki mu v skladu s prvim odstavkom
tega člena pripada plača višjega sodnika, mu ta pripada v višini plačnega
razreda, v katerega je v skladu z zakonom, ki ureja sistem plač v javnem
sektorju, uvrščena funkcija, ki jo zaseda višji sodnik ob uvrstitvi.
40.č člen
(črtan)
40.d člen
Z letnim razporedom sodnikov se določi
podrobnejša razporeditev dela sodnikov, ki so razporejeni ali dodeljeni v
specializirani oddelek. Določi se lahko, da vsi sodniki oddelka sodijo v vseh
zadevah iz pristojnosti specializiranega oddelka, lahko pa se sodniki
razporedijo za sojenje zadev po posameznih pravnih področjih ali podpodročjih.
Zadeve se sodnikom, ki so razporejeni ali
dodeljeni v specializirani oddelek, dodeljujejo v skladu s pravili Sodnega
reda, v katerem se določijo tudi podrobnejša pravila o dodeljevanju zadev ter
organiziranju dela na specializiranem oddelku.
7. poglavje: Sodniki porotniki, porotniki
41. člen
Državljani sodelujejo pri izvajanju sodne
oblasti kot sodniki porotniki pri okrožnih sodiščih.
42. člen
Za sodnika porotnika je lahko imenovan
državljan Republike Slovenije, ki je dopolnil trideset let starosti, ki ni bil
pravnomočno obsojen za kaznivo dejanje, ki se preganja po uradni dolžnosti, in
ki je zdravstveno ter osebnostno primeren za udeležbo pri izvajanju sodne
oblasti ter aktivno obvlada slovenski jezik.
43. člen
Mandat sodnikov porotnikov traja pet let in
so lahko ponovno imenovani.
44. člen
Predsednik višjega sodišča imenuje in
razrešuje sodnike porotnike pri okrožnih sodiščih s sodnega območja višjega
sodišča.
Pred ponovnim imenovanjem kandidatov za
sodnike porotnike predsednik višjega sodišča pridobi mnenje predsednika
pristojnega okrožnega sodišča o njihovem dotedanjem opravljanju dolžnosti
sodnika porotnika.
45. člen
Kandidate za sodnike porotnike okrožnih
sodišč lahko predlagajo predstavniški organi občin z območja sodišča, pri
katerem bodo sodniki porotniki, lahko pa tudi interesne organizacije, ki so kot
društva ali združenja registrirana in delujejo na tem območju, razen političnih
strank, ki neposredno ne morejo predlagati kandidatov.
Izmed predlaganih kandidatov imenuje
predsednik višjega sodišča sodnike porotnike posameznega sodišča v sorazmerju s
številom prebivalcev občine, ki je predlagala kandidate oziroma v sorazmerju s
številom članov, ki jih imajo interesne organizacije.
Na območjih, kjer živita avtohtoni
italijanska in madžarska narodna skupnost, imenuje predsednik višjega sodišča
potrebno število sodnikov porotnikov, ki aktivno obvladajo italijanski oziroma
madžarski jezik.
46. člen
Sodniki porotniki morajo biti imenovani
pred potekom časa, za katerega so bili imenovani
sodniki porotniki tekočega mandata.
Predsednik okrožnega sodišča mora
najkasneje pet mesecev pred potekom mandata pozvati predstavniške organe občin
in druge pristojne predlagatelje, da predlagajo kandidate za imenovanje, in
določiti rok, do katerega je dovoljeno vložiti predloge. Poziv se objavi v
Uradnem listu Republike Slovenije.
Predlagatelji iz prejšnjega odstavka morajo
predlogom priložiti dokazila, da kandidat izpolnjuje pogoje za imenovanje, ki
jih določa zakon.
Predsednik okrožnega sodišča posreduje
pravočasne in popolne predloge predsedniku višjega sodišča. Če je za sodnika
porotnika predlagana oseba, ki je že doslej opravljala to dolžnost, priloži
tudi mnenje iz drugega odstavka 44. člena tega zakona.
Če od izteka roka iz drugega odstavka tega
člena ni vloženih najmanj takšno število predlogov, kot je število mest
sodnikov porotnikov, predsednik višjega sodišča presodi, ali bo potreben
dodaten poziv predlagateljem za vložitev predlogov, ali pa bo imenoval sodnike
porotnike oziroma porotnike izmed oseb, ki so že doslej opravljale to dolžnost
in soglašajo s ponovnim imenovanjem.
V primeru iz prejšnjega odstavka predsednik
višjega sodišča ni dolžan upoštevati določbe drugega odstavka prejšnjega člena.
47. člen
Če imenovanje sodnikov porotnikov ni
opravljeno do izteka mandata, ostanejo prejšnji sodniki porotniki na dolžnosti
do imenovanja sodnikov porotnikov novega mandata.
48. člen
Pred nastopom dolžnosti sodnik porotnik
pred predsednikom višjega sodišča, ki ga je imenoval, izreče naslednjo prisego:
"Prisegam, da bom pri sojenju spoštoval-a pravni red in da bom odločal-a
po svoji vesti.".
Če je izvedba prisege iz prejšnjega
odstavka zaradi okoliščin izrednega dogodka po 83.a členu tega zakona otežena
ali onemogočena, lahko predsednik višjega sodišča, ki imenuje sodnike porotnike
iz prvega odstavka 44. člena tega zakona, odloči, da pred nastopom dolžnosti
sodnik porotnik poda prisego pisno. Šteje se, da ta oseba nastopi dolžnost
sodnika porotnika s trenutkom, ko sodišče prejme njegovo podpisano prisego v
besedilu iz prejšnjega odstavka, kar ugotovi predsednik višjega sodišča, ki ga
je imenoval.
49. člen
Število sodnikov porotnikov pri posameznih
sodiščih določi predsednik Vrhovnega sodišča Republike
Slovenije s soglasjem ministra, pristojnega za pravosodje.
50. člen
Sodnikom porotnikom pripada za sodelovanje
pri sojenju nagrada in povračilo stroškov po predpisih, ki jih sprejme
minister, pristojen za pravosodje.
51. člen
Sodnik porotnik se razreši, če nevestno in
neredno opravlja dolžnost sodnika porotnika.
Sodnik porotnik odgovarja za škodo, ki jo
neposredno povzroči z nevestnim ali nerednim opravljanjem dolžnosti.
Sodniku porotniku preneha mandat:
1.    
če se odpove mandatu sodnika porotnika,
2.    
če izgubi državljanstvo Republike Slovenije,
3.    
če izgubi zdravstveno zmožnost za opravljanje
dolžnosti sodnika porotnika,
4.    
če je pravnomočno obsojen za kaznivo dejanje,
ki se preganja po uradni dolžnosti.
Šteje se, da so razlogi iz 2. in 4. točke prejšnjega odstavka nastopili z dnem pravnomočnosti odločbe pristojnega organa.
Odpoved mandatu učinkuje trideseti dan po
prispetju k predsedniku višjega sodišča, ki je sodnika porotnika imenoval.
Predsednik višjega sodišča o odpovedi takoj obvesti predsednika okrožnega
sodišča.
V primeru iz prvega odstavka tega člena
izda predsednik višjega sodišča na obrazložen predlog predsednika okrožnega
sodišča odločbo o razrešitvi, v primerih iz tretjega odstavka tega člena pa
ugotovitveno odločbo o prenehanju mandata sodnika porotnika.
Zoper odločbo iz prejšnjega odstavka je dovoljeno sprožiti upravni spor.
52. člen
Kadar zakon določa, da sodelujejo
državljani pri izvajanju sodne oblasti kot porotniki, se glede njih uporabljajo
določbe 42. ter 48. in 50. člena tega zakona.
8. poglavje: Uradniška delovna mesta in strokovno
tehnična delovna mesta
53. člen
Za opravljanje pravnega dela ima sodišče potrebno
število sodniških pomočnikov, samostojnih sodniških pomočnikov in višjih
sodniških pomočnikov. Sodniški pomočnik opravlja delo na uradniškem delovnem
mestu pravosodni sodelavec, samostojni sodniški pomočnik na uradniškem delovnem
mestu višji pravosodni
sodelavec ali svetovalec v pravosodju, in višji
sodniški pomočnik na uradniškem delovnem mestu višji svetovalec v pravosodju.
Za pogoje za zasedbo delovnega mesta v
prejšnjem odstavku navedenih uradniških delovnih mest, za napredovanje v višji
naziv in za ocenjevanje, se uporablja zakon, ki ureja položaj javnih
uslužbencev. Za napredovanje v višji plačni razred se uporablja zakon, ki ureja
sistem plač v javnem sektorju.
53.a člen
Sodniški pomočniki sprejemajo na zapisnik
vloge ter izjave strank in po naročilu sodnika opravljajo manj zahtevna dela v
zvezi s pripravo za glavno obravnavo oziroma za druga dejanja v postopku,
pripravljajo obračun stroškov, izdelujejo osnutke odločb in opravljajo drugo
delo v sodnem postopku po odredbi sodnika.
Samostojni sodniški pomočniki in višji
sodniški pomočniki vodijo postopke in odločajo v zadevah sodnega registra,
vodijo izvršilne postopke in izdajajo sklepe o dovolitvi izvršbe za izterjavo
denarnih terjatev, sklepe o dovolitvi izvršbe na podlagi verodostojnih listin ter
sklepe in odredbe o predujmih, varščinah in stroških postopka ter o sodnih
taksah, odločajo na prvi stopnji o vpisih, o katerih po zakonu, ki ureja
zemljiško knjigo, ne odloča sodnik posameznik zemljiškoknjižnega sodišča in
odločajo v zapuščinskih zadevah zakonitega dedovanja, v katerih je predmet
dedovanja le premično premoženje.
Samostojni sodniški pomočniki in višji
sodniški pomočniki vodijo sodne pisarne in javne knjige kot organizacijske
enote ter opravljajo druge zadeve v skladu z zakonom in sodnim redom.
Zoper odločitev, ki jo izda samostojni
sodniški pomočnik oziroma višji sodniški pomočnik, je vselej dovoljeno pravno
sredstvo.
O pravnem sredstvu iz prejšnjega odstavka
odloči sodnik istega sodišča.
53.b člen
Pripravništvo za sodniškega pomočnika traja
devet mesecev, pripravništvo za samostojnega sodniškega pomočnika pa eno leto.
Izvaja se na sodiščih s položajem okrajnih in okrožnih sodišč.
Pripravnik iz prejšnjega odstavka sklene
delovno razmerje na sodišču, ki ima prosto delovno mesto za sodniškega
pomočnika oziroma samostojnega sodniškega pomočnika, v skladu z določbami
zakona, ki ureja položaj javnih uslužbencev.
Del pripravništva, ki ga je kandidat za
pripravnika iz prvega odstavka tega člena opravil kot sodniški pomočnik ali
samostojni sodniški pomočnik v skladu z zakonom, ki ureja pravniški državni
izpit, v delu, ki ustreza predpisanemu programu pripravništva za sodniškega
pomočnika oziroma samostojnega sodniškega pomočnika, lahko minister, pristojen
za pravosodje, na prošnjo kandidata, prizna kot opravljenega.
Skupno število pripravniških delovnih mest
za sodniške pomočnike in samostojne sodniške pomočnike letno določi predsednik Vrhovnega sodišča Republike Slovenije, glede na izkazane kadrovske potrebe po sodniških pomočnikih in
samostojnih sodniških pomočnikih, o čemer predhodno pridobi mnenje predsednikov
sodišč, na katerih se izvaja pripravništvo.
Državni izpit za sodniškega pomočnika se
opravlja po zaključenem pripravništvu.
Sodniški pomočnik oziroma samostojni
sodniški pomočnik je dolžan po uspešno opravljenem državnem izpitu za
sodniškega pomočnika ostati v delovnem razmerju na sodišču še najmanj za čas
trajanja pripravništva, razen, če to ni možno iz razlogov na strani sodišča.
Če sodniški pomočnik oziroma samostojni
sodniški pomočnik po opravljenem državnem izpitu za sodniškega pomočnika ne
ostane v delovnem razmerju na sodišču, pa niso podani razlogi iz prejšnjega
odstavka, je dolžan povrniti stroške izobraževanja v višini seštevka plač ter
ostalih osebnih prejemkov v času pripravništva.
Vsebino, potek in program pripravništva za
sodniškega pomočnika ter samostojnega sodniškega pomočnika ter vsebino in način
opravljanja državnega izpita za sodniškega pomočnika oziroma samostojnega
sodniškega pomočnika predpiše minister, pristojen za pravosodje, s podzakonskim
aktom.
54. člen
Sodišča imajo strokovne sodelavce, ki
opravljajo svoje delo na uradniških delovnih mestih kot višji pravosodni
svetovalci ali pravosodni svetniki.
Strokovni sodelavci v posameznih zadevah
izven glavne obravnave zaslišujejo stranke, priče in izvedence, opravljajo
zahtevnejše priprave za glavno obravnavo, poročajo na sejah senatov, izdelujejo
osnutke sodnih odločb, pod vodstvom sodnika vodijo glavne obravnave, ter
opravljajo drugo delo po odredbi sodnika.
Za pogoje za zasedbo delovnega mesta zgoraj
navedenih uradniških delovnih mest, za napredovanje v višji naziv in za
ocenjevanje se uporablja zakon, ki ureja položaj javnih uslužbencev. Za
napredovanje v višji plačni razred se uporablja zakon, ki ureja sistem plač v
javnem sektorju.
Za strokovne sodelavce se smiselno
uporabljajo določbe četrtega ter petega odstavka 53.a člena tega zakona.
55. člen
Pripravniki, ki se v skladu z zakonom, ki ureja pravniški državni izpit, na sodišču usposabljajo za opravljanje pravniškega državnega
izpita (v nadaljnjem besedilu: sodniški pripravnik), lahko spremljajo naroke,
glavne obravnave ter seje senatov, izdelujejo osnutke sodnih odločb in drugih
sodnih pisanj, sprejemajo na zapisnik vloge strank ter pišejo zapisnike.
56. člen
(prenehal
veljati)
57. člen
(prenehal
veljati)
58. člen
Pravica do stavke sodnega osebja je
omejena.
V času stavke je sodno osebje dolžno
opravljati delo v razpisanih narokih, glavnih obravnavah oziroma javnih sejah
ter poskrbeti za izdajo in odpravo vseh odločb v zakonitem roku. V postopkih,
za katere je z zakonom določeno, da so hitri, oziroma v zadevah, ki so po
zakonu oziroma naravi stvari nujne, je osebje dolžno poslovati tudi v času
stavke.
59. člen
Število in vrste delovnih mest sodnega
osebja za posamezna sodišča določi, glede na sprejet skupni kadrovski načrt za
vsa sodišča, Vrhovno sodišče Republike Slovenije.
Merila za določitev števila delovnih mest
iz prejšnjega odstavka določi in usklajuje minister, pristojen za pravosodje, s
podzakonskim aktom, glede na povprečno obremenitev in pričakovano storilnost za
posamezno vrsto delovnih mest.
9. poglavje: Sodna uprava
60. člen
V zadeve sodne uprave sodi odločanje,
upravljanje z znanjem, načrtovanje, organiziranje, kadrovanje, vodenje,
koordiniranje, komuniciranje, spremljanje učinkov, poročanje, upravljanje s
proračunom sodišča in druga opravila, s katerimi se na podlagi zakona, sodnega
reda in drugih predpisov zagotavljajo pogoji za redno izvajanje sodne oblasti,
pravočasnost postopkovnih dejanj in pravočasnost izdelave sodnih odločb.
V okviru sodne uprave in izvajanja nadzora
nad njenim izvajanjem ni dovoljeno posegati v neodvisen položaj sodnika pri
odločanju o zadevah, ki so mu dodeljene v reševanje.
Kadar je treba v zadevi sodne uprave
odločiti o pravici, obveznosti ali pravni koristi osebe, se v postopku
odločanja smiselno uporabljajo določbe zakona o splošnem upravnem postopku, če
ni s tem zakonom ali z zakonom, ki ureja sodniško službo, drugače določeno.
Če pride na sodišču do povečanega števila
nerešenih zadev kot posledice nižje storilnosti od povprečne storilnosti sodišč
iste vrste in iste stopnje, ali je po statističnih podatkih na sodišču izkazan
zaostanek v višini pripada zadnjih dvanajst mesecev, mora predsednik sodišča v
skladu s pooblastili v zakonu in sodnem redu sprejeti program reševanja teh
zadev. Storilnost sodišč spremlja Vrhovno sodišče
Republike Slovenije, na podlagi podatkov sodne
statistike.
Če kljub povečani storilnosti ni mogoče
zagotoviti sojenja brez nepotrebnega odlašanja, se lahko sodišču dodelijo
dodatna finančna sredstva za reševanje teh zadev v skladu s sprejetim programom
reševanja. O dodelitvi sredstev odloča Vrhovno sodišče Republike Slovenije.
Če z opisanimi ukrepi ni možno zmanjšati
števila nerešenih zadev na razumno mero, se sodišču lahko poveča sistemizacijo
in odobrijo dodatne zaposlitve.
S sodnim redom se podrobneje predpišejo
ustrezne evidence v sodni statistiki, s pomočjo katerih se ugotavlja storilnost
in določijo drugi ukrepi za odpravljanje zaostankov ali nerešenih zadev.
60.a člen
V zadeve sodne uprave spada tudi
spremljanje, ugotavljanje in analiziranje učinkovitosti dela sodnikov na
posameznem sodišču. Analiza učinkovitosti in uspešnosti dela sodnikov je
sestavni del letnega poročila o poslovanju sodišča, ki ga predsednik sodišča za
preteklo leto najpozneje do 28. februarja v tekočem letu predloži neposredno pristojnemu
višjemu sodišču, Vrhovnemu sodišču Republike Slovenije, sodnemu svetu in
ministrstvu, pristojnemu za pravosodje. Vrhovno sodišče Republike Slovenije
pošlje letno poročilo o svojem poslovanju sodnemu svetu in ministrstvu,
pristojnemu za pravosodje.
Letno poročilo o poslovanju sodišča obsega
naslednja področja:
1.    
kadrovska opremljenost sodišča:
- 
število sodniških mest in sistemiziranih
delovnih mest sodnega osebja na zadnji dan v letu;
- 
število zasedenih sodniških mest in delovnih
mest sodnega osebja na zadnji dan v letu;
- 
dejansko prisotnost sodnikov in sodnega osebja
na delovnem mestu v poslovnem letu;
2.    
sodna statistika:
- 
število pripadlih pomembnejših in drugih zadev
v poslovnem letu;
- 
število rešenih pomembnejših in drugih zadev v
poslovnem letu;
- 
število nerešenih pomembnejših in drugih zadev
v poslovnem letu;
- 
število pomembnejših in drugih zadev v delu v
poslovnem letu;
- 
število pomembnejših in drugih zadev, v katerih
je bilo vloženo pravno sredstvo;
- 
število potrjenih, spremenjenih ali
razveljavljenih odločb;
- 
kriterij učinkovitosti – število rešenih zadev
na sodnika in sodno osebje;
- 
število prenosov pristojnosti za rešitev
pomembnejših in drugih zadev (105.a člen tega zakona);
- 
število dodeljenih zadev specializiranemu
oddelku sodnikov, ki sodijo v zahtevnejših zadevah organiziranega in
gospodarskega kriminala, terorizma, korupcijskih in drugih podobnih kaznivih
dejanj;
3.    
časovni standardi:
- 
količnik reševanja pripada;
- 
pričakovani čas rešitve zadev;
- 
povprečna starost nerešenih zadev;
- 
povprečni čas rešitve zadev v zadnjih 12
mesecih;
- 
število rešenih in nerešenih pomembnejših in
drugih zadev, ki so opredeljene kot sodni zaostanek;
- 
reševanje zadev, starejših od pet let;
- 
reševanje zadev, starejših od deset let;
4.    
oceno doseganja ciljev iz sprejetega letnega
programa dela za preteklo leto, pri čemer se posebej oceni doseganje poslovnih
rezultatov.
Pomembnejše zadeve iz 2. točke prejšnjega
odstavka se določijo s sodnim redom.
Letno poročilo o poslovanju posameznega
sodišča pripravi predsednik sodišča.
Pred predložitvijo letnega poročila v
skladu s prvim odstavkom tega člena mora predsednik sodišča to poročilo
obravnavati na letni konferenci sodnikov.
Podrobnejšo obliko letnega poročila o
poslovanju sodišča določi s podzakonskim predpisom minister, pristojen za
pravosodje.
60.b člen
Letno poročilo, v katerem Vrhovno sodišče
Republike Slovenije oceni izvajanje sodne oblasti, obsega naslednja področja:
1.    
kadrovska opremljenost sodišč:
- 
število sodniških mest in sistemiziranih
delovnih mest sodnega osebja na zadnji dan v letu;
- 
število zasedenih sodniških mest in delovnih
mest sodnega osebja na zadnji dan v letu;
- 
dejansko prisotnost sodnikov in sodnega osebja
na delovnem mestu v poslovnem letu;
- 
oceno ustreznosti števila sodniških mest in
mest sodnega osebja na posameznem sodišču;
2.    
sodna statistika:
- 
število pripadlih pomembnejših in drugih zadev
v poslovnem letu;
- 
število rešenih pomembnejših in drugih zadev v
poslovnem letu;
- 
število nerešenih pomembnejših in drugih zadev
v poslovnem letu;
- 
število pomembnejših in drugih zadev v delu v
poslovnem letu;
- 
število pomembnejših in drugih zadev, v katerih
je bilo vloženo pravno sredstvo;
- 
število potrjenih, spremenjenih ali
razveljavljenih odločb;
- 
kriterij učinkovitosti – število rešenih zadev
na sodnika in sodno osebje;
- 
število prenosov pristojnosti za rešitev
pomembnejših in drugih zadev (105.a člen tega zakona);
- 
število dodeljenih zadev specializiranemu
oddelku sodnikov, ki sodijo v zahtevnejših zadevah organiziranega in
gospodarskega kriminala, terorizma, korupcijskih in drugih podobnih kaznivih
dejanj;
3.    
časovni standardi:
- 
količnik reševanja pripada;
- 
pričakovani čas rešitve zadev;
- 
povprečna starost nerešenih zadev;
- 
povprečni čas rešitve zadev v zadnjih 12
mesecih;
- 
število rešenih in nerešenih pomembnejših in
drugih zadev, ki so opredeljene kot sodni zaostanek;
- 
reševanje zadev, starejših od pet let;
- 
reševanje zadev, starejših od deset let;
4.    
primerjalna ocena zbranih podatkov med sodišči
iste stopnje in iste vrste na podlagi meril iz 3. točke tega odstavka;
5.    
drugi podatki, ki so potrebni za oceno
učinkovitosti in uspešnosti dela sodišč.
Letno poročilo Vrhovnega sodišča Republike
Slovenije se izdela za vsako sodišče posebej, za vsa sodišča iste stopnje
skupaj (okrajna, okrožna in višja sodišča), za specializirana sodišča (delovna
in socialna sodišča, upravno sodišče) in za Vrhovno sodišče Republike Slovenije
ter za vsa sodišča skupaj.
Vrhovno sodišče Republike Slovenije pošlje
letno poročilo o učinkovitosti in uspešnosti sodišč Državnemu zboru Republike
Slovenije, v vednost pa tudi sodnemu svetu in ministrstvu, pristojnemu za
pravosodje, do 15. maja v tekočem letu za preteklo leto ter ga objavi na svojih
spletnih straneh.
60.c člen
Na podlagi poročila iz prejšnjega člena za
preteklo leto Vrhovno sodišče Republike Slovenije sprejme merila za kakovost
dela sodišč za naslednje leto, ki vsebujejo procese reševanja zadev, navodila
za učinkovito izvajanje sodne uprave ter določajo pričakovani čas opravljanja
tipičnih procesnih dejanj in reševanja zadev na posameznih vrstah in stopnjah
sodišč. K merilom za kakovost dela sodišč v delu, ki se nanaša na določitev
časa za opravljanje tipičnih procesnih dejanj in reševanja zadev na posameznih
vrstah in stopnjah sodišč, daje predhodno soglasje minister, pristojen za
pravosodje.
60.č člen
Predsednik Vrhovnega sodišča Republike
Slovenije sprejme politiko zaznavanja in obvladovanja korupcijskih tveganj in
izpostavljenosti sodišč s soglasjem sodnega sveta.
Sodni svet lahko predlaga spremembe ali
dopolnitve politike zaznavanja in obvladovanja korupcijskih tveganj in
izpostavljenosti sodišč.
Politika zaznavanja in obvladovanja
korupcijskih tveganj in izpostavljenosti sodišč ter njene spremembe in
dopolnitve se objavijo na spletnih straneh sodišč.
61. člen
Zadeve sodne uprave so v pristojnosti predsednika
sodišča in direktorja sodišča, če ni s tem zakonom drugače določeno.
Pristojnosti, ki jih ima po tem zakonu,
drugih zakonih in Sodnem redu predsednik sodišča, na okrajnih sodiščih, ki so
organizacijska enota okrožnega sodišča, izvaja predsednik okrožnega sodišča, ki
lahko del pristojnosti prenese na predsednika okrajnega sodišča, ki vodi tako
okrajno sodišče.
Predsednika sodišča nadomešča
podpredsednik, ki lahko po pooblastilu predsednika opravlja zadeve iz
pristojnosti predsednika tudi v drugih primerih.
Predsednika okrajnega sodišča, ki je
organizacijska enota okrožnega sodišča, nadomešča sodnik, ki je določen z
letnim razporedom na podlagi predhodnega soglasja tega sodnika. Če ni mogoče
zagotoviti nadomeščanja predsednika ob soglasju sodnika, se sodnika, ki
nadomešča predsednika sodišča, določi z letnim razporedom. Zoper razporeditev
brez soglasja sodnika se smiselno uporabljajo določbe drugega odstavka 71.
člena tega zakona.
Sodišče, pri katerem sodniško službo
opravlja najmanj petdeset sodnikov, ima lahko dva podpredsednika sodišča,
sodišče z več kot sto sodniki pa največ tri podpredsednike. Če ima sodišče več
kot enega podpredsednika, predsednik sodišča pooblasti enega izmed njih za
nadomeščanje, če pooblastila ni, predsednika nadomešča podpredsednik, ki dalj
časa opravlja sodniško funkcijo.
Če ostane sodišče brez predsednika, se
lahko za čas do šest mesecev za opravljanje dolžnosti predsednika imenuje
sodnik enakega ali višjega položaja. Izjemoma se lahko imenovanje ponovi za
nadaljnjih šest mesecev. Začasnega predsednika sodišča imenuje predsednik
neposredno višjega sodišča, začasnega predsednika okrajnega sodišča, ki je
organizacijska enota okrožnega sodišča, predsednik tega okrožnega sodišča,
začasnega predsednika vrhovnega sodišča pa občna seja Vrhovnega sodišča
Republike Slovenije.
61.a člen
Za izvrševanje zadev sodne uprave imajo
lahko okrožna sodišča, višja sodišča in Upravno sodišče Republike Slovenije ali
posamezno višje sodišče za nižja sodišča na njegovem območju ter Okrajno
sodišče v Ljubljani, direktorja sodišča. Posamezno okrožno sodišče ima lahko
direktorja sodišča, če na višjem sodišču ni direktorja sodišča za nižja sodišča
na območju tega višjega sodišča. Direktor sodišča samostojno opravlja naloge
sodne uprave za celotno območje Okrajnega sodišča v Ljubljani, okrožnega ali
višjega sodišča oziroma za zunanje oddelke tega sodišča, ki se nanašajo na
materialno, tehnično in finančno poslovanje sodišča, vodenje postopkov javnih
naročil, odločanje o kadrovskih zadevah sodnega osebja, zagotavljanje varnosti
na sodišču, spremljanje, analiziranje in pripravo prenove poslovnih procesov
ter opravlja druge naloge sodne uprave na podlagi pooblastila predsednika
pristojnega sodišča razen nalog, ki se nanašajo na opravljanje sodniške službe.
Vrhovno sodišče Republike Slovenije ima
generalnega sekretarja, ki je funkcionar in opravlja naloge iz prejšnjega
odstavka.
Če posamezno sodišče v skladu s prvim
odstavkom tega člena nima direktorja, naloge iz njegove pristojnosti opravlja
predsednik sodišča.
61.b člen
Direktorja sodišča imenuje in razrešuje predsednik sodišča. Položaj se pridobi z
odločbo o imenovanju za dobo petih let z možnostjo ponovnega imenovanja.
Za pridobitev položaja direktorja sodišča
mora kandidat izpolnjevati pogoje za imenovanje v naziv prvega kariernega
razreda, ki so določeni z zakonom, ki ureja položaj javnih uslužbencev.
Prosto mesto direktorja sodišča razpiše
predsednik sodišča, ki s prijavljenimi kandidati, ki izpolnjujejo formalne
pogoje, opravi ustni razgovor. Prijave, ki so bile vložene po izteku razpisnega
roka, in prijave kandidatov, ki do poteka razpisnega roka ne izpolnjujejo
formalnih pogojev, se zavržejo.
Predsednik sodišča izbere najustreznejšega
kandidata, pri čemer upošteva znanje, izkušnje, priporočila in dosežke
kandidatov na področjih iz prvega odstavka 61.c člena tega zakona.
Predsednik sodišča v odločbi o imenovanju
navede razloge za imenovanje. Če kandidata ne izbere, mora navesti razloge za
neimenovanje. Odločbo o imenovanju ali sklep, s katerim predsednik sodišča ne
izbere nobenega kandidata, se vroči vsem prijavljenim kandidatom. Zoper odločbo
ali sklep je dovoljeno sprožiti upravni spor v osmih dneh od dneva vročitve
odločbe oziroma sklepa.
Glede prenehanja položaja in razrešitve
direktorja sodišča se smiselno uporabljajo določbe zakona, ki ureja položaj
javnih uslužbencev.
Direktor sodišča oziroma generalni sekretar
Vrhovnega sodišča Republike Slovenije ima pravico do plače in dodatkov kot dela
plače pod pogoji in v višini, kot jih določa zakon, ki ureja sistem plač v
javnem sektorju.
Direktor sodišča ne sme opravljati
pridobitnih dejavnosti, razen znanstvenega, raziskovalnega, pedagoškega,
umetniškega in publicističnega dela oziroma kulturne dejavnosti.
61.c člen
Direktor sodišča mora pridobiti funkcionalna
znanja o kadrovanju, vodenju in upravljanju sodišča, razvijanju dobrih delovnih
odnosov, oblikovanju organizacijske strukture, uporabi inovativnih strategij,
zbiranju, analiziranju in uporabi informacij, upravljanju s proračunom sodišča,
komuniciranju z javnostmi, upravljanju z znanjem, ter druga specialna znanja v
okviru strokovnega usposabljanja za direktorje sodišč najpozneje v enem letu od imenovanja. Po zaključku
usposabljanja direktor sodišča predsedniku sodišča predloži potrdilo o opravljenem usposabljanju. Če ne opravi
strokovnega usposabljanja v predpisanem roku, mu funkcija direktorja sodišča
preneha.
Vsebino in trajanje programa strokovnega
usposabljanja, ki ga izvaja Center za izobraževanje v pravosodju, s
podzakonskim aktom predpiše minister, pristojen za pravosodje.
62. člen
Za predsednika sodišča je lahko imenovan
sodnik, ki izpolnjuje naslednja pogoja:
1.    
da je sodnik sodišča enakega ali višjega
položaja in da je sodniško službo uspešno opravljal vsaj tri leta;
2.    
da prijavi predloži šestletni strateški program
dela sodišča.
Predsednik sodišča mora v okviru programa
Centra za izobraževanje v pravosodju najpozneje v enem
letu od imenovanja opraviti program usposabljanja za
vodstveno funkcijo v sodstvu. Po zaključku usposabljanja predsednik sodišča sodnemu
svetu, predsedniku Vrhovnega sodišča Republike
Slovenije in ministru, pristojnemu za pravosodje,
predloži potrdilo o opravljenem usposabljanju. Če ne opravi strokovnega
usposabljanja v predpisanem roku, mu funkcija predsednika sodišča preneha.
Ne glede na določbi prvega odstavka 61.c
člena tega zakona in prejšnjega odstavka funkcija direktorja sodišča oziroma
predsednika sodišča ne preneha, če direktor sodišča oziroma predsednik sodišča,
ki iz opravičenih razlogov ni mogel opraviti programa usposabljanja do izteka
zakonskega roka, pred iztekom tega roka vloži prošnjo za njegovo podaljšanje. O
prošnji predsednika sodišča odloči predsednik višjega sodišča, o prošnji
direktorja sodišča pa generalni sekretar Vrhovnega sodišča Republike Slovenije.
Če prošnji ni ugodeno, se direktor sodišča oziroma predsednik sodišča lahko
pritoži v osmih dneh od vročitve odločitve o prošnji. O pritožbi predsednika
sodišča odloči sodni svet, o pritožbi direktorja sodišča pa predsednik sodišča. Z dnem pravnomočnosti
odločbe pristojnega organa o zavrženju ali zavrnitvi prošnje funkcija
direktorja oziroma predsednika sodišča preneha.
Vsebino in trajanje programa usposabljanja
za vodstveno funkcijo v sodstvu s podzakonskim aktom predpiše minister,
pristojen za pravosodje.
62.a člen
Predsednika Vrhovnega sodišča Republike
Slovenije imenuje državni zbor na predlog ministra, pristojnega za pravosodje,
po predhodnem mnenju sodnega sveta in občne seje Vrhovnega sodišča Republike
Slovenije, za dobo šestih let z možnostjo ponovnega imenovanja.
Predsednike drugih sodišč imenuje z odločbo
sodni svet po predhodnem mnenju ministra, pristojnega za pravosodje, predhodnem
mnenju predsednika Vrhovnega sodišča Republike Slovenije in predhodnem mnenju
predsednika neposredno višjega sodišča oziroma predsednika okrožnega sodišča za
imenovanje predsednika okrajnega sodišča, ki je organizacijska enota tega
okrožnega sodišča, za šest let z možnostjo ponovnega imenovanja.
Pri izbiri oziroma imenovanju kandidata
sodni svet upošteva zlasti naslednje kriterije:
-      
potrebe konkretnega sodišča;
-      
strateški program dela sodišča, ki ga pripravi
in predstavi kandidat;
-      
kandidatove strokovne kvalifikacije in posebna
znanja, izkušnje, priporočila in dosežke v zvezi z sojenjem;
-      
kandidatovo znanje tujih jezikov.
62.b člen
Prosto mesto predsednika sodišča razpiše
sodni svet šest mesecev pred iztekom mandata. Razpis se objavi v Uradnem listu
Republike Slovenije.
Razpisni rok ne sme biti krajši od 30 dni.
Kandidati morajo prijavi priložiti življenjepis z opisom svoje strokovne dejavnosti,
šestletni strateški program dela sodišča in dokazila, ki izkazujejo
izpolnjevanje pogojev iz prvega odstavka 62. člena tega zakona. Predložitev
šestletnega strateškega programa dela sodišč ni obvezna za kandidate za
podpredsednike sodišč.
Šestletni strateški program dela sodišča
mora vsebovati zlasti oceno stanja na sodišču, oceno tveganj in priložnosti za
izboljšanje poslovanja sodišča, opis področij delovanja in opredelitev
poslovnih ciljev glede dostopa do sodišča, vključno s postopki alternativnega
reševanja sporov, kakovosti storitev, nepristranskosti, odgovornosti za
rezultate, učinkovitosti in transparentnosti, navedbo ukrepov za vsako od
področij dela, opredelitev nosilcev ukrepov in rokov za njihovo izvedbo ter
kriterije za merjenje učinkov in za ocenjevanje doseganja poslovnih ciljev.
Prijave, ki so bile vložene po izteku
razpisnega roka, in prijave kandidatov, ki do poteka razpisnega roka ne
izpolnjujejo formalnih pogojev za imenovanje, sodni svet zavrže.
Pisni mnenji predsednika Vrhovnega sodišča
Republike Slovenije in predsednika neposredno višjega
sodišča oziroma predsednika okrožnega sodišča za imenovanje predsednika
okrajnega sodišča, če je sodišče organizacijska enota tega okrožnega sodišča,
iz drugega odstavka 62.a člena tega zakona se vročita vsem prijavljenim kandidatom najmanj 5 dni pred razgovorom iz
naslednjega odstavka.
Sodni svet mora pred izbiro in imenovanjem
opraviti s prijavljenimi kandidati, ki najbolje izpolnjujejo pogoje in
kriterije za imenovanje, ustni razgovor, na katerem je lahko navzoč tudi
minister, pristojen za pravosodje, ki ima pravico sodelovati pri razpravi in
postavljati vprašanja. Na ustnem razgovoru mora kandidat predstaviti tudi
strateški program dela.
Minister, pristojen za pravosodje, mora
pisno mnenje o kandidatu predložiti sodnemu svetu v roku 15 dni po opravljenem
razgovoru iz prejšnjega odstavka.
Sodni svet v odločbi o imenovanju navede
razloge za izbiro oziroma imenovanje izmed kandidatov, ki izpolnjujejo formalne
pogoje.
Zoper odločbo sodnega sveta iz drugega
odstavka 62.a člena tega zakona, s katero sodni svet imenuje izbranega
kandidata in hkrati odloči o zavrnitvi drugih kandidatov oziroma zoper sklep, s
katerim ne imenuje nobenega kandidata, je dovoljeno sprožiti upravni spor v
roku 8 dni od dneva vročitve odločbe oziroma sklepa. Pristojno sodišče mora
odločiti v upravnem sporu v roku 30 dni od prejema tožbe zoper odločbo oziroma
sklep. Vložena tožba zadrži izvršitev imenovanja do izteka zakonskega roka, v
katerem mora sodišče odločiti v sporu, oziroma do odločitve sodišča, če je
odločitev sprejeta v tem roku.
Če je za predsednika sodišča imenovan
sodnik, ki do imenovanja ni opravljal sodniške službe na tem sodišču, šteje
imenovanje za predsednika sodišča hkrati za imenovanje na sodniško mesto tega
sodišča. Po prenehanju oziroma razrešitvi s funkcije predsednika sodišča se
lahko tak sodnik vrne na sodniško mesto na sodišču, na katerem je opravljal
sodniško službo pred imenovanjem za predsednika sodišča. O premestitvi na
zahtevo sodnika odloči sodni svet.
Za imenovanje in razrešitev podpredsednika
sodišča se uporabljajo določbe tega zakona o predsedniku sodišča, če ta zakon
ne določa drugače.
63. člen
Predsedniku sodišča preneha funkcija:
1.    
če mu preneha ali je razrešen sodniške
funkcije;
2.    
če je imenovan za sodnika ali predsednika
drugega sodišča;
3.    
če se odpove funkciji predsednika sodišča;
4.    
po poteku mandata, če ni ponovno imenovan.
Funkcija predsednika sodišča iz razloga po
2. točki prejšnjega odstavka preneha z dnem učinkovanja imenovanja za sodnika
ali predsednika drugega sodišča, iz razloga po 3. točki prejšnjega odstavka pa
trideseti dan po prispetju odpovedi na sodni svet.
64. člen
Predsednik sodišča se razreši funkcije
predsednika:
1.    
če zadev sodne uprave ne opravlja v skladu s
predpisi ali merili za
kakovost dela sodišč ali če jih ne opravlja
pravočasno;
2.    
če s kršitvijo predpisov ali kako drugače okrni
načelo neodvisnosti sodnikov pri sojenju;
3.    
če krši ali dopusti kršitev predpisov v zvezi z
dodeljevanjem zadev (2. poglavje tega zakona);
4.    
če sodišče, ki mu predseduje, dve leti
zaporedoma neupravičeno ne doseže načrtovanih poslovnih rezultatov, v skladu z
letnim programom dela sodišča, ki ga je sprejel predsednik sodišča.
Poročilo o kršitvah oziroma dejstvih iz
prejšnjega odstavka pripravi predsednik sodišča višje stopnje sam ali na
zahtevo sodnega sveta oziroma ministra, pristojnega za pravosodje.
Predsedniku sodišča mora biti v postopku
razrešitve dana možnost, da se pisno izjavi o vseh okoliščinah, ki zadevajo
razrešitveni razlog, predsedniku Vrhovnega sodišča Republike Slovenije pa, da
neposredno pred Državnim zborom obrazloži svoje stališče.
Poročilo iz drugega odstavka tega člena in
izjava iz prejšnjega odstavka se pošljeta sodnemu svetu.
O razrešitvi predsednika sodišča odloči
sodni svet, ki mora pred odločitvijo pridobiti mnenje ministra, pristojnega za
pravosodje, in predsednika Vrhovnega sodišča Republike Slovenije.
Ne glede na določbe petega odstavka tega člena, odloči o razrešitvi predsednika Vrhovnega sodišča
Republike Slovenije Državni zbor, na obrazložen predlog ministra, pristojnega
za pravosodje, po poprejšnjem obrazloženem mnenju sodnega sveta in občne seje
Vrhovnega sodišča Republike Slovenije. Sodni svet in Vrhovno sodišče Republike
Slovenije ministru, pristojnemu za pravosodje, posredujeta obrazloženo mnenje
najpozneje v roku 30 dni po prejemu zahteve ministra.
65. člen
Razrešitev predsednika sodišča ne vpliva na
položaj, pravice, dolžnosti in odgovornosti, ki jih ima razrešeni kot sodnik.
65.a člen
Minister, pristojen za pravosodje, ustanovi
službo za nadzor organizacije poslovanja sodišč, ki deluje v okviru
ministrstva, pristojnega za pravosodje (v nadaljnjem besedilu: služba za
nadzor), in po določbah tega zakona skrbi za nadzor nad organizacijo poslovanja
sodišč.
Pristojnosti službe za nadzor so:
-      
izvajanje nadzora nad sodno upravo, zlasti
glede organizacije poslovanja sodišč;
-      
nadzor nad izpolnjevanjem meril za kakovost
dela sodišč pri opravljanju zadev sodne uprave;
-      
opravljanje taksnih pregledov po določbah zakona,
ki ureja sodne takse, in
-      
skrb za izvajanje sodnega reda in opravljanje
administrativnih pregledov v skladu s sodnim redom.
Za izvajanje svojih pristojnosti lahko
služba za nadzor:
-      
vpogleduje v vpisnike in drugo dokumentacijo
sodišča, povezano z opravljanjem zadev sodne uprave, ter zahteva ustna ali
pisna pojasnila od predsednika sodišča, direktorja sodišča, generalnega
sekretarja Vrhovnega sodišča Republike Slovenije in sodnega osebja v zvezi z
zatrjevanimi, domnevnimi ali ugotovljenimi nepravilnostmi pri opravljanju teh
zadev, pri taksnih in administrativnih pregledih pa lahko vpogleduje še v spise
sodišča;
-      
zahteva predložitev podatkov o poslovanju
sodišča, delu predsednika oziroma direktorja sodišča v zadevah sodne uprave,
zahteva predložitev pisnih pojasnil ter poročil o organizaciji in nadzoru dela
na sodišču in opravljanju posameznih nalog sodne uprave, pri čemer se
predsednik sodišča višje stopnje hkrati s predložitvijo podatkov oziroma
pojasnil in poročil do njih opredeli v svojem mnenju;
-      
vstopa v prostore sodišča, opravlja razgovore s
predsednikom sodišča, direktorjem sodišča, generalnim sekretarjem Vrhovnega
sodišča Republike Slovenije in sodnim osebjem, ter
-      
zahteva ali predlaga druge ukrepe za izvajanje
svoje pristojnosti po tem zakonu.
Sodišče mora službi za nadzor omogočiti
izvajanje pristojnosti, ki so določene z zakonom.
Služba za nadzor pri izvajanju svojih
pristojnosti ne sme posegati v neodvisnost sodnika pri opravljanju sodniške
službe, v domnevo nedolžnosti, tajnost sodnega postopka ali jamstvo poštenega
sojenja in ne sme pregledovati sodnih spisov, razen v delu, ki se nanaša na
taksne in administrativne preglede.
Služba za nadzor izvaja nadzor neposredno
pri sodišču ali na podlagi predloženih dokumentov sodišča. O ugotovitvah
nadzora se pripravi poročilo in pošlje predsedniku tistega sodišča, kjer je bil
opravljen nadzor. V poročilu se lahko predsedniku sodišča predlaga, da odpravi
nezakonitosti ali izvede druge potrebne ukrepe.
Služba za nadzor lahko v zvezi z
ugotovitvami nadzora od predsednika sodišča zahteva, da preveri ugotovitve
nadzora v skladu z 71.c členom tega zakona in sprejme ustrezne ukrepe. Služba
za nadzor predlaga ministru, pristojnemu za pravosodje, da izvede nadaljnje
ukrepe v skladu s tem zakonom in zakonom, ki ureja sodniško službo.
Službo za nadzor vodi sodnik, dodeljen tej
službi v skladu z določbami zakona, ki ureja sodniško službo.
Podrobnejšo organizacijo dela in izvajanje
pristojnosti službe za nadzor določi minister, pristojen za pravosodje.
65.b člen
Sodišče, pri katerem je služba za nadzor na
podlagi prejšnjega člena ugotovila nepravilnosti, ji mora predložiti odzivno
poročilo o odpravljanju ugotovljenih nepravilnosti, ki ga pripravi predsednik
sodišča. Predložiti ga mora v 30 dneh po vročitvi poročila iz šestega odstavka
prejšnjega člena sodišču. Odzivno poročilo ni potrebno, če je v poročilu iz
šestega odstavka prejšnjega člena navedeno, da so bili že med izvajanjem
nadzora sprejeti ustrezni ukrepi za odpravo ugotovljenih nepravilnosti. Služba
za nadzor lahko preveri odzivno poročilo z dodatnim nadzorom.
Če služba za nadzor ugotovi, da v odzivnem
poročilu ni navedeno zadovoljivo odpravljanje ugotovljenih nepravilnosti, ali
če sodišče ne predloži odzivnega poročila v predpisanem roku, služba za nadzor
obvesti o svojih ugotovitvah sodni svet, predsednika Vrhovnega sodišča
Republike Slovenije in ministra, pristojnega za pravosodje. Če ugotovljene
nepravilnosti vplivajo na izpolnjevanje meril za kakovost dela sodišč, lahko
služba za nadzor predlaga sodnemu svetu razrešitev predsednika sodišča. Sodni
svet ravna v skladu s 64. členom tega zakona.
Sodni svet po prejemu obvestila iz
prejšnjega odstavka to obvestilo obravnava in po potrebi odredi obvezujoča
navodila predsedniku sodišča glede izvedbe predlogov službe za nadzor o odpravi
nezakonitosti oziroma o izvedbi drugih potrebnih ukrepov.
Služba za nadzor enkrat letno o opravljenih
nadzorih in svojih ugotovitvah poroča ministru, pristojnemu za pravosodje. Ta s
poročilom seznani tudi sodni svet in predsednika Vrhovnega sodišča Republike
Slovenije ter jima predlaga potrebne ukrepe za izboljšanje stanja.
66. člen
(črtan)
67. člen
Opravljanje zadev sodne uprave na
prvostopenjskih sodiščih nadzoruje predsednik sodišča višje stopnje, na
sodiščih vseh stopenj pa predsednik Vrhovnega sodišča Republike Slovenije in
služba za nadzor.
Pri izvajanju nadzora sodne uprave lahko
predsedniki sodišč višje stopnje zahtevajo pisna pojasnila in poročila o
opravljanju posameznih nalog ter pregledujejo sodne spise.
Določbe prejšnjih odstavkov se ne nanašajo
na nadzor sodne uprave na Vrhovnem sodišču Republike Slovenije.
67.a člen
Ministrstvo, pristojno za pravosodje, lahko
od predsednikov sodišč zahteva podatke in poročila o stanju reševanja posamezne
zadeve ali vrste zadev ali druge podatke v zvezi z delom sodišča, ki jih
potrebuje za obveščanje javnosti, za odgovore na vprašanja Državnega zbora
Republike Slovenije, Državnega sveta Republike Slovenije, Vlade Republike
Slovenije, Računskega sodišča Republike Slovenije, Ustavnega sodišča Republike
Slovenije, varuha človekovih pravic in predsednika Republike Slovenije ali za
izvajanje svojih pristojnosti po tem zakonu ali zakonu, ki ureja sodniško
službo.
Ministrstvo, pristojno za pravosodje,
pošlje zahtevo z navedbo razloga iz prejšnjega odstavka predsedniku sodišča, ki
mora ministrstvu, pristojnemu za pravosodje, odgovoriti prednostno, da je mogoč
pravočasen odgovor.
Ministrstvo, pristojno za pravosodje, pri
izvajanja svojih pristojnosti po tem členu ne sme posegati v neodvisnost
sodnika pri opravljanju sodniške službe, v domnevo nedolžnosti, tajnost sodnega
postopka ali jamstvo poštenega sojenja. Predsednik sodišča lahko zavrne
predložitev odgovora v celoti ali delno, če bi to posegalo v ta načela ali
jamstvo, in to obrazloži. Na zahtevo ministra, pristojnega za pravosodje, o
zahtevi iz prvega odstavka tega člena oziroma utemeljenosti zavrnitve odgovora
dokončno odloči predsednik Vrhovnega sodišča Republike Slovenije.
68. člen
Sodni red določa pooblastila v zadevah
sodne uprave, ki se nanašajo na vodenje notranjih organizacijskih enot sodišča
z razčlenjeno organizacijo.
69. člen
Kadar sodni red določa, da vodi notranjo
organizacijsko enoto sodnik, postavi in odstavi vodjo enote predsednik sodišča.
70. člen
Okrožna in višja sodišča imajo službo za
informatiko, vrhovno sodišče pa center za informatiko kot posebno
organizacijsko enoto. Služba za informatiko okrožnega sodišča opravlja naloge
tudi za potrebe okrajnih sodišč z območja okrožnega sodišča. Okrajna sodišča na
sedežu sodnega okrožja imajo lahko samostojno službo za informatiko, več
manjših okrajnih sodišč pa ima lahko skupno službo za informatiko.
Službo oziroma center za informatiko vodi
predsednik sodišča ali po njem določen sodnik. Pri delu službe sodelujejo
sodniki, ki jih določi predsednik sodišča, ter potrebno število strokovnih
delavcev.
Sodniki so v času dela v službi lahko v
celoti ali deloma oproščeni opravljanja drugega sodniškega dela.
Center za informatiko skrbi za izvajanje
enotne tehnološke podpore poslovanja sodišč ter za pravni informacijski sistem
sodišč.
Strategijo razvoja informacijske podpore v
poslovanju sodišč sprejme Svet uporabnikov za informatizacijo sodišč na podlagi
predhodnega mnenja ministrstva, pristojnega za zagotavljanje
elektronskih storitev javne uprave, na predlog
direktorja Centra za informatiko pri Vrhovnem sodišču Republike Slovenije.
Sestavo Sveta uporabnikov za
informatizacijo sodišč ter način in pogoje za njegovo delovanje določa sodni
red.
71. člen
Letni razpored sodnikov na določena pravna
področja ali podpodročja določi predsednik sodišča.
Predsednik okrožnega sodišča določi letni
razpored sodnikov okrožnega sodišča in okrajnih sodišč, ki so organizacijske
enote okrožnega sodišča.
Predsednik okrožnega sodišča na sedežu
višjega sodišča razporedi z letnim razporedom sodnike tega okrožnega sodišča in
sodnike okrajnih sodišč, ki so organizacijske enote tega sodišča, s soglasjem
predsednika Okrajnega sodišča v Ljubljani pa sodnike tega sodišča, v
specializirani oddelek, ob upoštevanju kriterijev, ki jih zakon, ki ureja
sodniško službo, določa za dodelitev sodnikov v ta oddelek. Če se soglasja s
predsednikom Okrajnega sodišča v Ljubljani ne doseže, o razporeditvi odloči
predsednik neposredno višjega sodišča.
Predsednik okrožnega sodišča lahko sodnika,
ki opravlja sodniško službo na okrajnem sodišču, ki je organizacijska enota
tega okrožnega sodišča, z letnim razporedom razporedi tudi na okrožno sodišče,
za sojenje v zadevah iz pristojnosti tega sodišča. Predsednik Okrožnega sodišča
v Ljubljani lahko sodnika, ki opravlja sodniško službo na Okrajnem sodišču v
Ljubljani z letnim razporedom in soglasjem predsednika Okrajnega sodišča v
Ljubljani razporedi na Okrožno sodišče v Ljubljani, za sojenje v zadevah iz
pristojnosti tega sodišča. Če se soglasje s predsednikom Okrajnega sodišča v
Ljubljani ne doseže, o razporeditvi odloči predsednik neposredno višjega
sodišča.
Okrajne sodnike se lahko razporedi na
okrožno sodišče le, če imajo najmanj tri leta delovnih izkušenj kot okrajni
sodniki in je z zadnjo oceno sodniške službe ugotovljeno, da izpolnjujejo
pogoje za napredovanje. Tako razporejeni sodniki so z vidika stvarne
pristojnosti in izvrševanja sodniške funkcije izenačeni z okrožnimi sodniki in
imajo pravico do osnovne plače, ki ustreza plačnemu razredu za sodniški naziv
okrožni sodnik, če je njihova plača nižja od tega plačnega razreda. Čas
razporeditve skupno ne sme trajati več kot tri leta.
Zoper razporeditev v skladu s tem členom,
drugim odstavkom 40.a člena ali prvim odstavkom 40.d člena lahko razporejeni
sodnik v treh dneh po objavi letnega razporeda na oglasni deski sodišča napove
pritožbo predsedniku sodišča, ki določi letni razpored, ta pa mora v nadaljnjih
treh dneh svojo odločitev obrazložiti. Sodnik lahko v
osmih dneh od prejema obrazložitve vloži pritožbo, ki ne zadrži izvršitve. O
pritožbi odloči v 15 dneh personalni svet neposredno višjega sodišča, o
pritožbi zoper razporeditev, ki jo določi predsednik Vrhovnega sodišča
Republike Slovenije, pa personalni svet vrhovnega sodišča.
Letni razpored mora biti določen in
objavljen najkasneje do 15. decembra za naslednje koledarsko leto.
Spremembe letnega razporeda med letom so
dovoljene, če se pri sodišču izprazni ali zasede eno ali več sodniških mest, če
jih narekujejo spremembe v pripadu zadev in v drugih primerih, ki jih določi zakon ali jih predvidi sodni red.
Spremembe iz prejšnjega odstavka ne morejo
pričeti veljati prej kot v petih dneh po njihovi objavi. Spremembe se opravijo
po enakem postopku kot sprejem.
71.a člen
Predsednik sodišča pripravi predlog letnega
programa dela, ki vsebuje letni izvedbeni načrt sodišča z načrtom poslovnih
rezultatov, za naslednje leto in ga do 31. oktobra tekočega leta pošlje predsedniku neposredno višjega sodišča,
predsedniku Vrhovnega sodišča Republike Slovenije in ministru, pristojnemu za
pravosodje, ki lahko na predlog letnega programa dela in letni izvedbeni načrt
podajo odzivna priporočila v roku 15 dni od prejema. Letni program dela
okrajnega sodišča pripravi predsednik okrožnega sodišča na predlog predsednika
okrajnega sodišča, ki je organizacijska enota tega sodišča.
Predsednik sodišča sprejme letni program
dela v 30 dneh pred začetkom izvrševanja proračuna.
Letni program dela je ena izmed podlag za
ugotavljanje uspešnosti in učinkovitosti posameznega sodišča.
Predsednik Vrhovnega sodišča Republike Slovenije,
sodni svet in minister, pristojen za pravosodje, dvakrat letno na skupnih
sestankih s predsedniki sodišč, ki so sprejeli letni program dela, obravnavajo
predloge in realizacijo sprejetih letnih programov dela ter sprejmejo usklajene
ukrepe.
71.b člen
Letni program dela zajema oceno
pričakovanega letnega pripada pomembnejših in drugih zadev, časovna merila za
tipična procesna dejanja in časovna merila reševanja zadev ter načrt poslovnih
rezultatov.
Načrt poslovnih rezultatov je izražen v
številu načrtovanih rešenih pomembnejših in drugih zadev ter vsebuje naslednje
kriterije:
-      
kriterij učinkovitosti, ki se izračuna tako, da
se število načrtovanih rešenih zadev deli s številom sodnikov in številom
sodnega osebja;
-      
kriterij uspešnosti poslovanja, ki se izračuna
tako, da se načrtovani čas trajanja sodnih postopkov v pomembnejših in drugih
zadevah izrazi v mesecih od časa pripada do rešitve zadeve;
-      
kriterij gospodarnosti, ki se izračuna tako, da
se znesek proračunskih sredstev deli s številom načrtovanih rešenih zadev.
Letni program dela je sestavni del
obrazložitve finančnega načrta sodišča.
Obliko in navodilo za pripravo programa
dela s podzakonskim predpisom predpiše minister, pristojen za pravosodje.
71.c člen
Predsednik sodišča mora redno spremljati
podatke o poslovanju sodišča. Če na podlagi teh ali drugih podatkov meni, da je
bila ali bi lahko bila kršena pravica stranke do sojenja brez nepotrebnega
odlašanja ali da niso bila ali bi lahko ne bila spoštovana pravila o vrstnem
redu reševanja zadev ali zakonski roki za razpis narokov ali izdelavo sodnih
odločb ali druga pravila procesnega vodstva, lahko zahteva od sodnika, ki mu je
zadeva dodeljena v reševanje, da brez odlašanja izdela poročilo, lahko pa
zahteva tudi vpogled v spis. Če ugotovi nepravilnosti, lahko pisno opozori
sodnika, odredi vnos pisnega opozorila v osebni spis sodnika, odredi prednostno
reševanje zadeve ali določi rok za opravo ustreznih procesnih dejanj in izvaja
druge ukrepe po tem zakonu, zakonu, ki ureja sodniško službo, in zakonu, ki ureja
pravico do sojenja brez nepotrebnega odlašanja.
Če predsednik sodišča višje stopnje na
podlagi podatkov o poslovanju sodišča nižje stopnje ali drugih podatkov meni,
da je bila ali bi lahko bila kršena pravica stranke do sojenja brez
nepotrebnega odlašanja ali da niso bila ali bi lahko ne bila spoštovana pravila
o vrstnem redu reševanja zadev, zakonski roki za razpis narokov ali izdelavo
sodnih odločb ali druga pravila procesnega vodstva, lahko od predsednika
sodišča nižje stopnje zahteva poročilo o poteku reševanja zadeve in v primeru
ugotovljenih nepravilnosti odredi ter izvaja vse ukrepe iz prejšnjega odstavka
in druge ukrepe po tem zakonu, zakonu, ki ureja sodniško službo, in zakonu, ki
ureja pravico stranke do sojenja brez nepotrebnega odlašanja.
72. člen
(prenehal
veljati)
73. člen
Če predsednik sodišča višje stopnje na
podlagi podatkov o poslovanju sodišča nižje stopnje, vložene nadzorstvene
pritožbe, rokovnega predloga ali drugih podatkov oceni, da je bila ali bi lahko
bila kršena pravica stranke do sojenja brez nepotrebnega odlašanja, ali da niso
bila ali bi lahko ne bila spoštovana pravila o vrstnem redu reševanja zadev,
zakonski roki za razpis narokov ali izdelavo sodnih odločb ali druga pravila
procesnega vodstva, lahko odredi pregled poslovanja v zadevi pri sodišču nižje
stopnje. Ta pregled se lahko odredi v zadevi, v kateri je že bilo ali še ni
bilo pravnomočno odločeno.
Predsednik višje stopnje mora odrediti pregled
poslovanja iz prejšnjega odstavka, če prejme obrazloženo zahtevo predsednika
Vrhovnega sodišča Republike Slovenije, sodnega sveta, disciplinskega tožilca,
disciplinskega sodišča ali ministra, pristojnega za pravosodje.
Na zahtevo predsednika višje stopnje
dokončno odloči o utemeljenosti zahteve iz prejšnjega odstavka predsednik
Vrhovnega sodišča Republike Slovenije, o utemeljenosti zahteve predsednika
Vrhovnega sodišča Republike Slovenije pa sodni svet.
Predsednik sodišča višje stopnje z odredbo
določi sodnika, ki opravi pregled poslovanja in ki ne sme opravljati funkcije
na sodišču, na katerem se vodi zadeva, v kateri se odredi ta pregled.
O pregledu poslovanja se sestavi poročilo,
v katerem se navedejo zlasti potek reševanja zadeve, razlogi in ocena morebitnih
nepravilnosti iz prvega odstavka tega člena ter ugotovitve pregleda in
morebitni sprejeti ukrepi. Poročilo o pregledu poslovanja predsednik sodišča
višje stopnje predloži predsedniku sodišča, na katerem je bil opravljen
pregled, če je bil opravljen na zahtevo, pa tudi vlagatelju zahteve.
Predsednik Vrhovnega sodišča Republike
Slovenije, sodnega sveta, disciplinski tožilec ali disciplinsko sodišče,
minister, pristojen za pravosodje, predsednik sodišča višje stopnje in
predsednik sodišča, na katerem je bil opravljen pregled, lahko podatke oziroma
ugotovitve iz poročila uporabijo za izvedbo ali predlaganje uvedbe ukrepov ali
postopkov po določbah tega zakona, zakona, ki ureja sodniško službo,
zakona, ki ureja sodni svet, in zakona, ki ureja varstvo pravice
do sojenja brez nepotrebnega odlašanja, zlasti glede ocene sodniške službe,
postopka ugotavljanja disciplinske odgovornosti sodnika, za izvedbo ali
predlaganje uvedbe ukrepov ali postopkov na podlagi drugih zakonskih
pristojnosti ali obveznosti ministrstva, pristojnega za pravosodje, zlasti
glede ocene službe državnega tožilca ali postopka ugotavljanja disciplinske
odgovornosti državnega tožilca.
9.a poglavje: Varnost na sodiščih
73.a člen
Pogoje za organiziranje in delovanje
varnostne službe za zagotovitev varnosti sodnikov, drugih sodnih oseb, strank
in udeležencev v postopkih ter za zagotovitev nemotenega poslovanja sodišča,
vzdrževanje reda na sodišču, varovanje sodnih zgradb, funkcionalnih zemljišč,
parkirišč in drugih objektov in opreme ter za varovanje premoženja, določa
Sodni red v skladu z zakonom, ki ureja zasebno varovanje.
73.b člen
Minister, pristojen za pravosodje, s
podzakonskim aktom predpiše varnostne standarde poslovanja sodišč.
73.c člen
Direktor sodišča oziroma generalni sekretar
Vrhovnega sodišča Republike Slovenije lahko za redno
izvajanje sodne oblasti in na podlagi ocene ogroženosti ter potrebe po dodatnih
varnostnih ukrepih za zagotovitev varnosti sodnikov, sodnega osebja, strank v
postopkih in drugih oseb na sodišču ter varnosti premoženja in podatkov, uvede
ukrepe varovanja s snemanjem in shranjevanjem elektronskih komunikacij,
videonadzora ter vzpostavitev dodatnih pristopnih kontrol na sodišče, ki bodo
zagotavljali dodatno varnost.
Pri uvedbi ukrepa varovanja s snemanjem in
shranjevanjem elektronskih komunikacij se smiselno uporabljajo določbe zakona,
ki ureja elektronske komunikacije. Ukrep se sme nanašati le na zunanje
elektronske komunikacije (telefonski klici, elektronska pošta, faksimilna
sporočila, glasovna pošta, storitev SMS), ki se posredujejo na službena
sredstva elektronskih komunikacij sodišča. V primerih zunanjih elektronskih
komunikacij mora biti oseba, ki hoče komunicirati s sodiščem v primeru
telefonskih klicev predhodno zvočno obveščena, da bo pogovor sneman, v primeru
drugih komunikacij pa mora biti o tem predhodno obveščena na drug primeren
način (objave na spletni strani sodišča, opozorila v sistemu elektronske pošte
in podobno).
Pri uvedbi ukrepa varovanja z videonadzorom se
smiselno uporabljajo določbe zakona, ki ureja varstvo osebnih podatkov, o
izvajanju videonadzora.
Pri uvedbi ukrepa varovanja z vzpostavitvijo
dodatnih pristopnih kontrol na sodišče se smiselno uporabljajo določbe zakona,
ki ureja varstvo osebnih podatkov, o evidenci vstopov in izstopov.
Direktor sodišča oziroma generalni sekretar
Vrhovnega sodišča Republike Slovenije pisno obvesti
funkcionarje in sodno osebje, zaposleno na sodišču, o uvedbi ukrepov varovanja
iz drugega, tretjega in četrtega odstavka tega člena.
10. poglavje: Pravosodna uprava
74. člen
V zadeve pravosodne uprave sodi
zagotavljanje splošnih pogojev za uspešno izvajanje sodne oblasti, zlasti
priprava zakonov in drugih predpisov s področja organizacije in poslovanja
sodišč, skrb za izobraževanje in strokovno usposabljanje kadrov, izdajanje
strokovne literature, zagotavljanje kadrovskih, materialnih, tehničnih
in prostorskih pogojev, izvajanje mednarodne pravne pomoči,
izvrševanje kazenskih sankcij, statistična in druga raziskovanja o poslovanju
sodišč ter druge upravne naloge, ki jih določa zakon.
74.a člen
Minister, pristojen za pravosodje, ustanovi
Center za izobraževanje v pravosodju (v nadaljnjem besedilu: CIP), ki skrbi za
strokovno izpopolnjevanje ter usposabljanje za delo v pravosodnih organih.
Naloge CIP-a so:
-      
izvaja izobraževanje sodniških pripravnikov;
-      
organizira in skrbi za izvedbo pravniških
državnih izpitov;
-      
organizira in skrbi za izvedbo drugih
preizkusov znanja za potrebe v pravosodju;
-      
organizira in skrbi za izvedbo različnih oblik
stalnega izobraževanja sodnikov, strokovnih sodelavcev ter sodnega osebja;
-      
izvaja obvezno strokovno usposabljanje
predsednikov in direktorjev sodišč;
-      
izdaja strokovne publikacije.
Za strokovno pomoč pri izvedbi nalog CIP-a
se oblikuje strokovni svet, katerega člani so:
-      
dva predstavnika ministrstva, pristojnega za
pravosodje;
-      
en predstavnik Vrhovnega sodišča Republike
Slovenije;
-      
en predstavnik Vrhovnega državnega tožilstva
Republike Slovenije;
-      
en predstavnik Državnega pravobranilstva Republike
Slovenije;
-      
en predstavnik Sodnega sveta Republike
Slovenije;
-      
en predstavnik Slovenskega sodniškega društva;
-      
en predstavnik Društva državnih tožilcev
Slovenije;
-      
en predstavnik posamezne pravne fakultete v
Republiki Sloveniji.
Delo strokovnega sveta vodi minister,
pristojen za pravosodje, ali po njegovem pooblastilu državni sekretar.
Z aktom o ustanovitvi strokovnega sveta se
določi sestava, naloge, način dela, sredstva in drugi pogoji za delo
strokovnega sveta.
CIP vodi sodnik, ki je dodeljen na CIP v skladu
z določbami zakona, ki ureja sodniško službo.
74.b člen
V Republiki Sloveniji se za dan pravosodja
določi 4. november. 
Minister, pristojen za pravosodje, lahko
državnim pravobranilcem, javnim uslužbencem državnega pravobranilstva in
ministrstva, pristojnega za pravosodje, predsednik Vrhovnega sodišča Republike
Slovenije pa javnim uslužbencem sodišč, sodnikom in drugim funkcionarjem sodišč
praviloma na dan pravosodja podeljujeta priznanja za posebne delovne uspehe ali
prizadevanje in za uspešno končane zahtevne projekte iz njihove pristojnosti
oziroma opravljanje nalog ali izvajanje pooblastil. 
Za potrebe izvajanja nalog iz prejšnjega
odstavka ministrstvo, pristojno za pravosodje, oziroma Vrhovno sodišče obdeluje
naslednje osebne podatke: osebno ime, strokovni naslov, znanstveni naslov,
datum in kraj rojstva, naslov prebivališča, funkcijo, naziv ali delovno mesto,
razlog podelitve in vrsta priznanja. Zaradi zagotavljanja obveščanja javnosti,
izrekanja javnih priznanj funkcionarjem ali javnim uslužbencem oziroma
sodnikom, preglednega delovanja in spoštovanja ugleda sodne oblasti, državnega
pravobranilstva in ministrstva, pristojnega za pravosodje, so osebno ime,
strokovni naslov, znanstveni naslov, funkcija, naziv ali delovno mesto, razlog
podelitve in vrsta priznanja javni. 
Vrste priznanj, pogoji in postopek
podeljevanja priznanj ter oblika podelitve priznanja se uredijo v pravilniku,
ki ga izda minister, pristojen za pravosodje.
74.c člen
Strokovno združenje, ki zastopa interes
najmanj polovice sodnikov, ima status društva v javnem interesu.
75. člen
Letni obseg finančnih sredstev za plače
sodnikov in drugega osebja sodišč, za stroške poslovanja sodišč, za njihovo
opremo in za zagotavljanje prostorskih pogojev se določi v proračunu.
Obseg finančnih sredstev za plače sodnikov
in sodnega osebja ter za stroške poslovanja sodišč se v okviru državnega
proračuna Republike Slovenije na podlagi finančnih načrtov posameznih sodišč
zagotavlja pri proračunskem uporabniku Vrhovnem sodišču Republike Slovenije.
Za usklajevanje predlogov finančnih načrtov
sodišč in kadrovskih načrtov sodišč, v skladu z zakonom, ki ureja javne finance
oziroma javne uslužbence, se pri Vrhovnem sodišču Republike Slovenije oblikuje
proračunski odbor sodstva, ki ga vodi generalni sekretar Vrhovnega sodišča
Republike Slovenije. Proračunski odbor sodstva sestavljajo predstavniki
Vrhovnega sodišča Republike Slovenije, višjih, okrožnih sodišč in Okrajnega
sodišča v Ljubljani, ter predstavniki sodnega sveta in ministrstva, pristojnega
za pravosodje. Predsednik Vrhovnega sodišča Republike Slovenije v soglasju z
ministrom, pristojnim za pravosodje, sprejme poslovnik o organizaciji in
delovanju proračunskega odbora sodstva.
Odredbodajalci za sredstva posameznih
sodišč so lahko v skladu z zakonom, ki ureja javne finance, tudi generalni
sekretar Vrhovnega sodišča Republike Slovenije in direktorji sodišč. V primeru
prenosa pristojnosti pooblaščena oseba odgovarja za zakonitost, namenskost,
učinkovitost in gospodarnost razpolaganja s proračunskimi sredstvi.
V okviru državnega proračuna Republike
Slovenije se obseg finančnih sredstev za opremo sodišč in za zagotavljanje
prostorskih pogojev sodišč oblikuje in zagotavlja pri ministrstvu, pristojnem
za pravosodje, za informatizacijo sodišč pa pri Vrhovnem sodišču Republike
Slovenije.
75.a člen
(črtan)
75.b člen
Če Vlada Republike Slovenije ali
ministrstvo, pristojno za pravosodje, zaradi povečanja učinkovitosti sodstva in
odprave sodnih zaostankov sprejme ustrezen program oziroma projekt državnega
pomena, za izvedbo katerega se v proračunu Republike Slovenije zagotovijo
ustrezna sredstva, sodnikom, ki sodelujejo pri takem programu oziroma projektu,
pripada plačilo za povečan obseg dela v obsegu in pod pogoji skladno z zakonom,
ki ureja sistem plač v javnem sektorju.
76. člen
V zadevah pravosodne uprave občuje
ministrstvo, pristojno za pravosodje, s sodišči preko predsednikov sodišč
oziroma direktorjev sodišč in generalnega sekretarja Vrhovnega sodišča
Republike Slovenije v zadevah iz njihove pristojnosti. Neposredno s sodnikom
lahko občuje samo v zadevah mednarodne pravne pomoči, v drugih zadevah pa le,
kadar je tako določeno v zakonu ali sodnem redu.
77. člen
Za opravljanje zahtevnejših strokovnih
nalog se lahko ministrstvu, pristojnemu za pravosodje, dodeli eden ali več
sodnikov.
Dodeljeni sodnik odgovarja za opravljanje
nalog iz prejšnjega odstavka ministru, pristojnemu za pravosodje.
78. člen
Centralno kadrovsko evidenco za sodnike in
javne uslužbence sodišč upravlja Vrhovno sodišče Republike Slovenije.
Centralna kadrovska evidenca se lahko
upravlja z uporabo informacijske tehnologije.
V centralni kadrovski evidenci se
obdelujejo osebni in drugi podatki sodnikov:
1.    
identifikacijski podatki (osebno ime, naslov
prebivališča in EMŠO),
2.    
podatki o službenem razmerju za sodnika (datum
nastopa sodniške službe oziroma odločba o izvolitvi in imenovanju sodnika,
sodniško mesto);
3.    
podatki o opravljanju funkcij, sodelovanju v
projektnih skupinah in opravljanju drugega dela v interesu delodajalca;
4.    
podatki o stopnji izobrazbe, funkcionalnem in
specialnem znanju, udeležbi na različnih oblikah izpopolnjevanja in
usposabljanja ter drugi podatki o strokovni usposobljenosti;
5.    
podatki o izkušnjah iz evropskih zadev;
6.    
podatki o prejšnjih delovnih razmerjih, delovni,
pokojninski in službeni dobi;
7.    
podatki o prenehanju službenega razmerja za
sodnika;
8.    
podatki, potrebni za obračun plače;
9.    
ocena sodniške službe in podatki o učinkovitosti
sodnikovega dela;
10. 
evidenca napredovanj, priznanj, nagrad,
dodelitev in razporeditev;
11. 
podatki o dokončno ugotovljeni disciplinski in
odškodninski odgovornosti;
12. 
podatki o pospešitvenih pravnih sredstvih po
določbah zakona, ki ureja varstvo pravice do sojenja brez nepotrebnega
odlašanja, ki niso bila očitno neutemeljena, in o ukrepih v zvezi z njimi ter
podatki o izvedenih službenih nadzorih;
13. 
podatki o zadevah, ki jih je reševal oziroma
jih rešuje sodnik in v katerih je Evropsko sodišče za človekove pravice
dokončno odločilo, da je bila pravica ali svoboščina stranke kršena zaradi
ravnanja sodnika, ali je bila zaradi te kršitve sklenjena poravnava v postopku
pred navedenim sodiščem (navedba sodnika, zadeve, pravne podlage, ki je bila
kršena, navedba točke ali točk sodbe, v kateri je bilo ugotovljeno, da je
sodišče Republike Slovenije kršilo pravno podlago);
14. 
drugi podatki v skladu z zakonom.
V centralni kadrovski evidenci se
obdelujejo osebni in drugi podatki javnih uslužbencev:
1.    
identifikacijski podatki (osebno ime, naslov
prebivališča in EMŠO);
2.    
podatki o delovnem razmerju za javnega
uslužbenca (vrsta delovnega razmerja – za določen ali nedoločen čas; datum
sklenitve delovnega razmerja);
3.    
podatki o sedanjem delovnem mestu oziroma
položaju in o prejšnjih delovnih mestih, dodelitvah oziroma položajih v
organih;
4.    
podatki o imenovanjih, napredovanjih in veljavnem
nazivu oziroma položaju;
5.    
podatki o stopnji izobrazbe, funkcionalnem in
specialnem znanju, udeležbi na različnih oblikah izpopolnjevanja in
usposabljanja ter o opravljenih strokovnih izpitih in preizkusih znanja, pa
tudi drugi podatki o strokovni usposobljenosti;
6.    
podatki o izkušnjah iz evropskih zadev;
7.    
podatki o prejšnjih delovnih razmerjih, delovni,
pokojninski in službeni dobi;
8.    
podatki o opravljanju funkcij, sodelovanju v
projektnih skupinah in opravljanju drugega dela v interesu delodajalca;
9.    
podatki o letnih ocenah;
10. 
podatki o priznanjih in nagradah;
11. 
podatki o dokončno ugotovljeni disciplinski in
odškodninski odgovornosti;
12. 
podatki o dokončni ugotovitvi nesposobnosti;
13. 
podatki o prenehanju delovnega razmerja;
14. 
kratek življenjepis, če tako želi oziroma s tem
soglaša javni uslužbenec;
15. 
podatki o dovoljenju za dostop do tajnih
podatkov;
16. 
podatki, potrebni za obračun plače, in
17. 
drugi podatki v skladu z zakonom.
Zbirka dokumentov, ki se nanašajo na
podatke iz prejšnjih dveh odstavkov, se obdeluje na sodišču, na katerem sodnik
opravlja sodniško službo oziroma na katerem javni uslužbenec dela, lahko pa
tudi v centralni kadrovski evidenci.
Podatki iz centralne kadrovske evidence za
sodnike so zaupni, razen podatkov iz 2. in 10. točke tretjega odstavka tega
člena. Organi, ki so pristojni sprejemati odločitve, o katerih se po določbi
prejšnjega odstavka vodi centralna kadrovska evidenca, in organi, ki upravljajo
zbirke osebnih podatkov oziroma evidence, ki vsebujejo te podatke, morajo
podatke brezplačno zagotoviti Vrhovnemu sodišču Republike Slovenije, če niso
javno dostopni. Državno pravobranilstvo zagotovi Vrhovnemu sodišču Republike
Slovenije podatke iz 13. točke tretjega odstavka tega člena.
Podatki iz centralne kadrovske evidence se
hranijo še deset let po prenehanju službenega razmerja sodnika ali delovnega
razmerja javnega uslužbenca. Po poteku teh rokov se podatki arhivirajo v skladu
s predpisi, ki urejajo arhivsko gradivo in arhive.
79. člen
Oseba, katere podatki so vpisani v
centralni kadrovski evidenci, ima pravico zahtevati brezplačni dostop do
vsebine podatkov, ki se nanašajo nanjo, in zahtevati popravek, če so podatki
napačni.
Pravico do brezplačnega dostopa v centralno
kadrovsko evidenco imajo sodni svet, ministrstvo, pristojno za pravosodje,
disciplinsko sodišče, disciplinski tožilec, personalni svet in predsednik
sodišča zaradi izvajanja pooblastil po tem zakonu oziroma zakonu, ki ureja
sodniško službo. Pravico do dostopa iz prejšnjega stavka imajo tudi nadzorni
organi, določeni z zakonom.
Podatki iz centralne kadrovske evidence se
lahko uporabijo za izvajanje tega zakona in zakona, ki ureja sodniško službo,
zlasti glede urejanja položaja, pravic, dolžnosti in odgovornosti sodnikov ter
za opravljanje zadev pravosodne in sodne uprave. Podatki iz centralne kadrovske
evidence, ki se nanašajo na javne uslužbence, se lahko uporabijo tudi za
izvajanje politike upravljanja kadrovskih virov, za obračun plač in
izpolnjevanje drugih obveznosti delodajalca ter za odločanje o pravicah in
obveznostih iz delovnih razmerij.
11. poglavje: Sodni red
80. člen
S sodnim redom se določajo: notranja
organizacija sodišč, način poslovanja sodišč v posameznih vrstah zadev,
podrobnejša pravila o dodeljevanju zadev posameznim sodnikom, način poslovanja
v primerih, ko stranka, priča ali oškodovanec uporablja pred sodiščem svoj
jezik in pisavo, organizacija in opravljanje nujnih
procesnih dejanj, poslovanje v zadevah sodne uprave in
pisarniško tehnično poslovanje sodišč ter pravila o urejanju drugih vprašanj,
če zakon tako določa.
81. člen
Sodni red predpiše minister, pristojen za
pravosodje, po predhodno pridobljenem mnenju predsednika Vrhovnega sodišča Republike Slovenije.
82. člen
Zaradi učinkovitega opravljanja zadev sodne
uprave, vodenja in preglednosti sodnih zadev, zakonitega odločanja sodišč,
spoštovanja pravic strank in drugih udeležencev sodnih postopkov, zaradi
njihove evidence in statističnega poročanja, upravljajo sodišča vpisnike,
imenike, pomožne knjige, registre in javne knjige, v katerih obdelujejo osebne
in druge podatke iz spisov sodnih zadev.
Podatke iz prejšnjega odstavka obdelujejo
in naprej posredujejo sodišča v skladu s tem zakonom, zakoni, ki urejajo sodne
postopke, in drugimi zakoni, ki urejajo pristojnost sodišč. Dostop do
arhiviranih podatkov ima sodišče, druge osebe pa v skladu s tem členom in z
določbami zakona, ki ureja varstvo osebnih podatkov. Podatki iz vpisnikov,
imenikov in pomožnih knjige se zaradi pravne varnosti oseb hranijo trajno,
podatki iz registrov in javnih knjig iz pristojnosti sodišča pa v skladu z roki
iz zakonov, ki urejajo registre in javne knjige.
Vpisnike, imenike in pomožne knjige sodišče
hrani v skladu z zakonom, ki ureja varstvo dokumentarnega gradiva, in zakonom,
ki ureja varstvo osebnih podatkov. Registri in javne knjige iz pristojnosti
sodišč se hranijo v skladu z zakoni, ki urejajo registre in javne knjige.
Podrobnejšo obliko in vsebino posameznih
sodnih vpisnikov, imenikov, pomožnih knjig in tipiziranih obrazcev za
poslovanje sodišč in učinkovito vodenje postopkov ter statistično poročanje
predpiše v skladu z zakonom predsednik Vrhovnega
sodišča Republike Slovenije. Akt, s katerim se določi podrobnejša oblika in vsebina posameznih
sodnih vpisnikov, imenikov, pomožnih knjig in tipiziranih obrazcev za
poslovanje sodišč in učinkovito vodenje postopkov ter statistično poročanje, se
objavi na spletnih straneh sodišč.
Posameznik, na katerega se nanašajo osebni
podatki, lahko zahteva seznanitev z vpisanimi podatki v vpisnikih, imenikih in
pomožnih knjigah v skladu z zakonom, ki ureja varstvo osebnih podatkov, razen
če zakon ne določa drugače. Seznanitev z vpisanimi osebnimi in drugimi podatki
lahko predsednik sodišča dovoli tudi vsakomur s pravnim interesom za seznanitev
v skladu z zakonom, ki ureja sodni postopek ali pristojnost sodišč.
Predsednik sodišča lahko dovoli vpogled,
prepis, kopiranje ali izpis iz vpisnikov, imenikov, evidenc in spisov sodišča
posamezniku, ki dokaže, da podatke iz njih potrebuje za znanstvenoraziskovalno
delo. Dovoljenje se lahko nanaša le na vpisnike, imenike, evidence in spise, ki
so arhivirani. Posameznik lahko v podatke iz vpisnikov, imenikov, evidenc in
spisov sodišča vpogleda ali jih prepiše brezplačno, kopira ali izpiše pa jih na
svoje stroške. Vpogled, prepis, kopiranje ali izpis se opravi pod nadzorom
javnega uslužbenca sodišča, ki je za to pisno pooblaščen.
Stroški pravice do seznanitve po petem in
šestem odstavku tega člena se odmerijo in zaračunajo s smiselno uporabo
predpisov, ki urejajo varstvo osebnih podatkov.
83. člen
Sodišča v času od 15. julija do
15. avgusta poslujejo v omejenem obsegu (poletno poslovanje).
V času poletnega poslovanja sodišča
razpisujejo naroke in odločajo v nujnih zadevah. V teh zadevah procesni roki
tečejo.
Nujne zadeve iz prejšnjega odstavka so:
1.    
preiskave in sojenje v kazenskih zadevah, v
katerih je obdolžencu odvzeta ali omejena prostost in postopki v zvezi z
izvrševanjem kazni zapora,
2.    
nepravdne zadeve o pridržanju oseb v psihiatričnih
zdravstvenih organizacijah,
3.    
nepravdne zadeve po zakonu, ki ureja preprečevanje
nasilja v družini,
4.    
izvršilne zadeve v zvezi s postopki za varstvo
koristi otrok,
5.    
postopki v zadevah zavarovanja,
6.    
spori za objavo popravka objavljene
informacije,
7.    
popis zapustnikovega premoženja,
8.    
postopki zaradi insolventnosti in prisilnega
prenehanja,
9.    
druge zadeve, za katere tako določa zakon.
V času poletnega poslovanja lahko sodišča
odločajo tudi v zadevah, ki niso nujne v skladu s prejšnjim odstavkom (nenujne
zadeve). V teh zadevah procesni roki ne tečejo, sodišče pa lahko razpiše narok
le, če s tem soglašajo vse stranke. Če je sodno pisanje v nenujni zadevi
vročeno v času poletnega poslovanja, začne procesni rok teči prvi naslednji
dan, ko se izteče poletno poslovanje, na kar sodišče opozori stranko na sodnem
pisanju, ovojnici ali drugi listini, ki se priloži sodnemu pisanju.
83.a člen
Ob naravnih in drugih hujših nesrečah, ob
epidemijah ali podobnih izrednih dogodkih (v nadaljnjem besedilu: izredni
dogodek), ki v večjem obsegu omejujejo redno izvajanje sodne oblasti, posamezna
ali vsa sodišča poslujejo v skladu s prejšnjim členom, o čemer odloči predsednik
Vrhovnega sodišča Republike Slovenije z odredbo. Pred objavo v Uradnem listu
Republike Slovenije predsednik Vrhovnega sodišča Republike Slovenije z odredbo
seznani ministra, pristojnega za pravosodje.
Z odredbo iz prejšnjega odstavka predsednik
Vrhovnega sodišča Republike Slovenije določi:
-      
katera sodišča poslujejo v skladu s prejšnjim
členom,
-      
druge posebne ukrepe, ki določajo način
poslovanja sodišč, upoštevaje izredni dogodek, ne glede na določbe zakona, ki
ureja sodniško službo, zakonov, ki urejajo sodne postopke, in Sodnega reda, da
se v čim večjem obsegu zagotovi redno izvajanje sodne oblasti, in
-      
čas veljavnosti odredbe, upoštevaje okoliščine
izrednega dogodka.
Predsednik Vrhovnega sodišča Republike
Slovenije mora glede na okoliščine izrednega dogodka mesečno preverjati
upravičenost ukrepov, določenih v odredbi iz prvega odstavka tega člena.
Ne glede na določbo prvega odstavka tega
člena lahko predsednik Vrhovnega sodišča Republike Slovenije glede na
okoliščine izrednega dogodka z odredbo iz prvega odstavka tega člena določi
tudi:
-      
da se vse ali nekatere zadeve iz 5. do 9. točke
tretjega odstavka prejšnjega člena ne štejejo za nujne zadeve ali zanje določi
obseg poslovanja,
-      
da sodišča v vseh ali nekaterih nenujnih
zadevah poslujejo v neomejenem obsegu.
Če posamezno sodišče zaradi izrednega
dogodka ne more poslovati, predsednik Vrhovnega sodišča Republike Slovenije z
odredbo iz prvega odstavka tega člena določi drugo stvarno oziroma krajevno
pristojno sodišče, ki je za ta čas pristojno za zadeve tega sodišča.
Če je zaradi izrednega dogodka onemogočeno
poslovanje vseh sodišč in oteženo uveljavljanje pravic strank, roki za
uveljavljanje pravic strank v sodnih postopkih, določeni z zakonom, ne tečejo,
kar ugotovi Vlada Republike Slovenije na predlog predsednika Vrhovnega sodišča
Republike Slovenije s sklepom, ki se objavi v Uradnem listu Republike
Slovenije. Zadržanje teka rokov ne sme trajati več kot tri mesece.
12. poglavje: Sodni izvedenci, sodni cenilci, sodni
tolmači
(prenehalo
veljati)
84. člen
(prenehal
veljati)
85. člen
(prenehal
veljati)
86. člen
(prenehal
veljati)
87. člen
(prenehal
veljati)
88. člen
(prenehal
veljati)
89. člen
(prenehal
veljati)
90. člen
(prenehal
veljati)
91. člen
(prenehal
veljati)
92. člen
(prenehal
veljati)
93. člen
(prenehal
veljati)
94. člen
(prenehal
veljati)
95. člen
(prenehal
veljati)
95.a člen
(prenehal
veljati)
96. člen
(prenehal
veljati)
DRUGI DEL 
1. poglavje: Vrste in pristojnosti sodišč
97. člen
Sodno oblast izvajajo v Republiki Sloveniji
sodniki na sodiščih iz prvega odstavka 98. člena tega zakona (sodišča s splošno
pristojnostjo).
Na sodiščih, ustanovljenih za zadeve z
določenih pravnih področij, se izvaja sodna oblast v okviru pristojnosti, ki je
z zakonom izrecno določena (specializirana sodišča).
98. člen
V Republiki Sloveniji so:
1.    
okrajna sodišča.
2.    
okrožna sodišča.
3.    
višja sodišča,
4.    
Vrhovno sodišče Republike Slovenije (v
nadaljnjem besedilu: Vrhovno sodišče).
Specializirana sodišča, ustanovljena s
posebnim zakonom, imajo, če zakon ne določa drugače:
1.    
položaj okrožnega sodišča tista sodišča prve
stopnje, katerih pritožbena stopnja je specializirano višje sodišče;
2.    
položaj višjega sodišča tista sodišča druge
stopnje, ki odločajo o pritožbah zoper odločbe specializiranih sodišč prve
stopnje;
3.    
položaj višjega sodišča tista sodišča prve
stopnje, katerih pritožbena stopnja je Vrhovno sodišče.
98.a člen
Sodišče, ki ima najmanj deset sodnikov ali najmanj dvajset javnih uslužbencev
(sodno osebje), lahko organizira oddelke po pravnih
področjih.
Sodni oddelek se organizira za posamezno
pravno področje, na katero je s polno obremenitvijo razporejenih najmanj pet
sodnikov ali najmanj deset javnih uslužbencev.
Ne glede na prejšnja odstavka se oddelki
lahko organizirajo pri vsakem okrožnem sodišču za družinskopravno področje, na
sodiščih, ki imajo položaj višjega sodišča, in na Vrhovnem sodišču Republike
Slovenije.
99. člen
Okrajna sodišča so pristojna:
I.     v kazenskih zadevah:
1.   za sojenje na prvi stopnji o kaznivih dejanjih, za katera je
zagrožena denarna kazen ali kazen zapora do treh let, razen v zadevah kaznivih
dejanj zoper čast in dobro ime, storjenih s tiskom, po radiu, televiziji ali z
drugim sredstvom javnega obveščanja;
2.   za opravljanje preiskovalnih dejanj glede kaznivih dejanj iz
prejšnje točke;
3.   za opravljanje drugih zadev, ki jih določa zakon; 
II.    v civilnih zadevah za sojenje
oziroma odločanje na prvi stopnji:
1.   v pravdnih zadevah v skladu z zakonom o pravdnem postopku;
2.   v zapuščinskih in drugih nepravdnih zadevah, če zakon ne določa
drugače, ter za vodenje zemljiške knjige; (se
delno ne uporablja)
3.   v zadevah izvršbe in zavarovanja, če zakon ne določa drugače;
III.   za sojenje oziroma odločanje v
drugih zadevah, kadar tako določa zakon;
IV.  za opravljanje zadev pravne pomoči,
za katere ni po zakonu pristojno drugo sodišče in za opravljanje mednarodne
pravne pomoči v zadevah o prekrških.
99.a člen
Za odločanje o predlogih za izvršbo na
podlagi verodostojne listine in o ugovorih zoper sklep o izvršbi na podlagi
verodostojne listine je na prvi stopnji krajevno izključno pristojno Okrajno
sodišče v Ljubljani.
100. člen
Pri okrajnem sodišču vodi postopek in sodi
oziroma odloča sodnik posameznik.
101. člen
Okrožna sodišča so pristojna: 
I.     v kazenskih zadevah:
1.   za sojenje na prvi stopnji o kaznivih dejanjih, za katera niso
pristojna okrajna sodišča;
2.   za opravljanje preiskave oziroma preiskovalnih dejanj glede
kaznivih dejanj iz prejšnje točke;
3.   za opravljanje predhodnega postopka in sojenje na prvi stopnji o
kaznivih dejanjih mladoletnikov;
4.   za odločanje na prvi stopnji o izvršitvi kazenske sodbe tujega
sodišča;
5.   za izvrševanje kazenskih sodb iz 1., 3. in 4. točke ter za izvrševanje kazenskih sodb okrajnih sodišč;
6.   za odločanje o dovolitvi posegov v človekove pravice in temeljne
svoboščine;
7.   za odločanje v zunajobravnavnem senatu (tudi v kazenskih zadevah iz
pristojnosti okrajnih sodišč);
8.   za opravljanje drugih zadev, ki jih določa zakon;
9.   za opravljanje nadzorstva glede zakonitega in pravilnega ravnanja z
obsojenci ter nadzorstva nad priporniki;
I.a   v kazenskih zadevah, ki jih na
podlagi 40.a člena tega zakona obravnavajo specializirani oddelki na sedežih
višjih sodišč:
1.   za sojenje o kaznivih dejanjih na prvi stopnji;
2.   za opravljanje preiskave oziroma preiskovalnih dejanj;
3.   za opravljanje predhodnega postopka in sojenje na prvi stopnji o
kaznivih dejanjih mladoletnikov;
4.   za odločanje o dovolitvi posegov v človekove pravice in temeljne
svoboščine;
5.   za odločanje v zunajobravnavnem senatu;
6.   za opravljanje drugih zadev, ki jih določa zakon.
II.    v civilnih zadevah za sojenje
oziroma odločanje na prvi stopnji:
1.   v pravdnih zadevah v skladu z zakonom o pravdnem postopku;
2.   o priznanju tujih sodnih odločb;
3.   v zadevah prisilne poravnave in stečaja ter likvidacije, kadar je v
pristojnosti sodišča, ter v sporih v zvezi z njimi;
4.   v sporih o pravicah intelektualne lastnine;
5.   o predlogih za izdajo začasnih odredb vloženih pred začetkom spora,
o katerem bo sodišče odločalo po pravilih v gospodarskih sporih, oziroma
zadevah, v katerih je dogovorjena arbitražna pristojnost ter o predlogih za
izdajo začasnih odredb v zadevah v zvezi z intelektualno lastnino;
6.   v nepravdnih postopkih o zadevah, za katere tako določa zakon.
III.   za vodenje sodnega registra;
IV.  za sojenje oziroma odločanje v
drugih zadevah, če tako določa zakon;
V.   za opravljanje zadev pravne pomoči
v zadevah iz točke I. do IV. in za opravljanje mednarodne pravne pomoči, če
zakon za posamezne vrste zadev ne določa drugače.
102. člen
V zadevah iz prejšnjega člena vodi postopek
in sodi oziroma odloča sodnik posameznik, razen če zakon določa, da sodi senat.
Kadar zakon določa, da v zadevah iz
prejšnjega člena odloča senat, le-tega sestavljajo sodnik kot predsednik senata
in dva sodnika porotnika kot člana senata, če zakon ne določa drugače.
Kadar zakon določa, da v zadevah iz
prejšnjega člena odloča petčlanski senat, le-tega sestavljajo en sodnik kot
predsednik senata ter en sodnik in trije sodniki porotniki kot člani senata, če
zakon ne določa drugače.
103. člen
Okrožno sodišče, katerega sodno območje
obsega tudi teritorialno morje Republike Slovenije, je poleg zadev iz 101.
člena tega zakona pristojno za sojenje oziroma odločanje na prvi stopnji v vseh
sporih, ki se nanašajo na ladje in plovbo po morju ter sporih, v katerih se
uporablja pomorsko pravo, v sporih glede izkoriščanja morja in morskega dna ter
za odločanje o vpisih v register ladij. (delno
prenehal veljati)
Za odločanje v sporih o pravicah intelektualne
lastnine je na prvi stopnji krajevno izključno pristojno Okrožno sodišče v
Ljubljani, razen za spore med delodajalci in delavci v zvezi z izumi, oblikami
teles, slikami, risbami in tehničnimi izboljšavami.
Za odločanje v zadevah sodnega varstva v
postopkih javnega naročanja je na prvi stopnji krajevno izključno pristojno
Okrožno sodišče v Ljubljani.
Za odločanje v kazenskih zadevah v skladu s
40.a členom tega zakona je za zadeve iz pristojnosti vseh okrožnih in okrajnih
sodišč z območja posameznega višjega sodišča pristojno okrožno sodišče na
sedežu tega sodišča.
103.a člen
Okrožno sodišče iz četrtega odstavka 103.
člena ostane stvarno in krajevno pristojno za obravnavanje ne glede na
morebitno kasnejšo spremembo pristojnosti državnega tožilstva, dejanske podlage
ali pravne opredelitve prejete zadeve.
104. člen
Višja sodišča so pristojna:
1.    
za sojenje oziroma odločanje na drugi stopnji o
pritožbah zoper odločbe okrajnih in okrožnih sodišč s svojega območja;
2.    
za odločanje v sporih o pristojnosti med
okrajnimi oziroma okrožnimi sodišči s svojega območja in za odločanje o prenosu
pristojnosti na drugo okrajno oziroma okrožno sodišče s svojega območja;
3.    
za opravljanje drugih zadev, ki jih določa
zakon.
105. člen
Višje sodišče sodi oziroma odloča v zadevah
iz 1. in 2. točke prejšnjega člena v senatu, ki ga sestavlja en sodnik kot
predsednik senata, sodnik – poročevalec in sodnik – član senata, če zakon ne določa, da sodi oziroma odloča sodnik posameznik.
V zadevah iz 3. točke prejšnjega člena
odloča sodnik posameznik. Če zakon določa, da zadeve opravlja senat; je ta
sestavljen po določbi prejšnjega odstavka.
105.a člen
Predsednik skupno neposredno višjega
sodišča lahko na predlog predsednika sodišča, ki ima sodne zaostanke, odloči,
da se pristojnost za sojenje v določenem številu zadev prenese na drugo manj
obremenjeno stvarno pristojno sodišče na svojem območju.
Predsednik sodišča, ki odloči o prenosu
pristojnosti, določi število in vrsto zadev, ki bodo prenesene, ter pravila za
izbiro zadev.
Po določbah prvega in drugega odstavka tega
člena ni mogoče prenesti pristojnosti za sojenje v zadevah, za katere zakon
določa izključno krajevno pristojnost, razen v
izvršilnih zadevah izterjave denarnih terjatev.
Ne glede na določbe prvega in drugega
odstavka tega člena lahko predsednik okrožnega sodišča prenese pristojnost za
sojenje v določenem številu zadev ali vrsti zadev med okrajnimi sodišči, ki so
organizacijske enote tega okrožnega sodišča, s soglasjem predsednika Okrajnega
sodišča v Ljubljani pa tudi med njimi in Okrajnim sodiščem v Ljubljani. Če se
soglasje s predsednikom Okrajnega sodišča v Ljubljani za prenos pristojnosti po
tem odstavku ne doseže, o prenosu odloči predsednik neposredno višjega sodišča.
Prenos pristojnosti se objavi v letnem razporedu sodišča, s katerega in na
katerega se prenese pristojnost v določeni vrsti zadev.
106. člen
Vrhovno sodišče je pristojno:
1.    
za sojenje oziroma odločanje na prvi stopnji v
upravnih in računsko upravnih sporih, razen v zadevah, za katere zakon določa
pristojnost drugega sodišča prve stopnje;
2.    
za sojenje na drugi stopnji o pritožbah zoper
odločbe sodišča prve stopnje v zadevah iz prejšnje točke ter o pritožbah zoper
odločbe sodišč prve stopnje, za katere tako določa zakon;
3.    
za sojenje na tretji stopnji o rednih pravnih
sredstvih zoper odločbe sodišč druge stopnje;
4.    
za odločanje o izrednih pravnih sredstvih zoper
odločbe sodišč, razen v primerih, ko je za odločanje o izrednem pravnem
sredstvu pristojno drugo sodišče;
5.    
za odločanje v sporih o pristojnosti med
nižjimi sodišči, razen v primerih, ko zakon določa, da je za odločanje o
takšnem sporu pristojno drugo sodišče;
6.    
za odločanje o prenosu pristojnosti v primerih,
ki jih določa zakon;
7.    
za opravljanje drugih zadev, ki jih določa
zakon.
O predlogih za dopustitev kontrole pisem in
drugih pošiljk ter nadzorovanje in snemanje telekomunikacij in nadzorovanje
telekomunikacij z izpisom telekomunikacijskega prometa v Republiki Sloveniji
odloča predsednik Vrhovnega sodišča Republike Slovenije oziroma v njegovi
odsotnosti podpredsednik.
107. člen
Vrhovno sodišče odloča v senatu treh
sodnikov, v senatu petih sodnikov pa, kadar zakon tako določa.
O pravnem sredstvu zoper odločbo iz
prejšnjega odstavka, izdano v senatu petih sodnikov, odloča Vrhovno sodišče v
senatu sedmih sodnikov, sicer pa v senatu petih sodnikov.
Za sestavo senata Vrhovnega sodišča se
smiselno uporablja določba prvega odstavka 105. člena tega zakona.
108. člen
Vrhovno sodišče vodi evidenco sodne prakse
sodišč Republike Slovenije in spremlja sodno prakso meddržavnih sodišč.
109. člen
Vrhovno sodišče skrbi za enotno sodno
prakso.
Vrhovno sodišče Republike Slovenije vsako
leto javno objavi poročilo o delu Vrhovnega sodišča Republike Slovenije v
preteklem letu.
110. člen
Občna seja Vrhovnega sodišča:
1.    
sprejema načelna pravna mnenja o vprašanjih, ki
so pomembna za enotno uporabo zakonov;
2.    
sprejema pravna mnenja o vprašanjih sodne
prakse;
3.    
odloča o pobudah za izdajo ali spremembo
zakona;
4.    
določa način spremljanja sodne prakse na
sodiščih;
5.    
opravlja druge zadeve iz pristojnosti Vrhovnega
sodišča, če zakon tako določa.
Pravna mnenja iz prejšnjega odstavka so
obvezna za senate Vrhovnega sodišča in se lahko spremenijo samo na novi občni
seji.
111. člen
Občno sejo sestavljajo vsi sodniki
Vrhovnega sodišča. Občna seja veljavno sklepa, če sta navzoči najmanj dve
tretjini sodnikov. Sklep je sprejet, če zanj glasuje večina vseh sodnikov
Vrhovnega sodišča in večina sodnikov oddelka, v katerega delovno področje sodi
obravnavano vprašanje.
Občno sejo skliče predsednik Vrhovnega
sodišča. Vodenje in način dela občne seje uredi poslovnik, ki je veljavno
sprejet, če zanj glasujeta najmanj dve tretjini sodnikov Vrhovnega sodišča. Poslovnik
se objavi v Uradnem listu Republike Slovenije.
Obravnavanje in sprejem načelnega pravnega
mnenja oziroma pravnega mnenja lahko predlaga oddelek Vrhovnega sodišča, v
katerega pravno področje sodi vprašanje. na katero naj se nanaša načelno pravno
mnenje oziroma pravno mnenje.
Predlog iz prejšnjega odstavka sprejme
oddelek z večino glasov sodnikov tega oddelka.
2. poglavje: Izvrševanje odločb ustavnega sodišča in
odločb mednarodnih sodišč
112. člen
Če je pravnomočna sodba ali druga sodna
odločba spremenjena z odločbo Ustavnega sodišča Republike Slovenije, izdano na
podlagi ustavne pritožbe, jo sodišče izvrši v skladu z odločbo ustavnega
sodišča.
113. člen
Odločbo Evropskega sodišča za človekove
pravice izvrši pristojno sodišče Republike Slovenije neposredno samo, če tako
določa ratificirana mednarodna pogodba ali če tako določa zakon, ki ureja sodni
postopek.
113.a člen
Kadar je odločba sodišča odvisna od rešitve
predhodnega vprašanja glede razlage oziroma glede veljavnosti ali razlage prava
Evropskih skupnosti, lahko sodišče izda sklep, s katerim predhodno vprašanje
odstopi v odločanje Sodišču Evropskih skupnosti, v skladu z mednarodno pogodbo,
s katero Republika Slovenija prenaša izvrševanje dela suverenih pravic na
institucije Evropske unije.
Kadar je odločba Vrhovnega sodišča ali
odločba drugega sodišča, zoper katero stranke v postopku ne morejo vložiti
rednega ali izrednega pravnega sredstva, odvisna od predhodne rešitve vprašanja
glede razlage oziroma glede veljavnosti ali razlage prava Evropskih skupnosti,
je Vrhovno sodišče oziroma drugo sodišče dolžno izdati sklep, v skladu z
mednarodno pogodbo iz prejšnjega odstavka, s katerim predhodno vprašanje
odstopi v odločanje Sodišču Evropskih skupnosti.
Postopek v zadevi, kjer je bil vložen
predlog iz prvega ali drugega odstavka tega člena, sodišče s sklepom iz prvega
ali drugega odstavka tega člena prekine do prejema predhodne odločbe, s
smiselno uporabo določb zakona, ki ureja prekinitev postopka v zadevi, o kateri
sodišče odloča. Zoper sklep o prekinitvi ni dovoljeno vložiti rednega ali
izrednega pravnega sredstva.
Če je sodišče predhodno vprašanje odstopilo
v odločanje Sodišču Evropskih skupnosti, sme s smiselno uporabo določb zakona,
ki ureja postopek v zadevi, o kateri sodišče odloča, do prejema odločbe o tem
vprašanju opravljati samo tista procesna dejanja in sprejemati samo tiste
odločitve, ki ne dopuščajo nobenega odlašanja, če niso vezane na vprašanja,
zaradi katerih je sodišče zaprosilo za predhodno odločanje, ali če ne urejajo
dokončno pravnega razmerja.
Če sodišče ne sme več uporabljati določbe,
ki je bila razlog za njegov odstop predhodnega vprašanja in če predhodna
odločba Sodišča Evropskih skupnosti še ni bila sprejeta, mora odstopljeno
predhodno vprašanje brez odlašanja umakniti, razen, če obstajajo zakonski
razlogi za nadaljevanje postopka.
Predhodna odločba Sodišča Evropskih
skupnosti je za sodišče obvezujoča.
Sodišča posredujejo izvod predhodnega
vprašanja in odločbe Sodišča Evropskih skupnosti o predhodnem vprašanju brez
odlašanja v vednost Vrhovnemu sodišču.
TRETJI DEL 
1. poglavje: Organizacija okrajnih in okrožnih sodišč
114. člen
V Republiki Sloveniji so:
1.    
Okrajno sodišče v Ajdovščini s sedežem v
Ajdovščini,
2.    
Okrajno sodišče v Brežicah s sedežem v
Brežicah,
3.    
Okrajno sodišče v Celju s sedežem v Celju,
4.    
Okrajno sodišče v Cerknici s sedežem v
Cerknici,
5.    
Okrajno sodišče v Črnomlju s sedežem v
Črnomlju,
6.    
Okrajno sodišče v Domžalah s sedežem v
Domžalah,
7.    
Okrajno sodišče v Gornji Radgoni s sedežem v
Gornji Radgoni,
8.    
Okrajno sodišče v Grosupljem s sedežem v
Grosupljem,
9.    
Okrajno sodišče v Ilirski Bistrici s sedežem v
Ilirski Bistrici,
10. 
Okrajno sodišče v Idriji s sedežem v Idriji,
11. 
Okrajno sodišče na Jesenicah s sedežem na
Jesenicah,
12. 
Okrajno sodišče v Kamniku s sedežem v Kamniku,
13. 
Okrajno sodišče v Kočevju s sedežem v Kočevju,
14. 
Okrajno sodišče v Kopru s sedežem v Kopru,
15. 
Okrajno sodišče v Kranju s sedežem v Kranju,
16. 
Okrajno sodišče v Krškem s sedežem v Krškem,
17. 
Okrajno sodišče v Lenartu s sedežem v Lenartu,
18. 
Okrajno sodišče v Lendavi s sedežem v Lendavi,
19. 
Okrajno sodišče v Litiji s sedežem v Litiji,
20. 
Okrajno sodišče v Ljubljani s sedežem v Ljubljani,
21. 
Okrajno sodišče v Ljutomeru s sedežem v Ljutomeru,
22. 
Okrajno sodišče v Mariboru s sedežem v Mariboru,
23. 
Okrajno sodišče v Murski Soboti s sedežem v Murski
Soboti,
24. 
Okrajno sodišče v Novi Gorici s sedežem v Novi
Gorici,
25. 
Okrajno sodišče v Novem mestu s sedežem v Novem
mestu,
26. 
Okrajno sodišče v Ormožu s sedežem v Ormožu,
27. 
Okrajno sodišče v Piranu s sedežem v Piranu,
28. 
Okrajno sodišče v Postojni s sedežem v Postojni,
29. 
Okrajno sodišče na Ptuju s sedežem na Ptuju,
30. 
Okrajno sodišče v Radovljici s sedežem v
Radovljici,
31. 
Okrajno sodišče v Sevnici s sedežem v Sevnici,
32. 
Okrajno sodišče v Sežani s sedežem v Sežani,
33. 
Okrajno sodišče v Slovenski Bistrici s sedežem v
Slovenski Bistrici,
34. 
Okrajno sodišče v Slovenj Gradcu s sedežem v
Slovenj Gradcu,
35. 
Okrajno sodišče v Slovenskih Konjicah s sedežem v
Slovenskih Konjicah,
36. 
Okrajno sodišče v Šentjurju s sedežem v Šentjurju,
37. 
Okrajno sodišče v Škofji Loki s sedežem v Škofji
Loki,
38. 
Okrajno sodišče v Šmarju pri Jelšah s sedežem v
Šmarju pri Jelšah,
39. 
Okrajno sodišče v Tolminu s sedežem v Tolminu,
40. 
Okrajno sodišče v Trbovljah s sedežem v
Trbovljah,
41. 
Okrajno sodišče v Trebnjem s sedežem v
Trebnjem,
42. 
Okrajno sodišče v Velenju s sedežem v Velenju,
43. 
Okrajno sodišče na Vrhniki s sedežem na
Vrhniki,
44. 
Okrajno sodišče v Žalcu s sedežem v Žalcu.
Posamezno okrajno sodišče je organizacijska
enota okrožnega sodišča z njegovega območja, razen Okrajnega sodišča v
Ljubljani, ki je samostojna organizacijska enota.
Območje krajevne pristojnosti okrajnih
sodišč je določeno s katastrskimi občinami.
Vlada Republike Slovenije z uredbo določi
katastrske občine, ki obsegajo območje posameznega okrajnega sodišča, in pri
tem upošteva enakomerno geografsko in prebivalstveno razdelitev teh območij ter
dostopnost prebivalstva do sedeža sodišč.
Za območje Okrajnega sodišča v Kopru se po
tem zakonu šteje tudi območje katastrske občine, ki obsega teritorialno morje
Republike Slovenije in vsa plovila, registrirana v Republiki Sloveniji, ki so v
mednarodnih vodah.
115. člen
V Republiki Sloveniji so:
1.    
Okrožno sodišče v Celju s sedežem v Celju,
2.    
Okrožno sodišče v Kopru s sedežem v Kopru,
3.    
Okrožno sodišče v Kranju s sedežem v Kranju,
4.    
Okrožno sodišče v Krškem s sedežem v Krškem,
5.    
Okrožno sodišče v Ljubljani s sedežem v
Ljubljani,
6.    
Okrožno sodišče v Mariboru s sedežem v
Mariboru,
7.    
Okrožno sodišče v Murski Soboti s sedežem v
Murski Soboti,
8.    
Okrožno sodišče v Novi Gorici s sedežem v Novi
Gorici,
9.    
Okrožno sodišče v Novem mestu s sedežem v Novem
mestu,
10. 
Okrožno sodišče na Ptuju s sedežem na Ptuju,
11. 
Okrožno sodišče v Slovenj Gradcu s sedežem v
Slovenj Gradcu.
Območje Okrožnega sodišča v Celju obsega
območja Okrajnega sodišča v Celju, Slovenskih Konjicah, Šentjurju, Šmarju pri
Jelšah, Velenju in Žalcu, območje Okrožnega sodišča v Kopru obsega območja
Okrajnega sodišča v Kopru, Ilirski Bistrici, Piranu, Postojni in Sežani,
območje Okrožnega sodišča v Novi Gorici obsega območja Okrajnega sodišča v Novi
Gorici, Ajdovščini, Idriji, Novi Gorici in Tolminu, območje Okrožnega sodišča v
Kranju obsega območja Okrajnega sodišča v Kranju, na Jesenicah, v Radovljici in
Škofji Loki, območje Okrožnega sodišča v Krškem obsega območja Okrajnega
sodišča v Krškem, Brežicah in Sevnici, območje Okrožnega sodišča v Ljubljani
obsega območja Okrajnega sodišča v Ljubljani, na Vrhniki, v Cerknici, Domžalah,
Grosupljem, Kamniku, Kočevju, Litiji in Trbovljah, območje Okrožnega sodišča v
Novem mestu obsega območja Okrajnega sodišča v Novem mestu, Črnomlju in
Trebnjem, območje Okrožnega sodišča na Ptuju obsega območji Okrajnega sodišča
na Ptuju in v Ormožu, območje Okrožnega sodišča v Mariboru obsega območja
Okrajnega sodišča v Mariboru, Lenartu in Slovenski Bistrici, območje Okrožnega
sodišča v Murski Soboti obsega območja Okrajnega sodišča v Murski Soboti,
Gornji Radgoni, Lendavi in Ljutomeru, območje Okrožnega sodišča v Slovenj
Gradcu pa obsega območje Okrajnega sodišča v Slovenj Gradcu.
Za območje Okrožnega sodišča v Kopru se
šteje tudi območje katastrske občine, ki obsega teritorialno morje in plovila
po določbi četrtega odstavka prejšnjega člena.
Minister, pristojen za pravosodje, lahko po
predhodnem mnenju predsednika okrožnega sodišča, katerega zunanji oddelek ali
oddelki se ustanavljajo, ustanovi zunanji oddelek ali oddelke tega okrožnega
sodišča, če za to obstajajo utemeljeni razlogi.
Notranjo organizacijo in pristojnost
zunanjega oddelka ali oddelkov določi predsednik sodišča, katerega oddelki se
ustanavljajo. Na zunanji oddelek lahko predsednik sodišča z letnim razporedom
razporedi sodnike iz sedeža sodišča, če je to potrebno, da se omogoči redno
izvajanje sodne oblasti ali če je to potrebno, da se odpravijo zaostanki pri
delu tega oddelka.
Utemeljeni razlogi iz četrtega odstavka
tega člena so zlasti preobremenjenost posameznega okrožnega sodišča in potrebe
prebivalstva po ustanovitvi zunanjega oddelka ali oddelkov.
116. člen
V Republiki Sloveniji so:
1.    
Višje sodišče v Celju s sedežem v Celju,
2.    
Višje sodišče v Kopru s sedežem v Kopru,
3.    
Višje sodišče v Ljubljani s sedežem v
Ljubljani,
4.    
Višje sodišče v Mariboru s sedežem v Mariboru. 
Območje Višjega sodišča v Celju obsega
območje Okrožnega sodišča v Celju, območje Višjega sodišča v Kopru obsega območji
Okrožnega sodišča v Kopru in Novi Gorici, območje Višjega sodišča v Ljubljani
obsega območja Okrožnega sodišča v Kranju, Krškem, Ljubljani in Novem mestu,
območje Višjega sodišča v Mariboru pa obsega območja Okrožnega sodišča v
Mariboru, Murski Soboti, na Ptuju in v Slovenj Gradcu.
117. člen
Vrhovno sodišče ima sedež v Ljubljani.

Zakon o sodiščih (Uradni list RS, št. 19/94)
vsebuje naslednje prehodne in končne določbe:
»2. poglavje: Prehodne in končne določbe
1. oddelek: Posebne določbe za prve
volitve članov sodnega sveta izmed sodnikov in prve volitve članov personalnih
svetov
118. člen
Prve volitve članov sodnega sveta morajo
biti razpisane petnajst dni po uveljavitvi tega zakona.
Volitve se izvedejo po določbah 3. poglavja
prvega dela tega zakona, kolikor ni s temi posebnimi določbami drugače
določeno.
119. člen
Pravico voliti in biti voljeni v sodni svet
imajo sodniki, ki na dan volitev opravljajo sodniško funkcijo na sodiščih v
Republiki Sloveniji in so vpisani v začasni sodniški volilni imenik, ki ga
sestavi ministrstvo, pristojno za pravosodje.
Glede pravice vpogleda in pravice zahtevati
popravo imenika iz prejšnjega odstavka se uporablja določba 23. člena tega
zakona.
Enega člana sodnega sveta volijo sodniki
Vrhovnega sodišča, enega člana sodniki višjih sodišč in Sodišča združenega dela
Republike Slovenije, dva člana sodniki temeljnih sodišč in sodišč združenega
dela prve stopnje. Dva člana sodnega sveta volijo vsi sodniki iz prvega
odstavka tega člena.
120. člen
Prve volitve članov personalnih svetov
morajo biti razpisane v tridesetih dneh po uveljavitvi tega zakona.
Volitve se izvedejo po določbi 35. člena
tega zakona, kolikor ni s temi posebnimi določbami drugače določeno.
V personalne svete temeljnih sodišč, ki
imajo več kot -petdeset sodnikov, izvolijo sodniki, ki na dan volitev
opravljajo sodniško funkcijo na temeljnih sodiščih, izmed sebe šest sodnikov,
sodniki drugih temeljnih sodišč pa štiri sodnike.
Prve volitve članov personalnih svetov
sodišč združenega dela prve stopnje se razpišejo z dnem, ko pričnejo z delom
delovna in socialna sodišča.
Do konstituiranja personalnih svetov po
prejšnjem odstavku opravljajo funkcijo personalnih svetov sodniki teh sodišč na
zboru sodnikov.
121. člen
Sodni svet, izvoljen po določbah tega
zakona, se konstituira na prvi seji sodnega sveta, ki jo skliče predsednik
dotedanjega sodnega sveta v petnajstih- dneh po izvolitvi vseh članov sodnega
sveta po določbah tega zakona.
Do izvolitve predsednika sodnega sveta vodi
delo sodnega sveta najstarejši izvoljeni član sodnega sveta.
Če sodni svet iz prvega odstavka tega člena
ni konstituiran do 29. marca 1994, se do njegovega konstituiranja podaljša
mandat članom sodnega sveta, imenovanim po določbah zakona o rednih sodiščih.
2. oddelek: Prehodne in končna
določba
122. člen
Okrožna in okrajna sodišča, ustanovljena s
tem zakonom, začnejo z delom l. januarja 1995.
Višja sodišča nadaljujejo z delom
1. januarja 1995 s pristojnostmi, ki jih imajo po tem zakonu.
Vrhovno sodišče nadaljuje z delom
1. januarja 1995 s pristojnostmi, ki jih ima po ustavi in zakonu.
Do uveljavitve spremembe sistema kaznivih
ravnanj so okrožna sodišča pristojna za sojenje na prvi stopnji o gospodarskih
prestopkih.
Do zagotovitve materialnih pogojev za delo
v Cerknici deluje Okrajno sodišče v Cerknici s sedežem na Rakeku.
123. člen
S 1. januarjem 1995 prevzamejo okrožna
sodišča vse zadeve temeljnih in višjih sodišč, za katere, so stvarno pristojna
po tem ali drugem zakonu.
S 1. januarjem 1995 prevzamejo okrajna
sodišča vse zadeve temeljnih sodišč, za katere so stvarno pristojna po tem
zakonu.
Arhive nekdanjih okrožnih sodišč prevzamejo
okrožna sodišča iz tega zakona, arhive nekdanjih občinskih sodišč pa okrajna
sodišča.
Podrobnejša navodila o načinu prevzema
zadev in arhivov izda minister, pristojen za pravosodje.
124. člen
Sodniki temeljnih sodišč nadaljujejo z
delom do izvolitve v trajno sodniško funkcijo oziroma do izteka mandata na
okrajnih oziroma okrožnih sodiščih.
Sodnike iz prejšnjega odstavka razporedi na
delo na okrožna oziroma okrajna sodišča sodni svet. Pri razporejanju upošteva
praviloma naslednje:
1.    
sodnike, ki so v zadnjem letu pred
uveljavitvijo tega zakona delali na zadevah, ki po tem zakonu sodijo v
pristojnost okrajnih sodišč, razporedi na okrajna sodišča,
2.    
sodnike, ki so v zadnjem letu pred
uveljavitvijo tega zakona delali na zadevah, ki po tem zakonu sodijo v
pristojnost okrožnih sodišč, razporedi na okrožna sodišča,
3.    
sodnike, ki so v zadnjem letu pred uveljavitvijo
tega zakona delali na zadevah, ki po tem zakonu sodijo deloma v pristojnost
okrajnih, deloma v pristojnost okrožnih sodišč, razporedi na okrajna ali na
okrožna sodišča v sorazmerju s številom določenih sodniških mest v teh sodiščih
ter v sorazmerju z njihovo starostjo in dolžino dosedanjega opravljanja
sodniške funkcije.
Razporeditev iz prejšnjega odstavka se
opravi v šestih mesecih po uveljavitvi tega zakona, vendar najkasneje do
1. decembra 1994.
125. člen
Po 31. decembru. 1994 nadaljujejo
personalni sveti temeljnih sodišč z delom kot personalni sveti okrožnih sodišč.
126. člen
Do imenovanja sodnikov porotnikov po
določbah tega zakona opravljajo dolžnost sodnikov porotnikov pri okrožnih
sodiščih sodniki porotniki, ki so ob uveljavitvi tega zakona opravljali
dolžnost sodnikov porotnikov pri temeljnih sodiščih.
Z dnem uveljavitve tega zakona preneha
dolžnost sodnikom porotnikom pri višjih in Vrhovnem sodišču.
127. člen
Strokovne in administrativno-tehnične
delavce temeljnih sodišč prevzamejo v delovno razmerje okrožna oziroma okrajna
sodišča v sorazmerju z obsegom nanje prenešenih pristojnosti.
Prevzem delavcev iz prejšnjega odstavka se
opravi po navodilih, ki jih izda minister, pristojen za pravosodje.
128. člen
Poslovni prostori, ki so ob dnevu uveljavitve
tega zakona v uporabi temeljnih sodišč, postanejo last Republike Slovenije.
Poslovne prostore iz prejšnjega odstavka
prevzamejo v uporabo okrožna oziroma okrajna sodišča, ustanovljena s tem
zakonom, v skladu z navodili, ki jih izda minister, pristojen za pravosodje.
129. člen
Navodila iz četrtega odstavka 123., drugega
odstavka 127. in drugega odstavka 128. člena tega zakona izda minister,
pristojen za pravosodje, ko dobi mnenje predsednikov rednih sodišč in sodnega
sveta.
130. člen
Sodni red predpiše minister, pristojen za
pravosodje, najkasneje šest mesecev po uveljavitvi tega zakona.
Do izdaje sodnega reda se za poslovanje
sodišč uporabljajo določbe poslovnika za redna sodišča (Uradni list SRS, št.
26/78, 20/88 in 2/89), kolikor niso v nasprotju s tem zakonom.
131. člen
Dokler ni oblikovana strokovna služba
sodnega sveta po določbah tega zakona, opravlja strokovno in administrativno
delo za sodni svet ministrstvo, pristojno za pravosodje.
Dokler ministrstvo, pristojno za
pravosodje, opravlja dela iz prejšnjega odstavka, se sredstva za delo sodnega
sveta zagotavljajo v proračunu v okviru predračuna sredstev ministrstva,
pristojnega za pravosodje.
132. člen
Predsedniki sodišč po določbah tega zakona
morajo biti imenovani najkasneje do 31. decembra 1994. Za predsednika
sodišča je lahko imenovan samo sodnik, ki je po določbah zakona izvoljen v
trajno sodniško funkcijo.
Do imenovanja predsednikov sodišč po
prejšnjem odstavku opravljajo funkcijo predsednikov predsedniki rednih sodišč,
izvoljeni po dosedanjih predpisih.
Če predsedniki okrajnih in okrožnih sodišč
niso imenovani do roka iz prvega odstavka tega člena, opravljajo funkcijo
predsednikov okrožnih sodišč predsedniki temeljnih sodišč, funkcijo
predstojnikov okrajnih sodišč pa vodje enot, ki so to funkcijo opravljali ob
uveljavitvi tega zakona.
133. člen
Stalni sodni izvedenci in stalni sodni
cenilci, imenovani po dosedanjih predpisih, nadaljujejo z delom po določbah
tega zakona kot sodni izvedenci in sodni cenilci, imenovani za območje
Republike Slovenije.
Ministrstvo, pristojno za pravosodje, v
roku treh mesecev po uveljavitvi tega zakona vzpostavi imenik sodnih izvedencev
in sodnih cenilcev.
Stalni sodni tolmači, imenovani po
dosedanjih predpisih, nadaljujejo z delom kot sodni tolmači po določbah tega zakona.
134. člen
Z dnem uveljavitve tega zakona preneha
veljati zakon o rednih sodiščih (Uradni list SRS, št. 10/77, 4/82, 37/82. 7/86,
41/87, 24/88 in Uradni list RS, št. 8/90), razen določb o organizaciji in
pristojnosti temeljnih in višjih sodišč, ki prenehajo veljati 1. januarja 1995, in določb o razrešitvi sodnika, ki prenehajo veljati z dnem izteka mandatov sodnikov, ki
sodniško funkcijo opravljajo ob uveljavitvi tega zakona.
Z dnem uveljavitve tega zakona se preneha
uporabljati določba 66. člena zakona o službi družbenega knjigovodstva (Uradni
list SFRJ, št. 70/83. 16/86. 72/86, 74/87, 37/88, 61/88, 57/89, 79/90, 84/90 in
20/91 v zvezi s 4. členom ustavnega zakona za izvedbo temeljne ustavne listine
o samostojnosti in neodvisnosti Republike Slovenije, Uradni list RS, št.
1/91-I) v delu, ki določa sestavo sodišča.
1. januarja 1995 se prenehajo
uporabljati določbe zakona o pravdnem postopku (Uradni list SFRJ; št. 4/77,
36/80, 69/82, 58/84, 74/87, 57/89, 20/90 in 27/90 v zvezi s 4. členom ustavnega
zakona iz prejšnjega odstavka) in zakona o kazenskem postopku (Uradni list
SFRJ, št. 4/77, 14/85, 74/87, 57/89 in 3/90 v zvezi s 4. členom ustavnega
zakona iz prejšnjega odstavka) v delu, v katerem urejajo sestavo sodišča v
nasprotju z določbami tega zakona.
135. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
sodiščih (Uradni list RS, št. 45/95)
vsebuje naslednjo končno določbo:
»5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o pravdnem postopku – ZPP (Uradni list RS, št. 26/99)
vsebuje naslednjo končno določbo:
»503. člen
Ta zakon začne veljati devetdeseti dan po
objavi v Uradnem listu Republike Slovenije.«.

Zakon o spremembi in dopolnitvi zakona o
sodiščih – ZS-B (Uradni
list RS, št. 38/99)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
sodiščih – ZS-C (Uradni
list RS, št. 28/00)
vsebuje naslednje prehodne in končno določbo:
»49. člen
Dosedanji predstojniki okrajnih sodišč in
njihovi namestniki opravljajo svojo funkcijo kot predsedniki sodišč in njihovi
namestniki do izteka svojega mandata.
50. člen
Sodni izvedenci in sodni cenilci imenovani
do konca leta 1995, morajo dokazila iz 39. člena tega zakona prvič predložiti v
šestih mesecih po uveljavitvi tega zakona.
Sodni izvedenci in sodni cenilci imenovani
po dosedanjih prepisih, ki ne izpolnjujejo pogojev glede zahtevane izobrazbe po
tem zakonu, lahko nadaljujejo svoje delo ob izpolnjevanju obveznosti iz 39.
člena tega zakona.
51. člen
Ta zakon začne veljati petnajsti dan po objavi
v Uradnem listu Republike Slovenije.«.

Pomorski zakonik – PZ (Uradni list RS, št. 26/01)
vsebuje naslednjo končno določbo:
»999. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o javnih uslužbencih – ZJU (Uradni list RS, št. 56/02)
vsebuje naslednjo končno določbo:
»204. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne eno leto po
objavi.«.

Zakon o spremembah in dopolnitvah zakona o
zakonski zvezi in družinskih razmerjih – ZZZDR-C (Uradni list RS, št. 16/04)
vsebuje naslednjo končno določbo:
»43. člen
Ta zakon začne veljati 1. maja 2004.«.

Zakon o spremembah in dopolnitvah zakona o
sodiščih – ZS-D (Uradni
list RS, št. 73/04)
vsebuje naslednje prehodne in končne določbe:
»PREHODNE IN KONČNE DOLOČBE
Rok za ustanovitev CIP
36. člen
CIP in strokovni svet se ustanovita v roku
enega leta po uveljavitvi tega zakona.
Preoblikovanje Centra za izobraževanje v pravosodju
37. člen
Z dnem začetka dela CIP-a po tem zakonu,
preneha z delom Center za izobraževanje v pravosodju. Prevzem sredstev, pravic
in obveznosti se uredi z aktom o ustanovitvi.
Izdaja predpisov
38. člen
Minister, pristojen za pravosodje, izda
podzakonske akte iz drugega odstavka 38. člena, osmega odstavka 53.b člena in
drugega odstavka 59. člena zakona v šestih mesecih po uveljavitvi tega zakona.
Sodni svet sprejme merila skladno z 28.
členom zakona v enem letu po uveljavitvi tega zakona. Do sprejema meril se
uporabljajo merila, ki so veljala na dan uveljavitve tega zakona.
Začetek veljavnosti
39. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-E (Uradni
list RS, št. 72/05)
spreminja 36. člen Zakona o spremembah in dopolnitvah zakona o sodiščih – ZS-D (Uradni list RS, št. 73/04)
tako, da se glasi:
»36. člen
CIP in strokovni svet se ustanovita
najkasneje do 31. decembra 2006.«;
ter vsebuje naslednje prehodne in končno
določbo:
»6. člen
V postopkih imenovanja predsednikov sodišč,
ki so se začeli pred uveljavitvijo tega zakona in je sodni svet do uveljavitve
tega zakona ministru, pristojnemu za pravosodje, že poslal predlog po sedmem
odstavku 62. člena Zakona o sodiščih (Uradni list RS, št. 23/05 – uradno prečiščeno
besedilo), ministrstvo, pristojno za pravosodje, predlog vrne sodnemu svetu, da
izpelje postopek v skladu s sedmim odstavkom 62. člena zakona.
7. člen
Določba 2. člena tega zakona se začne
uporabljati 1. januarja 2006.
8. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o varstvu pravice do sojenja brez
nepotrebnega odlašanja –
ZVPSBNO (Uradni list RS, št. 49/06)
vsebuje naslednjo končno določbo:
»Začetek veljavnosti in uporabe tega zakona
28. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. januarja
2007.«.

Zakon o spremembah in dopolnitvah Zakona o sodiščih
– ZS-F (Uradni list RS,
št. 127/06)
vsebuje naslednjo prehodno in končno določbo:
»19. člen
Določba 12. člena tega zakona se začne
uporabljati z dnem, ko so po zakonu, ki ureja izvršbo in zavarovanje,
izpolnjeni pogoji za vlaganje predlogov za izvršbo na podlagi verodostojne
listine na predpisanih obrazcih.
20. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-G (Uradni
list RS, št. 67/07)
vsebuje naslednje prehodne in končne določbe:
»PREHODNE IN KONČNE DOLOČBE
7. člen
Z dnem uveljavitve tega zakona se posebna
sodniška mesta, določena za medokrajne in medokrožne sodnike, štejejo za
sodniška mesta po prvem odstavku 38. člena zakona.
8. člen
Ne glede na določbe Zakona o izvršbi in
zavarovanju (Uradni list RS, št. 3/07 – uradno prečiščeno besedilo) o krajevni
pristojnosti je do uveljavitve sprememb zakona, ki ureja izvršbo in
zavarovanje, in se nanašajo na krajevno pristojnost v izvršbi na podlagi
verodostojne listine, v postopku izvršbe na podlagi verodostojne listine za
odločanje o predlogih za izvršbo in za odločanje o vseh drugih vprašanjih v
izvršbi do ugotovitve pravnomočnosti sklepa o izvršbi na prvi stopnji krajevno
izključno pristojno Okrajno sodišče v Ljubljani. 
Ne glede na določbe Zakona o izvršbi in
zavarovanju (Uradni list RS, št. 3/07 – uradno prečiščeno besedilo) o krajevni
pristojnosti je do uveljavitve sprememb zakona, ki ureja izvršbo in
zavarovanje, in se nanašajo na krajevno pristojnost v izvršbi na podlagi
verodostojne listine, v postopku izvršbe na podlagi verodostojne listine po
ugotovitvi pravnomočnosti sklepa o izvršbi za vodenje in odločanje v izvršilnem
postopku na prvi stopnji krajevno pristojno tisto sodišče, ki je krajevno
pristojno za odločanje glede na dovoljena sredstva izvršbe.
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-H (Uradni
list RS, št. 45/08)
vsebuje naslednje prehodne in končno določbo:
»PREHODNE IN KONČNA DOLOČBA
22. člen
Po izteku mandata članom sodnega sveta, ki
jim mandat poteče po uveljavitvi tega zakona, se med novo izvoljenimi člani
opravi žreb tako, da se trije člani sodnega sveta iz vrst sodnikov in trije
člani, ki jih izvoli državni zbor izvolijo za dobo treh let. Po izteku mandata
tem članom, se novi člani izvolijo za šest let.
Žreb ob prisotnosti vseh izvoljenih članov
sodnega sveta opravi za člane sodnega sveta iz vrst sodnikov predsednik
vrhovnega sodišča, za člane sodnega sveta, ki jih izvoli državni zbor, pa
predsednik državnega zbora.
23. člen
Določbe 25. člena zakona o predčasnem
prenehanju mandata članu sodnega sveta iz vrst sodnikov po 2. ali 3. točki
prvega odstavka 27. člena zakona se uporabljajo po izteku mandata članom
sodnega sveta, ki jim mandat poteče po uveljavitvi tega zakona.
24. člen
Do uveljavitve uredbe iz 114. člena zakona
se za območje krajevne pristojnosti okrajnih, okrožnih in višjih sodišč štejejo
območja, ki so veljala do dneva uveljavitve tega zakona.
Z dnem uveljavitve tega zakona Okrajno
sodišče v Šentjurju pri Celju nadaljuje z delom kot Okrajno sodišče v
Šentjurju.
Z dnem začetka veljavnosti uredbe iz prvega
odstavka tega člena se postopki, začeti pred začetkom veljavnosti uredbe, nadaljujejo
na sodišču, ki je pristojno pred začetkom veljavnosti uredbe.
25. člen
Z dnem, ko začne veljati ta zakon,
prenehajo veljati:
-      
Pravilnik o določitvi števila sekretarjev,
strokovnih sodelavcev in ostalih delavcev sodnega osebja na višjih sodiščih (Uradni
list RS, št. 60/03 in 83/03 – popravek),
-      
Pravilnik o določitvi števila sekretarjev,
strokovnih sodelavcev in ostalih delavcev sodnega osebja na Vrhovnem sodišču
Republike Slovenije (Uradni list RS, št. 60/03),
-      
Pravilnik o določitvi števila sekretarjev,
strokovnih sodelavcev in ostalih delavcev sodnega osebja na delovnih in na
socialnem sodišču (Uradni list RS, št. 94/02),
-      
Pravilnik o določitvi števila sekretarjev,
višjih strokovnih sodelavcev in ostalih delavcev sodnega osebja na višjem
delovnem in socialnem sodišču (Uradni list RS, št. 94/02),
-      
Pravilnik o določitvi števila sekretarjev,
strokovnih sodelavcev in ostalih delavcev sodnega osebja na okrožnih sodiščih
(Uradni list RS, št. 91/02 in 103/02), in
-      
Pravilnik o določitvi števila sekretarjev, strokovnih
sodelavcev in ostalih delavcev sodnega osebja na okrajnih sodiščih (Uradni list
RS, št. 83/02, 112/02, 27/03 in 56/03).
26. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-I (Uradni
list RS, št. 96/09)
vsebuje naslednje prehodne in končne določbe:
»PREHODNE IN KONČNE DOLOČBE
35. člen
Sodni svet sprejme merila za kakovost dela
sodnikov za oceno sodniške službe in merila za kakovost dela sodišč v enem letu
po uveljavitvi tega zakona.
Do uveljavitve meril iz prejšnjega odstavka
se uporabljajo merila za najmanjši pričakovani obseg dela in merila za kakovost
dela sodnikov za oceno sodniške službe.
36. člen
Minister, pristojen za pravosodje, sprejme
podzakonski akt iz tretjega odstavka 38. člena zakona v šestih mesecih po
uveljavitvi tega zakona.
Minister, pristojen za pravosodje, sprejme
podzakonski akt iz petega odstavka 60.a člena zakona v šestih mesecih po
uveljavitvi tega zakona.
Minister, pristojen za pravosodje, sprejme
podzakonski akt iz drugega odstavka 61.c člena in podzakonski akt iz tretjega
odstavka 62. člena zakona v šestih mesecih po uveljavitvi tega zakona, podzakonski
akt iz četrtega odstavka 71.b člena zakona pa v štirih mesecih po uveljavitvi
tega zakona.
37. člen
Specializirani oddelek se ustanovi in začne
z delom, ko je oddelku dodeljena najmanj polovica sodnikov glede na število
mest, ki jih v skladu s 40.d členom zakona določi sodni svet.
38. člen
Z dnem uveljavitve tega zakona sodni
referenti nadaljujejo delo kot sodniški pomočniki, samostojni sodniški
pomočniki in višji sodniški pomočniki v skladu s 53. členom zakona glede na to,
na katero uradniško delovno mesto so kot sodni referenti uvrščeni.
Sodni referenti v skladu s prejšnjim
odstavkom nadaljujejo delo kot sodniški pomočniki, samostojni sodniški
pomočniki in višji sodniški pomočniki, če delo sodnih referentov opravljajo na
delovnem mestu pravosodni sodelavec, svetovalec v pravosodju in višji
svetovalec v pravosodju.
39. člen
Okrajna sodišča, razen Okrajnega sodišča v
Ljubljani, z dnem uveljavitve tega zakona nadaljujejo z delom kot
organizacijske enote okrožnega sodišča z njegovega območja.
Sodniška mesta za okrajne in okrožne
sodnike, za katere so določena posebna sodniška mesta na višjem sodišču, se
določijo na tistem okrajnem in okrožnem sodišču, na katerih okrajni in okrožni
sodniki nadomeščajo oziroma so nadomeščali odsotne sodnike, rešujejo oziroma so
reševali izreden pripad zadev oziroma obravnavajo oziroma so obravnavali zadeve
v drugih utemeljenih primerih.
40. člen
Predsedniki okrajnih sodišč, ki z dnem
uveljavitve tega zakona postanejo organizacijska enota posameznega okrožnega
sodišča, z dnem uveljavitve tega zakona nadaljujejo z delom kot predsedniki teh
okrajnih sodišč do izteka dobe, za katero so bili imenovani.
Podpredsednikom okrajnih sodišč, razen
podpredsednikom Okrajnega sodišča v Ljubljani, preneha funkcija
1. decembra 2010.
Postopki za imenovanje podpredsednikov
okrajnih sodišč, ki so bili začeti pred uveljavitvijo tega zakona, se ustavijo.
41. člen
Postopki za imenovanje predsednikov sodišč,
ki so se začeli pred uveljavitvijo tega zakona, se dokončajo po dosedanjih
predpisih.
42. člen
Sekretar Okrajnega sodišča v Ljubljani,
sekretarji okrožnih in višjih sodišč, ki opravljajo ta dela na dan uveljavitve
tega zakona, nadaljujejo z delom kot vršilci dolžnosti direktorjev sodišč do
imenovanja direktorjev na podlagi določb tega zakona, vendar najdlje do
31. decembra 2010.
43. člen
Minister, pristojen za pravosodje, uskladi
določbe Sodnega reda z določbami tega zakona do začetka uporabe tega zakona.
44. člen
Do začetka uporabe tega zakona se
uporabljajo določbe Zakona o sodiščih (Uradni list RS, št. 94/07 – uradno
prečiščeno besedilo in 45/08).
Določbe 28.b člena in 60.a člena zakona se
začnejo uporabljati 1. januarja 2011.
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2010.«.

Zakon o Javnem nepremičninskem skladu
Republike Slovenije – ZJNepS (Uradni list RS, št. 86/10)
vsebuje naslednjo končno določbo:
»53. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-J (Uradni
list RS, št. 33/11)
vsebuje naslednje prehodne in končne določbe:
»PREHODNE IN KONČNE DOLOČBE
30. člen
Kot samostojni sodniški pomočniki
nadaljujejo delo skladno z določbami 38. člena Zakona o spremembah in
dopolnitvah Zakona o sodiščih (Uradni list RS, št. 96/09; v nadaljnjem besedilu:
ZS-I) tudi sodni referenti, ki to delo opravljajo na delovnem mestu višji
pravosodni sodelavec.
Sodniški pomočniki lahko vodijo postopke in
odločajo v zadevah iz 53. a člena zakona, če so v teh zadevah do uveljavitve
ZS-I najmanj deset let opravljali primerljivo delo.
31. člen
Do začetka uporabe zakona, ki ureja
ustanovitev Specializiranega državnega tožilstva Republike Slovenije,
pristojnega za obravnavo najzahtevnejših kaznivih dejanj, katerih pregon terja
posebno organiziranost in usposobljenost državnih tožilcev in najvišjo raven
učinkovitosti, vloži Skupina državnih tožilcev za pregon organiziranega
kriminala zahtevo za preiskavo, opravo preiskovalnega dejanja oziroma obtožni
akt pred specializiranim oddelkom za naslednja kazniva dejanja:
1.    
zoper gospodarstvo, za katera se lahko izreče
kazen petih let zapora ali hujša kazen, razen poslovne goljufije, izdaje
nekritega čeka in zlorabe bančne ali kreditne kartice, uporabe ponarejene bančne,
kreditne ali druge kartice;
2.    
za katera se lahko izreče kazen desetih let
zapora ali hujša kazen, če je bilo dejanje izvršeno v hudodelski združbi;
3.    
jemanje podkupnine, dajanje podkupnine,
sprejemanje koristi za nezakonito posredovanje, dajanje daril za nezakonito
posredovanje, nedovoljeno sprejemanje daril, nedovoljeno dajanje daril;
4.    
terorizem, financiranje terorizma, ščuvanje in
javno poveličevanje terorističnih dejanj, novačenje in usposabljanje za
terorizem;
5.    
spravljanje v suženjsko razmerje, trgovina z
ljudmi.
32. člen
Minister, pristojen za pravosodje, ob
tehnični izpolnitvi pogojev za prenos pristojnosti v izvršilnih zadevah
izterjave denarnih terjatev z odredbo, ki se objavi v Uradnem listu Republike
Slovenije, določi datum, od katerega je mogoče prenašati pristojnosti v
izvršilnih zadevah izterjave denarnih terjatev. Do tedaj se še naprej uporablja
dosedanja ureditev te pristojnosti.
33. člen
Dodelitev sodnika, ki ga je sodni svet
dodelil v specializirani oddelek sodnikov, ki sodijo v zahtevnejših zadevah
organiziranega in gospodarskega kriminala, terorizma, korupcijskih in drugih
podobnih kaznivih dejanj, po dosedanjih določbah zakona, začne teči z dnem
začetka dela specializiranega oddelka. Čas njegove dodelitve traja dve leti.
Če je dodeljeni sodnik iz prejšnjega
odstavka razporejen v specializirani oddelek v skladu s tretjim odstavkom 71.
člena zakona, dodelitev za čas razporeditve nima pravnih učinkov.
34. člen
V skladu s tretjim odstavkom 40.a člena
zakona minister, pristojen za pravosodje, poda sodnemu svetu predlog za
določitev števila mest za razporejene in dodeljene sodnike za posamezen
specializiran oddelek v enem mesecu po uveljavitvi tega zakona, sodni svet pa
določi število sodniških mest v enem mesecu po prejemu tega predloga.
Predsednik okrožnega sodišča na sedežu
višjega sodišča določi letni razpored sodnikov v specializirani oddelek v
tridesetih dneh po določitvi števila sodniških mest za razporejene sodnike.
Posamezni specializirani oddelek začne z delom z dnem objave sprememb letnega
razporeda.
35. člen
Določbe o dodelitvi sodnikov v specializirani
oddelek se začnejo uporabljati z dnem uveljavitve zakona, ki ureja dodelitev
sodnika v specializirani oddelek.
36. člen
Določba novega tretjega odstavka 103. člena
zakona o izključni krajevni pristojnosti Okrožnega sodišča v Ljubljani se začne
uporabljati z dnem začetka uporabe zakona, ki ureja pravno varstvo v postopkih
javnega naročanja.
37. člen
Minister, pristojen za pravosodje, uskladi
določbe podzakonskega akta iz sedmega odstavka 87. člena, 91. člena in tretjega
odstavka 93. člena zakona ter določbe Sodnega reda z določbami tega zakona v
šestih mesecih po uveljavitvi tega zakona.
38. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
stvarnem premoženju države in samoupravnih lokalnih skupnosti – ZSPDSLS-A
(Uradni list RS, št. 75/12)
vsebuje naslednjo končno določbo:
»20. člen
Ta zakon začne veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-K (Uradni
list RS, št. 63/13)
vsebuje naslednje prehodne in končne določbe:
»PREHODNE IN KONČNE DOLOČBE
41. člen
Sodni tolmači, imenovani do uveljavitve
tega zakona, morajo deponirati podpise in pečate na ministrstvu, pristojnem za
pravosodje, v treh mesecih po uveljavitvi tega zakona.
42. člen
Organi, ki so pristojni sprejemati
odločitve, glede katerih se upravlja osebna evidenca, in organi, ki upravljajo
zbirke osebnih podatkov oziroma evidence s podatki, ki so potrebni za obdelavo
podatkov v osebni evidenci, morajo Vrhovnemu sodišču Republike Slovenije
podatke brezplačno posredovati v enem mesecu po uveljavitvi tega zakona.
V šestih mesecih po uveljavitvi tega zakona
ministrstvo, pristojno za pravosodje, prenese centralno kadrovsko evidenco
sodnikov in javnih uslužbencev sodišč na Vrhovno sodišče Republike Slovenije,
ki jo uskladi z določbami tega zakona.
43. člen
Postopki za imenovanje in razrešitev
direktorjev sodišč, ki so bili začeti pred uveljavitvijo tega zakona, se
končajo po dosedanjih predpisih.
44. člen
Letno poročilo o učinkovitosti in
uspešnosti sodišč za leto 2013 se sprejme v skladu z določbami Zakona o
sodiščih (Uradni list RS, št. 94/07 – uradno prečiščeno besedilo, 45/08, 96/09,
86/10 – ZJNepS, 33/11 in 75/12 – ZSPDSLS-A).
45. člen
Služba za nadzor organizacije poslovanja
sodišč se ustanovi in začne delati v šestih mesecih po uveljavitvi tega zakona.
Do začetka dela službe za nadzor
organizacije poslovanja sodišč se uporabljajo določbe 67. člena Zakona o
sodiščih (Uradni list RS, št. 94/07 – uradno prečiščeno besedilo, 45/08, 96/09,
86/10 – ZJNepS, 33/11 in 75/12 – ZSPDSLS-A).
46. člen
Ne glede na 78. in 79. člen zakona se do
ustrezne spremembe 58. člena Zakona o državnem pravobranilstvu (Uradni list RS,
št. 94/07 − uradno prečiščeno besedilo, 77/09 in 46/13) za državne
pravobranilce, pomočnike državnih pravobranilcev in druge zaposlene v državnem
pravobranilstvu še naprej smiselno uporabljata 78. in 79. člen Zakona o
sodiščih (Uradni list RS, št. 94/07 – uradno prečiščeno besedilo, 45/08, 96/09,
86/10 – ZJNepS, 33/11 in 75/12 – ZSPDSLS-A).
47. člen
Ne glede na določbe Zakona o javnih uslužbencih
(Uradni list RS, št. 63/07 – uradno prečiščeno besedilo, 65/08, 69/08 – ZTFI-A,
69/08 – ZZavar-E in 40/12 – ZUJF) do začetka uporabe sprememb zakona, ki ureja
javne uslužbence, ki se nanašajo na pristojnost za vodenje kadrovskih evidenc,
centralno kadrovsko evidenco za sodnike in javne uslužbence sodišč upravlja
Vrhovno sodišče Republike Slovenije.
48. člen
V Zakonu o bančništvu (Uradni list RS, št.
99/10 – uradno prečiščeno besedilo (52/11 – popr.), 9/11 – ZPlaSS-B, 35/11,
59/11, 85/11, 48/12 in 105/12) z dnem uveljavitve tega zakona preneha veljati
339. člen.
V Zakonu o trgu finančnih instrumentov
(Uradni list RS, št. 108/10 – uradno prečiščeno besedilo, 78/11, 55/12 in
105/12 – ZBan-1J) z dnem uveljavitve tega zakona preneha veljati 508. člen. V petem
odstavku 499.b člena se v drugem in tretjem stavku črta beseda »vrhovno«.
V Zakonu o prevzemih (Uradni list RS, št.
79/06, 67/07 – ZTFI (100/07 – popr.), 1/08, 68/08, 35/11, 105/11 – odl. US,
10/12, 38/12 in 56/13) se z dnem uveljavitve tega zakona v četrtem odstavku 64.
člena beseda »Vrhovno« nadomesti z besedo »Upravno«.
V Zakonu o revidiranju (Uradni list RS, št.
65/08) z dnem uveljavitve tega zakona preneha veljati 111. člen.
V Zakonu o zavarovalništvu (Uradni list RS,
št. 99/10 – uradno prečiščeno besedilo, 90/12 in 102/12) z dnem uveljavitve
tega zakona preneha veljati 283. člen. V drugem in tretjem stavku petega
odstavka 275. člena in v tretjem odstavku 282. člena se črta beseda »Vrhovno«.
V četrtem odstavku 293. člena se za besedama »Vrhovno sodišče« postavi piko,
besedilo v nadaljevanju pa se črta.
V Zakonu o preprečevanju omejevanja
konkurence (Uradni list RS, št. 36/08, 40/09, 26/11, 87/11, 57/12 in 39/2013 –
odl. US) z dnem uveljavitve tega zakona preneha veljati 56. člen.
V Zakonu o ukrepih Republike Slovenije za
krepitev stabilnosti bank (Uradni list RS, št. 105/12) z dnem uveljavitve tega
zakona preneha veljati drugi odstavek 31. člena.
V postopkih sodnega varstva po zakonih,
določenih v prvem do sedmem odstavku tega člena, odloča Upravno sodišče
Republike Slovenije v senatu treh sodnikov.
Postopki sodnega varstva po zakonih,
določenih v prvem do sedmem odstavku tega člena, ki so se začeli pred
uveljavitvijo tega zakona, se dokončajo po dosedanjih predpisih.
49. člen
Minister, pristojen za pravosodje, sprejme
podzakonski predpis iz 60.a člena zakona v šestih mesecih po uveljaviti tega
zakona.
Minister, pristojen za pravosodje, sprejme
podzakonski predpis iz 65.a člena zakona v šestih mesecih po uveljaviti tega
zakona.
Minister, pristojen za pravosodje, uskladi
podzakonski predpis iz 82. člena zakona z določbami tega zakona v enem letu po
uveljavitvi tega zakona.
50. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
sodiščih – ZS-L (Uradni
list RS, št. 17/15)
vsebuje naslednje prehodne in končno določbo:
»PREHODNE IN KONČNA DOLOČBA
10. člen
Sodni svet sprejme merila za izbiro
kandidatov za sodniško mesto in uskladi svoj poslovnik z določbami
spremenjenega 28. člena in določbami 28.d člena zakona v šestih mesecih po
uveljavitvi tega zakona.
Sodni svet sprejme kodeks sodniške etike in
ustanovi Komisijo za etiko in integriteto v skladu z določbami spremenjenega
28. člena ter določbami 28.č in 28.d člena zakona v šestih mesecih po
uveljavitvi tega zakona.
Predsednik Vrhovnega sodišča Republike
Slovenije sprejme politiko zaznavanja in obvladovanja korupcijskih tveganj in
izpostavljenosti sodišč v skladu s prvim odstavkom 60.č člena zakona v enem letu
po uveljavitvi tega zakona.
Postopki za izvolitev oziroma imenovanje
sodnikov, ki so se začeli pred objavo meril za izbiro kandidatov za sodniško
mesto iz prvega odstavka tega člena, se končajo po dosedanjih predpisih.
11. člen
Pravilnik o sodnih izvedencih in sodnih
cenilcih (Uradni list RS, št. 88/10, 1/12 in 35/13) in Pravilnik o sodnih
tolmačih (Uradni list RS, št. 88/10, 1/12 in 35/13) se uskladita z določbami
spremenjenega 85. in 86. člena zakona v treh mesecih po uveljavitvi tega
zakona.
Postopki za imenovanje sodnih izvedencev,
sodnih cenilcev in sodnih tolmačev, ki so se začeli pred uveljavitvijo tega
zakona, se končajo po dosedanjih predpisih.
12. člen
Predsednik Vrhovnega sodišča Republike Slovenije
določi v skladu s spremenjenim četrtim odstavkom 82. člena zakona obliko in
vsebino posameznih sodnih vpisnikov, imenikov, pomožnih knjig in tipiziranih
obrazcev za poslovanje sodišč in učinkovito vodenje postopkov ter statistično
poročanje v enem letu po uveljavitvi tega zakona. V tem roku se z novo
ureditvijo oblike in vsebine posameznih sodnih vpisnikov, imenikov, pomožnih
knjig in tipiziranih obrazcev za poslovanje sodišč in učinkovito vodenje
postopkov ter statistično poročanje uskladijo določbe Sodnega reda (Uradni list
RS, št. 17/95, 35/98, 91/98, 22/00, 113/00, 62/01, 88/01, 102/01, 22/02, 15/03,
75/04, 138/04, 74/05, 5/07, 82/07, 16/08, 93/08, 110/08, 117/08, 22/10, 48/11
in 15/15).
13. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o sodnem svetu – ZSSve (Uradni list RS,
št. 23/17)
v zvezi s prenehanjem veljavnosti 18. do 29. člena zakona določa:
»Določbe zakonov iz prejšnjega odstavka se
uporabljajo do začetka uporabe tega zakona.«;
v zvezi s spremembo prvega odstavka 35. člena
in šestega odstavka 73. člena zakona določa:
»Do začetka uporabe določb zakonov iz
tretjega, četrtega in petega odstavka tega člena se uporabljajo določbe Zakona
o sodiščih (Uradni list RS, št. 94/07 – uradno prečiščeno besedilo, 45/08,
96/09, 86/10 – ZJNepS, 33/11, 75/12 – ZSPDSLS-A, 63/13 in 17/15), Zakona o
sodniški službi (Uradni list RS, št. 94/07 – uradno prečiščeno besedilo,
91/09, 33/11, 46/13, 63/13, 69/13 – popr., 95/14 – ZUPPJS15 in 17/15) in Zakona
o državnem tožilstvu (Uradni list RS, št. 58/11, 21/12 – ZDU-1F, 47/12,
15/13 – ZODPol, 47/13 – ZDU-1G, 48/13 – ZSKZDČEU-1 in 19/15).«;
ter vsebuje naslednjo končno določbo:
»66. člen
(začetek
veljavnosti in uporabe)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi.«.

Zakon o sodnih izvedencih, sodnih cenilcih in
sodnih tolmačih – ZSICT (Uradni list RS, št. 22/18) v zvezi
s prenehanjem veljavnosti 84. do 96. člena zakona določa:
»[ … ]
(2) Določbe zakona iz prejšnjega odstavka
se uporabljajo do začetka uporabe tega zakona.«;
ter vsebuje naslednjo končno določbo:
»59. člen
(uveljavitev in
začetek uporabe)
Ta zakon začne veljati tri mesece po objavi
v Uradnem listu Republike Slovenije, uporabljati pa se začne 1. januarja
2019, razen določb 5., 6., 7., 8., 9., 10., 11., 12. in 13. člena, ki se
uporabljajo z dnem uveljavitve tega zakona.«.

Zakon o nepravdnem postopku – ZNP-1 (Uradni
list RS, št. 16/19)
vsebuje naslednjo končno določbo:
»224. člen
(začetek veljavnosti)
Ta zakon začne veljati 15. aprila 2019.«.

Zakon o spremembah Zakona o sodiščih – ZS-M (Uradni list RS, št. 104/20) vsebuje
naslednji prehodni in končno določbo:
»PREHODNI IN KONČNA DOLOČBA
3. člen
Do uskladitve drugih predpisov, ki
uporabljajo izraz sodne počitnice, z zakonom, pomeni izraz sodne počitnice
poletno poslovanje v skladu z zakonom.
4. člen
Ne glede na prvi odstavek 83. člena
zakona in 67. člen Zakona o interventnih ukrepih za omilitev in odpravo
posledic epidemije COVID-19 (Uradni list RS, št. 80/20) sodišča v letu
2020 poslujejo v omejenem obsegu (poletno poslovanje) v času od 1. do
15. avgusta.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o interventnih ukrepih za pomoč pri
omilitvi posledic drugega vala epidemije COVID-19 – ZIUPOPDVE (Uradni list RS,
št. 203/20)
vsebuje naslednjo končno določbo:
»133. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23)
vsebuje naslednjo končno določbo:
»59. člen
Ta zakon začne veljati naslednji dan po
objavi v Uradnem listu Republike Slovenije.«.