Prvo poglavje
SKUPNE DOLOČBE
1. oddelek
UVODNE DOLOČBE
Predmet zakona
1. člen
(1) Ta zakon določa pravice, obveznosti in
odgovornosti pravnih in fizičnih oseb ter javni interes Republike Slovenije na
področju medijev.
(2) S tem zakonom se v pravni red Republike
Slovenije prenaša Direktiva Sveta z dne 3. oktobra 1989 o usklajevanju
nekaterih zakonov in drugih predpisov držav članic o opravljanju dejavnosti
razširjanja televizijskih programov 89/552/EGS (UL L št. 298 z dne 17. 10.
1989, str. 23), kot je bila nazadnje spremenjena z Direktivo Evropskega
parlamenta in Sveta 97/36/ES z dne 30. junija 1997 o spremembi Direktive
89/552/EGS o usklajevanju nekaterih zakonov in drugih predpisov držav članic o
opravljanju dejavnosti razširjanja televizijskih programov (UL L št. 202, z dne
30. 7. 1997, str. 60).
Mediji
2. člen
(1) Mediji po tem zakonu so časopisi in
revije, radijski in televizijski programi, elektronske publikacije, teletekst
ter druge oblike dnevnega ali periodičnega objavljanja uredniško oblikovanih
programskih vsebin s prenosom zapisa, glasu, zvoka ali slike, na način, ki je
dostopen javnosti.
(2) Programske vsebine po tem zakonu so
informacije vseh vrst (vesti, mnenja, obvestila, sporočila ter druge
informacije) in avtorska dela, ki se razširjajo prek medijev z namenom
obveščanja, zadovoljevanja kulturnih, izobraževalnih in drugih potreb javnosti
ter množičnega komuniciranja.
(3) Mediji niso bilteni, katalogi ali drugi
nosilci objavljanja informacij, ki so namenjeni izključno oglaševanju,
poslovnemu komuniciranju, izobraževalnemu procesu ali notranjemu delu
gospodarskih družb, zavodov in ustanov, društev, političnih strank, cerkvenih
in drugih organizacij, šolska glasila, Uradni list Republike Slovenije, uradna
glasila lokalnih skupnosti in druge uradne objave, plakati, letaki, prospekti
in transparenti, ter video strani brez žive slike (neplačana obvestila), razen
če je s tem zakonom določeno drugače.
Dejavnost razširjanja programskih
vsebin
3. člen
Dejavnost razširjanja programskih vsebin
zajema dejavnost izdajanja časopisov, revij ali periodike, radijsko in
televizijsko dejavnost, ter izdajanje elektronskih publikacij ne glede na
tehnično obliko nosilca, na katerem so izdane.
Javni interes na področju medijev
4. člen
(1) Republika Slovenija podpira medije pri
ustvarjanju in razširjanju programskih vsebin, ki so pomembne:
-      
za uresničevanje pravice državljanov oziroma državljank Republike
Slovenije, Slovencev po svetu, pripadnikov oziroma pripadnic slovenskih
narodnih manjšin v Italiji, Avstriji in Madžarski, italijanske in madžarske
narodne skupnosti v Republiki Sloveniji ter romske skupnosti, ki živi v
Sloveniji, do javnega obveščanja in do obveščenosti;
-      
za zagotavljanje pluralnosti in raznolikosti medijev;
-      
za ohranjanje slovenske nacionalne in kulturne identitete;
-      
za vzpodbujanje kulturne ustvarjalnosti na področju medijev;
-      
za kulturo javnega dialoga;
-      
za utrjevanje pravne in socialne države;
-      
za razvoj izobraževanja in znanosti.
(2) Republika Slovenija podpira razvoj tehnične
infrastrukture na področju medijev.
(3) Republika Slovenija posebej podpira
ustvarjanje in razširjanje programskih vsebin namenjenih slepim in gluhonemim v
njih prilagojenih tehnikah ter razvoj ustrezne tehnične infrastrukture.
(4) Za sofinanciranje uresničevanja javnega
interesa na področju medijev iz prejšnjih odstavkov zagotavlja Republika
Slovenija sredstva v državnem proračunu.
Financiranje programskih vsebin
medijev
4.a člen
(1) Republika Slovenija za zagotavljanje
pluralnosti in demokratičnosti medijev zaradi svobode izražanja v Republiki
Sloveniji pri ministrstvu, pristojnem za kulturo (v nadaljnjem besedilu:
pristojno ministrstvo) zagotavlja proračunska sredstva za medije z namenom
izvajanja državne podpore pri uresničevanju javnega interesa v medijih.
(2) Republika Slovenija v okviru
proračunskih sredstev za medije zagotavlja sredstva za:
-      
zagotavljanje pluralnosti in demokratičnosti splošnoinformativnih
tiskanih medijev;
-      
pluralnost in demokratičnost programskih vsebin radijskih in televizijskih
programov ter elektronskih publikacij;
-      
razvijanje in sofinanciranje programskih vsebin radijskih in
televizijskih programov s statusom lokalnega, regionalnega, študentskega
oziroma nepridobitnega radijskega ali televizijskega programa.
(3) Za razvoj programskih vsebin radijskih
in televizijskih programov s statusom lokalnega, regionalnega in študentskega
oziroma nepridobitnega radijskega ali televizijskega programa se nameni vsota,
ki ustreza vrednosti 3% zneska prispevka za programe RTV Slovenija, ki je bil
zbran v preteklem letu. Sredstva, ki jih pridobi izdajatelj na razpisih
pristojnega ministrstva na podlagi statusa posebnega pomena, lahko porabi samo
za namene iz tretje alinee prejšnjega odstavka.
(4) Za uresničevanje ciljev iz drugega
odstavka tega člena se iz proračunskih sredstev sofinancirajo programske
vsebine medijev, pri čemer je pri radijskih in televizijskih medijih izvzeta
Radiotelevizija Slovenija.
(5) Vlada Republike Slovenije z uredbo podrobneje
določi način, postopek, pogoje in merila za izvedbo rednih javnih razpisov za
sofinanciranje projektov iz proračunskih sredstev za medije, v skladu s tem
zakonom in zakonom, ki ureja uresničevanje javnega interesa za kulturo.
(6) Izdajatelj, ki je dobil sredstva na
javnem razpisu za sofinanciranje projektov iz proračunskih sredstev za medije
in ni izpolnil pogojev, opredeljenih v razpisu, mora vrniti pridobljena
sredstva.
(7) Člane strokovne komisije za presojo in
ocenjevanje projektov sofinanciranja programskih vsebin za uresničevanje ciljev
iz drugega odstavka tega člena v skladu z zakonom, ki ureja uresničevanje
javnega interesa za kulturo, imenuje minister oziroma ministrica, pristojna za
kulturo (v nadaljnjem besedilu: pristojni minister). Člani strokovne komisije
ne morejo biti:
-      
funkcionarji, poslanci in delavci, zaposleni v državnih organih;
-      
člani vodstev političnih strank;
-      
delavci, ki so redno zaposleni pri izdajatelju medija ali v oglaševalski
organizaciji;
-      
osebe, ki imajo kot zunanji sodelavci sklenjeno pogodbeno razmerje z
izdajateljem medija ali z oglaševalsko organizacijo;
-      
osebe, ki imajo v lasti več kot 1 odstotek kapitala ali upravljavskih
oziroma glasovalnih pravic v premoženju izdajatelja medija ali v oglaševalski
organizaciji.
(8) Pri obravnavanju projektov
sofinanciranja programskih vsebin za uresničevanje ciljev iz drugega odstavka
tega člena strokovna komisija upošteva pomen projekta za uresničevanje javnega
interesa v medijih. Pri presoji meril, določenih v tem zakonu in podzakonskih
aktih, strokovna komisija izhaja iz izsledkov rednih letnih raziskav stanja
medijskega pluralizma v Republiki Sloveniji. Strokovna komisija enkrat letno
pripravi poročilo o svojem delu, ki se predstavi javnosti.
(9) Pri obravnavanju sofinanciranja splošnoinformativnih
tiskanih medijev strokovna komisija upošteva naslednja merila:
-      
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti politične
pozicije in opozicije;
-      
kakovost, izvirnost, komunikativnost in aktualnost avtorske obravnave;
-      
povprečno število prodanih izvodov tiskanih medijev;
-      
povprečno število objavljenih izvirnih člankov v posamezni številki;
-      
obseg splošnoinformativnih, kulturnih, znanstvenostrokovnih,
raziskovalnih in izobraževalnih programskih vsebin;
-      
pomen za uresničevanje pravice do javnega obveščanja in objektivne
obveščenosti;
-      
zagotavljanje večjega zaposlovanja ali sklepanja pogodbenih razmerij
zaposlovanja novinarjev oziroma programskih delavcev, ki medij ustvarjajo;
-      
pomen za posamezno regijo oziroma lokalno skupnost.
(10) Pri obravnavanju sofinanciranja
programskih vsebin radijskih in televizijskih programov ter elektronskih
publikacij strokovna komisija upošteva naslednja merila:
-      
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti politične
pozicije in opozicije;
-      
kakovost, izvirnost, komunikativnost in aktualnost avtorske obravnave;
-      
pomen projekta za razvoj slovenske kulture in jezika;
-      
pomen izvedbe v projektu predlaganih programskih vsebin za raznolik razvoj
slovenske medijske krajine;
-      
pomen za ohranjanje slovenske nacionalne in kulturne identitete;
-      
pomen za uresničevanje pravice do javnega obveščanja in objektivne
obveščenosti;
-      
zagotavljanje večjega zaposlovanja ali sklepanja pogodbenih razmerij
zaposlovanja novinarjev oziroma programskih delavcev, ki medij ustvarjajo.
(11) Pri obravnavanju sofinanciranja
radijskih in televizijskih programov s statusom lokalnega, regionalnega,
študentskega oziroma nepridobitnega radijskega ali televizijskega programa strokovna komisija upošteva naslednja merila:
-      
zagotavljanje rednega in objektivnega ter uravnoteženega predstavljanja
političnega delovanja in stališč raznih organizacij in posameznikov, zlasti politične
pozicije in opozicije;
-      
kakovost, izvirnost, komunikativnost in aktualnost avtorske obravnave;
-      
pomen projekta za razvoj posameznih regij, lokalnih skupnosti ali
posebnih vsebin;
-      
pomen izvedbe v projektu predlaganih programskih vsebin za raznolik razvoj
slovenske medijske krajine;
-      
pomen za uresničevanje pravice do javnega obveščanja in objektivne obveščenosti;
-      
nepridobitnost programa kot prednostno merilo;
-      
zagotavljanje večjega zaposlovanja ali sklepanja pogodbenih razmerij
zaposlovanja novinarjev oziroma programskih delavcev, ki medij ustvarjajo;
-      
omogočanje uresničevanja pravice do javnega obveščanja in obveščenosti
lokalnim in manjšinskim skupnostim in ali se razširja v manjšinskih jezikih;
-      
zagotavljanje upoštevanja načela kulturne raznolikosti, načela enakih
možnosti spolov ter uveljavljanja strpnosti.
(12) Strokovnoupravne ter
tehnično-administrativne naloge za strokovno komisijo za presojo in ocenjevanje
projektov opravlja pristojno ministrstvo.
2. oddelek
SPLOŠNA NAČELA
Zaščita slovenskega jezika
5. člen
(1) Ime medija in njegovih rubrik oziroma
oddaj mora biti v slovenskem jeziku, razen kadar gre za medije ali njegove
rubrike oziroma oddaje, ki so slovenske licenčne različice tujega medija ali
rubrik oziroma oddaj z blagovnimi ali storitvenimi znamkami tega medija.
(2) Da je ime medija ali rubrike oziroma
oddaje skladno z določbami tega zakona, se šteje tudi, ko gre za ime v mrtvem
jeziku, esperantu ali v enem od slovenskih pokrajinskih narečij.
(3) Mnenje o skladnosti imena iz prvega
odstavka tega člena s slovenskim jezikom v spornem primeru na podlagi predpisa,
ki določa merila o skladnosti imena s slovenskim jezikom, izda pristojni
minister.
(4) Izdajatelj, ki
je ustanovljen oziroma registriran v Republiki Sloveniji, mora razširjati
programske vsebine v slovenskem jeziku, ali pa morajo biti na ustrezen način
prevedene v slovenščino, razen kadar so v prvi vrsti namenjene bralcem,
poslušalcem oziroma gledalcem iz druge jezikovne skupine.
(5) Izdajatelj lahko
v tujem jeziku razširja programske vsebine, namenjene jezikovnemu
izobraževanju.
(6) Razlog oziroma
namen razširjanja programskih vsebin v tujem jeziku mora biti posebej
opredeljen na vidnem mestu nosilca teh vsebin z razvidnimi grafičnimi,
optičnimi ali akustičnimi znaki v slovenskem jeziku.
(7) Če so
programske vsebine namenjene madžarski oziroma italijanski narodni skupnosti,
jih lahko izdajatelj razširja v jeziku narodne skupnosti.
(8) Kadar se
programske vsebine, zaradi aktualnosti, neposrednosti in avtentičnosti
obveščanja javnosti, ali zaradi neizogibnih časovnih, tehničnih ali drugih
nepričakovanih ovir, izjemoma razširjajo v tujem jeziku, se uporabi določba
tretjega odstavka tega člena.
(9) Določba prvega
odstavka tega člena smiselno velja tudi za nosilce informacij iz tretjega
odstavka 2. člena tega zakona.
Svoboda izražanja
6. člen
Dejavnost medijev temelji na svobodi
izražanja, nedotakljivosti in varstvu človekove osebnosti in dostojanstva, na
svobodnem pretoku informacij in odprtosti medijev za različna mnenja,
prepričanja in za raznolike vsebine, na avtonomnosti urednikov, novinarjev in
drugih avtorjev pri ustvarjanju programskih vsebin v skladu s programskimi
zasnovami in profesionalnimi kodeksi, ter na osebni odgovornosti novinarjev
oziroma drugih avtorjev prispevkov in urednikov za posledice njihovega dela.
Svoboda razširjanja programskih
vsebin iz drugih držav
7. člen
Republika Slovenija zagotavlja svobodo
razširjanja in sprejemanja programskih vsebin iz drugih držav na njeno območje
in lahko v posameznih primerih omejuje to svobodo le v skladu z mednarodno
pogodbo, ki obvezuje Republiko Slovenijo, in tem zakonom.
Prepoved spodbujanja k
neenakopravnosti in nestrpnosti
8. člen
Prepovedano je z razširjanjem programskih
vsebin spodbujati k narodni, rasni, verski, spolni ali drugi neenakopravnosti,
k nasilju in vojni, ter izzivati narodno, rasno, versko, spolno ali drugo
sovraštvo in nestrpnost.
3. oddelek
PRAVICE IN OBVEZNOSTI IZDAJATELJA
Izdajatelj medija
9. člen
(1) Izdajatelj medija (v nadaljnjem
besedilu: izdajatelj) je pravna ali fizična oseba, ki izvaja dejavnost
razširjanja programskih vsebin, v skladu s tem zakonom.
(2) Izdajatelj samostojno oblikuje
programsko zasnovo medija in nosi temeljno odgovornost za njeno izvajanje.
(3) Izdajatelj, ki v okviru medija
dovoljuje komentiranje javnosti, mora oblikovati pravila za komentiranje ter
jih javno objaviti na primernem mestu v mediju. Komentar, ki ni v skladu z
objavljenimi pravili, mora biti umaknjen v najkrajšem možnem času po prijavi
oziroma najpozneje v enem delovnem dnevu po prijavi.
(4) Dejavnost
izdajatelja lahko obsega tudi ustvarjanje oziroma produkcijo programskih
vsebin.
Posebni pogoji za ustanovitev in vpis
izdajatelja v sodni register
10. člen
(1) Za izvajanje dejavnosti razširjanja
programskih vsebin se lahko v Republiki Sloveniji ustanovi in vpiše v sodni
register pravna ali fizična oseba iz prejšnjega člena, če poleg splošnih
pogojev izpolnjuje tudi naslednje posebne pogoje:
-      
da ima sedež oziroma stalno prebivališče v Republiki Sloveniji;
-      
da je sedež uredništva v Republiki Sloveniji.
(2) Pogoji iz prejšnjega odstavka ne
veljajo, če s tem pisno soglaša Ministrstvo za kulturo Republike Slovenije (v
nadaljnjem besedilu: pristojno ministrstvo).
(3) Pri izdaji soglasja iz prejšnjega odstavka
pristojno ministrstvo upošteva pomen medija za razvoj na področju javnega
obveščanja in slovenske kulture.
Jurisdikcija Republike Slovenije
11. člen
(prenehal
veljati)
Razvid medijev
12. člen
(1) Izdajatelj mora pred začetkom izvajanja
dejavnosti priglasiti medij pri pristojnem ministrstvu, zaradi vpisa v razvid.
(2) V predlogu za vpis v razvid je treba
navesti:
-      
ime medija;
-      
ime ali firmo in sedež oziroma stalno prebivališče izdajatelja;
-      
odgovorno osebo izdajatelja, kadar je izdajatelj pravna oseba;
-      
zvrst in časovni interval razširjanja medija;
-      
ime in priimek odgovornega urednika;
-      
sedež uredništva oziroma odgovornega urednika;
-      
način in predvideno območje razširjanja programskih vsebin;
-      
jezik razširjanja programskih vsebin;
-      
vire in način financiranja;
-      
podatke o osebah, ki imajo najmanj pet (5) odstotni lastniški ali
upravljalski delež oziroma delež glasovalnih pravic v premoženju izdajatelja
splošno-informativnega tiskanega dnevnika in tednika ter radijskega in
televizijskega programa.
(3) Predlogu za vpis v razvid morajo biti
priložena dokazila o izpolnjevanju posebnih pogojev iz 10. člena tega zakona,
dokazilo o vpisu v sodni register, temeljni pravni akt izdajatelja, ki je v
skladu s tem zakonom, ter programska zasnova, ki je v skladu s tem zakonom.
Izdajatelj radijskega ali televizijskega programa mora pred začetkom oddajanja
priložiti kopije pogodb, sklenjenih s kolektivnimi organizacijami za varstvo
avtorske in sorodnih pravic na delih, ki se bodo radiodifuzno izvajala na
njegovem programu.
(4) Izdajatelj ne more priglasiti medija,
katerega ime bi bilo enako imenu medija, ki je že vpisan v razvid.
13. člen
(1) Pristojno ministrstvo mora medij
vpisati v razvid, če so s strani predlagatelja izpolnjeni vsi predpisani pogoji
iz tega zakona, in izdati odločbo o vpisu v razvid najpozneje v petnajstih (15)
dneh od prejema predloga za vpis, ali pa v istem roku zahtevati dopolnitev
predloga.
(2) Če predlagatelj ne izpolnjuje pogojev
za vpis v razvid, pristojno ministrstvo izda odločbo o zavrnitvi vpisa.
Vodenje razvida
14. člen
(1) Izdajatelj mora o spremembi podatkov iz
drugega in tretjega odstavka 12. člena tega zakona in o prenehanju delovanja
obvestiti pristojno ministrstvo v petnajstih (15) dneh od nastanka spremembe
oziroma od prenehanja.
(2) Izdajatelj mora dati pristojnemu
ministrstvu tudi druge podatke, kadar jih le-to zahteva zaradi izvajanja
veljavnih predpisov s področja medijev.
(3) Izdajatelj radijskega ali
televizijskega programa mora vsako leto do konca meseca marca poslati pisno
poročilo o izvajanju dejavnosti in uresničevanju programske zasnove Agenciji za
pošto in elektronske komunikacije Republike Slovenije
(v nadaljnjem besedilu: agencija).
(4) (prenehal
veljati). 
(5) Podatki iz razvida, razen podatkov o
virih in načinu financiranja ter programskih zasnov radijskih in televizijskih
programov, ki še niso začeli oddajati, so dostopni zainteresirani javnosti.
Način vodenja razvida, ter postopek za vpis v razvid in za posredovanje
podatkov iz njega, natančneje določi pristojni minister.
Izbris iz razvida
15. člen
(1) Pristojno ministrstvo izbriše medij iz
razvida v naslednjih primerih:
-      
če izdajatelj v štiriindvajsetih (24) mesecih po vpisu v razvid ne
pridobi dovoljenja za izvajanje dejavnosti iz 105. člena tega zakona, kadar je
to dovoljenje potrebno po tem zakonu, ali če se mu to dovoljenje trajno
prekliče, oziroma preneha veljati;
-      
če izdajatelj kljub pisnemu opozorilu nadaljuje s hudimi kršitvami
zakona;
-      
če medij ne deluje več kot šest (6) mesecev, razen v primerih, ko izhaja
v daljših časovnih intervalih;
-      
če izdajatelj ne izpolnjuje več pogojev za vpis v razvid.
(2) Pristojno ministrstvo lahko izbriše iz
razvida radijski ali televizijski program le na podlagi odločitve ali
predhodnega soglasja agencije.
(3) O izdaji odločbe o izbrisu radijskega
ali televizijskega programa iz razvida pristojno ministrstvo v osmih (8) dneh
obvesti agencijo.
Prepoved izvajanja dejavnosti
16. člen
(1) Izdajatelj ne sme razširjati
programskih vsebin prek medija, ki ni vpisan v razvid pri pristojnem
ministrstvu.
(2) Pristojni inšpektor lahko v primeru
kršitev tega zakona izda odločbo o odpravi ugotovljenih pomanjkljivosti oziroma
nepravilnosti in določi rok za njihovo odpravo.
(3) Pristojni inšpektor lahko izdajatelju,
ki razširja programske vsebine prek medija, ne da bi bil vpisan v razvid,
prepove opravljanje dejavnosti, ter mu zaseže delovne priprave, izdelke in
material, ki se uporabljajo za opravljanje dejavnosti.
Programska zasnova
17. člen
(1) Namen izdajanja in temeljna vsebinska
izhodišča za delovanje medija določi izdajatelj s programsko zasnovo.
Programska zasnova radijskega in televizijskega programa mora vsebovati tudi
programsko shemo, ki določa:
-      
zvrsti programskih vsebin oziroma njihovo razvrstitev v posamezne
sklope;
-      
predvidena kvantitativna razmerja med posameznimi vsebinskimi sklopi;
-      
predviden maksimalni obseg oglaševalskih vsebin;
-      
predviden obseg lastne produkcije in produkcije slovenskih
avdiovizualnih del.
(2) Izdajatelj televizijskega programa s
programsko zasnovo določi tudi izhodiščni delež del evropske avdiovizualne
produkcije, evropskih avdiovizualnih del neodvisnih producentov, ter slovenskih
avdiovizualnih del.
(3) Pred temeljno spremembo ali bistveno
dopolnitvijo programske zasnove mora izdajatelj pridobiti mnenje uredništva.
(4) Za temeljno spremembo oziroma bistveno
dopolnitev programske zasnove radijskega ali televizijskega programa mora
izdajatelj pridobiti predhodno soglasje agencije in priložiti mnenje uredništva
o nameravani spremembi oziroma dopolnitvi.
(5) Programska zasnova je sestavni del
pogodbe o zaposlitvi med izdajateljem in urednikom ter med izdajateljem in
novinarjem. Posebne pravice urednika in novinarja, ki nastanejo zaradi sprememb
ali dopolnitev programske zasnove, se določijo s panožno kolektivno pogodbo.
(6) Določba drugega odstavka tega člena ne
velja za izdajatelje televizijskih programov iz 77., 79. in 80. člena tega
zakona, če je posamezen program namenjen lokalnemu občinstvu in ni vključen v
nacionalno programsko mrežo.
(7) Določbe tega člena ne veljajo za
televizijske programe, specializirane za TV prodajo ali za samooglaševanje iz 96.
člena tega zakona.
4. oddelek
PRAVICE IN OBVEZNOSTI UREDNIŠTVA
Odgovorni urednik
18. člen
(1) Vsak medij mora imeti odgovornega
urednika, ki ga imenuje in razrešuje izdajatelj v skladu s tem zakonom in
svojim temeljnim pravnim aktom. Pred imenovanjem ali razrešitvijo odgovornega
urednika mora izdajatelj pridobiti mnenje uredništva, če ni v temeljnem pravnem
aktu določen močnejši vpliv uredništva.
(2) Odgovorni urednik odgovarja za
uresničevanje programske zasnove ter opravlja druge naloge, določene s temeljnim
pravnim aktom izdajatelja.
(3) Odgovorni urednik odgovarja za vsako
objavljeno informacijo, če ta zakon ne določa drugače.
(4) Če ima medij več odgovornih urednikov,
vsak od njih odgovarja za objave informacij v tistem programskem sklopu, za
katerega je odgovoren.
(5) Imenovanje odgovornih urednikov
radijskih in televizijskih programov Radiotelevizije Slovenija določa poseben
zakon.
(6) Določba tretjega in četrtega odstavka
tega člena ne velja za odgovornega urednika oziroma odgovorne urednike posebnega
nacionalnega televizijskega programa, za tisti del programa, ki je namenjen
neposrednim prenosom sej Državnega zbora Republike Slovenije (v nadaljnjem
besedilu: Državni zbor) in njegovih delovnih teles.
19. člen
(1) Odgovorni urednik je lahko oseba, ki:
-      
ima izkaz o aktivnem znanju slovenskega jezika, če ni državljan
Republike Slovenije;
-      
ima izkaz o aktivnem znanju italijanskega oziroma madžarskega jezika, v
primeru ko gre za medij madžarske ali italijanske narodne skupnosti;
-      
je poslovno sposobna;
-      
ji ni izrečena prepoved opravljanja poklica, dejavnosti ali javnega
nastopanja.
(2) Določbi prve in druge alinee prejšnjega
odstavka ne veljata, če se programske vsebine razširjajo v tujem jeziku v
skladu s prvim odstavkom 5. člena tega zakona.
(3) Odgovorni urednik ne more biti oseba,
ki po ustavi ali zakonu uživa imuniteto.
Uredništvo
20. člen
(1) Uredništvo sestavljajo odgovorni
urednik oziroma odgovorni uredniki, drugi uredniki in novinarji, v skladu s
temeljnim pravnim aktom izdajatelja pa lahko tudi drugi avtorji prispevkov
oziroma programski sodelavci. Pravna razmerja med izdajateljem in uredništvom
ter osnovna medsebojna razmerja znotraj uredništva so določena s temeljnim
pravnim aktom izdajatelja v skladu s tem zakonom, pri čemer ta akt določi
stopnjo avtonomije uredništva pri urejanju razmerij znotraj uredništva. V
primeru, da pri izdajatelju medija ni zaposlenih več urednikov ali novinarjev,
lahko opravlja funkcijo uredništva odgovorni urednik sam.
(2) Uredništvo, uredniki, novinarji in
avtorji drugih prispevkov so v okviru programske zasnove in v skladu s
temeljnim pravnim aktom izdajatelja pri svojem delu neodvisni in samostojni.
Novinarji
21. člen
(1) Novinar po tem zakonu je oseba, ki se
ukvarja z zbiranjem, obdelavo, oblikovanjem ali razvrščanjem informacij za
objavo prek medijev in je zaposlena pri izdajatelju, ali pa samostojno kot
poklic opravlja novinarsko dejavnost (samostojni novinar).
(2) Urednik, novinar ali avtor prispevka
niso dolžni razkriti vira informacij, razen v primerih, ko to določa kazenska
zakonodaja.
(3) Novinarju se ne sme odpovedati
delovnega razmerja ali prekiniti sklenjene pogodbe z njim, zmanjšati plače,
spremeniti statusa v uredništvu ali kako drugače poslabšati njegovega položaja
zaradi izražanja mnenj in stališč, ki so v skladu s programsko zasnovo ter s
profesionalnimi pravili, merili in standardi.
22. člen
(1) Status samostojnega novinarja se
pridobi z vpisom v razvid samostojnih novinarjev pri pristojnem ministrstvu, po
predhodnem mnenju registrirane strokovne organizacije novinarjev. O vpisu v
razvid odloči pristojni minister.
(2) V razvid iz prejšnjega odstavka se
vpiše, kdor izpolnjuje naslednje pogoje:
-      
da ima izkaz o aktivnem znanju slovenskega jezika, če ni državljan
Republike Slovenije;
-      
da opravlja novinarsko dejavnost kot edini ali glavni poklic;
-      
da ima dokazila o objavah v medijih, ki so vpisani v razvid iz 12. člena
tega zakona;
-      
da mu ni s pravnomočno sodno odločbo prepovedano opravljanje te
dejavnosti.
(3) Pristojno ministrstvo izbriše iz
razvida osebo, ki ne izpolnjuje več pogojev iz prejšnjega odstavka.
(4) Vlada Republike Slovenije na predlog
pristojnega ministra z uredbo predpiše postopek in podrobnejša merila za
pridobitev statusa samostojnega novinarja in za vodenje razvida samostojnih
novinarjev kot javne knjige.
(5) Z uredbo iz prejšnjega odstavka se
določi način in postopek občasnega preverjanja izpolnjevanja pogojev iz drugega
odstavka tega člena, ki jih morajo za vpis v razvid izpolnjevati samostojni
novinarji.
5. oddelek
OBVEZNE PROGRAMSKE VSEBINE
Impresum
23. člen
(delno se preneha uporabljati)
(1) Izdajatelj mora na vidnem mestu vsakega
posameznega nosilca programskih vsebin (npr. izvod tiska, televizijska oddaja)
zagotoviti objavo naslednjih podatkov:
-      
ime oziroma firmo in sedež oziroma stalno prebivališče izdajatelja;
-      
ime in priimek odgovornega urednika oziroma odgovornih urednikov ter
imena in priimke urednikov posameznih programskih sklopov, kadar je to v skladu
z notranjo organizacijo uredništva;
-      
ime oziroma firmo in sedež tiskarne ter datum natisa ali ponatisa in
število tiskanih izvodov, kadar gre za tiskani medij;
-      
datum produkcije (mesec in leto), kadar gre za radijski in televizijski
program.
(2) Določbe prejšnjega odstavka smiselno
veljajo tudi za nosilce informacij iz tretjega odstavka 2. člena tega zakona.
(3) Določbe prvega odstavka tega člena se
ne nanašajo na nosilce programskih vsebin, ki se v Republiki Sloveniji
izdelujejo ali razmnožujejo za tujega naročnika in so namenjeni razširjanju
zunaj območja države.
(4) Ime oziroma logotip radijskega in
televizijskega programa se mora objavljati najmanj enkrat na vsako uro
oddajanja.
Obvezno objavljanje drugih podatkov
24. člen
(delno se preneha uporabljati)
Izdajatelj mora na ustreznih mestih vsakega
posameznega nosilca programskih vsebin zagotoviti dosledno objavo naslednjih
podatkov:
-      
imena avtorjev objavljenih prispevkov, razen če posamezen avtor določi
drugače;
-      
imena oziroma firme imetnikov materialnih avtorskih pravic glede
objavljenih programskih vsebin, razen v tiskanih medijih in radijskih
programih;
-      
ime pravne ali fizične osebe, ki hrani uporabljeni predmet kulturne
dediščine ali arhivalijo oziroma ustrezno reprodukcijo;
-      
ime medija, po katerem je prevzet programski prispevek ali izsek iz
programskega prispevka, razen če je z medsebojno pogodbo določeno drugače.
Objava nujnega sporočila
25. člen
Medij mora na zahtevo državnih organov ter
javnih podjetij in javnih zavodov brez odlašanja brezplačno objaviti nujno
sporočilo v zvezi z resno ogroženostjo življenja, zdravja ali premoženja ljudi,
kulturne in naravne dediščine, ter varnosti države. Za resničnost in točnost
sporočila odgovarja tisti, ki ga je posredoval mediju.
6. oddelek
PRAVICA DO POPRAVKA ALI ODGOVORA
Pravica do popravka objavljenega
obvestila
26. člen
(1) Vsakdo ima pravico od odgovornega
urednika zahtevati, da brezplačno objavi njegov popravek objavljenega
obvestila, s katerim sta bila prizadeta njegova pravica ali interes.
(2) Objava
popravka se lahko zahteva v 30 dneh od dneva, ko je zainteresirana oseba
izvedela za objavo obvestila, vendar najpozneje v treh mesecih od objave
obvestila.
(3) Z izrazom obvestilo je mišljena vsaka
objava vsebine, s katero sta lahko prizadeta pravica ali interes posameznika,
organizacije ali organa, ne glede na to, ali je bila vsebina objavljena v
obliki vesti, komentarja oziroma v kakršni koli drugi obliki.
(4) Z izrazom popravek ni mišljen samo
popravek v ožjem smislu, to je zanikanje oziroma popravljanje zatrjevanih
napačnih ali neresničnih navedb v objavljenem obvestilu, ampak tudi navajanje
oziroma prikaz drugih ali nasprotnih dejstev in okoliščin, s katerimi prizadeti
spodbija ali z namenom spodbijanja bistveno dopolnjuje navedbe v objavljenem
besedilu.
27. člen
(1) Popravek se mora objaviti brez sprememb
in dopolnitev. Dopustni so samo pravopisni popravki pod pogojem, da je o njih
prizadeti obveščen in se z njimi strinja.
(2) Popravek mora biti objavljen:
-      
če medij izhaja mesečno ali v večjih časovnih presledkih in zahteva po
objavi prispe vsaj 14 dni pred izidom, v prvi izdaji oziroma oddaji medija po
prejemu popravka;
-      
v vseh drugih primerih najkasneje v drugi izdaji oziroma enakovredni oddaji
medija po prejemu popravka;
-      
pri elektronskih publikacijah v roku 48 ur po prejemu popravka.
(3) Vsaka objava mora biti jasno označena
kot popravek, lahko pa tudi z oznako »prikaz nasprotnih dejstev«. Objava mora
vsebovati ime prizadetega in navedbo, na kateri članek oziroma oddajo se
nanaša.
(4) Popravek mora biti objavljen v taki
obliki in na takem mestu, da ima njegova objava enako vrednost kot članek ali
prispevek, na katerega se nanaša. Če izhaja medij v več izdajah ali ima več
programov, se mora popravek objaviti v tistih izdajah oziroma programih, v
katerih je bil objavljen članek ali prispevek, na katerega se popravek ali
prikaz nasprotnih dejstev nanaša. Kadar se popravek nanaša na dva ali več
obvestil, ki so obravnavala isti dogodek oziroma isto osebo in so bila
objavljena v različnih medijih istega izdajatelja, se popravek objavi v vseh
teh medijih.
(5) Pri tiskanih medijih se šteje, da je
popravek objavljen na enakovrednem mestu, če je popravek objavljen na isti strani
znotraj iste rubrike in v enaki ter enako veliki pisavi kot članek, na katerega
se nanaša. Če je bil izvirni članek objavljen na naslovnici časopisa zadostuje
opozorilo na naslovnici, da je popravek objavljen znotraj tiskanega medija. Iz
opozorila na naslovnici mora biti razvidno, da gre za popravek, opozorilo na
naslovnici pa mora vsebovati najmanj predmet zanikanja oziroma prikaza
nasprotnih dejstev, in če je bilo v izvirnem članku objavljeno ime prizadetega,
tudi ime. Če je bila trditev, na katero se popravek nanaša, postavljena v
naslovu, se šteje, da je izpolnjen pogoj objave na enakem mestu ali
enakovrednem mestu, če zajema naslov popravka isti prostor kot naslov članka,
na katerega se nanaša. V primeru, ko gre za objavo opozorila na naslovnici, pa
mora opozorilo na naslovnici obsegati najmanj isti prostor, kot ga je obsegal
naslov članka, na katerega se popravek nanaša.
(6) Objava v radijskih ali televizijskih
programih in drugih v tehničnem pogledu enakih programih mora biti prebrana. Če
se je izvirno obvestilo v teh programih ponavljalo, zadostuje enkratna objava
popravka v tistem časovnem pasu, ki ima največjo poslušanost oziroma gledanost.
(7) Če je bil izvirni prispevek prikazan v
sliki, mora biti tudi popravek objavljen s sliko.
(8) Odgovorni urednik medija mora
prizadetega v roku 24 ur po prejemu popravka obvestiti, v kateri številki
oziroma oddaji bo objavljen zahtevani popravek, oziroma, da zavrača objavo.
(9) V primeru, da odgovorni urednik zavrne
objavo popravka, mora svojo odločitev pisno obrazložiti. V svoji obrazložitvi
mora jasno in nedvoumno navesti, katere navedbe v popravku so razlog za
zavrnitev objave.
28. člen
(1) Kdor zahteva objavo popravka ali prikaz
nasprotnih dejstev, mora navesti obvestilo, na katero se popravek nanaša, in datum
njegove objave. Navesti mora tudi naslov popravka. V primeru, da naslova
popravka ne navede oziroma iz besedila popravka naslov ni razviden, ga določi
odgovorni urednik skladno s tem zakonom.
(2) (črtan)
(3) V isti izdaji oziroma oddaji medija ne
sme biti hkrati s popravkom objavljen komentar tega popravka ali odgovor nanj.
29. člen
(1) Odgovorni urednik mora hraniti zapise
vseh objavljenih programskih vsebin najmanj petnajst (15) dni po njihovi objavi
ter zainteresirani osebi na njene stroške izročiti ustrezno kopijo posameznega
zapisa, in sicer najpozneje v treh (3) dneh od prejema pisne zahteve
zainteresirane osebe.
(2) Kopija iz prejšnjega odstavka je lahko
zainteresirani osebi izročena izključno v osebno rabo. Ne sme se razmnoževati
in javno priobčevati brez soglasja izdajatelja, razen v okviru sodnega
postopka.
30. člen
Objava popravka se lahko zahteva tudi, če
je bilo obvestilo objavljeno prek medija, ki je prenehal delovati. Upravičenec
lahko od tedanjega izdajatelja oziroma od njegovega pravnega naslednika
zahteva, da na svoje stroške poskrbi za objavo popravka v določenem drugem
mediju, ki je po obsegu in kvaliteti razširjanja programskih vsebin primerljiv
s prvim.
31. člen
(1) Odgovorni urednik mora objaviti
popravek, razen v naslednjih primerih:
-      
če se zahtevani popravek ne nanaša na obvestilo, na katero se sklicuje
zainteresirana oseba;
-      
če zahtevani popravek v ničemer ne zanika navedb v obvestilu in se v
njem tudi ne navaja oziroma prikazuje drugih ali nasprotnih dejstev in
okoliščin, s katerimi bi prizadeti spodbijal ali z namenom spodbijanja bistveno
dopolnjeval navedbe v objavljenem besedilu;
-      
če bi bila objava popravka v nasprotju z zakonom;
-      
če zahteve za objavo popravka s strani državnega organa oziroma pravne
osebe ni podpisala pooblaščena oseba ali oseba, ki bi bila s strani tega organa
oziroma pravne osebe pooblaščena za odnose z javnostmi;
-      
če je popravek napisan žaljivo;
-      
če je zahtevani popravek nesorazmerno daljši od obvestila, v katerem so
navedbe, zaradi katerih se daje, oziroma od dela obvestila, na katerega se
neposredno nanaša;
-      
če je bila zahteva za objavo popravka dana po preteku roka iz drugega odstavka
26. člena tega zakona;
-      
če je bila zahtevana objava popravka z isto vsebino, kot jo ima
zahtevani popravek, o katerem teče spor pred sodiščem zaradi zavrnitve ali
neustreznosti načina njegove objave.
(2) Odgovorni urednik mora o zavrnitvi
popravka odločiti znotraj roka iz osmega odstavka 27. člena tega zakona in v
tem roku svojo odločitev o zavrnitvi objave oziroma popravka posredovati pisno
po priporočeni pošti osebi, ki je zahtevala objavo popravka.
32. člen
Če zainteresirana oseba v roku osem (8) dni
od objave obvestila pisno napove, da bo zahtevala objavo popravka, mora
odgovorni urednik hraniti zapis obvestila, za katerega se zahteva popravek,
dokler ni končan sodni postopek.
33. člen
(1) Če odgovorni urednik ne objavi popravka
v roku in na način, določen s tem zakonom, ima tisti, ki zahteva objavo
popravka, pravico vložiti tožbo zoper odgovornega urednika za objavo odgovora
ali popravka pri sodišču, pristojnem za civilnopravne spore, na katerega
območju je sedež oziroma stalno prebivališče izdajatelja medija, prek katerega
je bilo objavljeno obvestilo, na katero se nanaša popravek.
(2) Tožba se lahko vloži najpozneje v
tridesetih (30) dneh po preteku roka za objavo popravka, oziroma od dneva, ko
je bil popravek objavljen na način, ki ni v skladu s tem zakonom.
34. člen
(1) Toženec mora odgovoriti na tožbo v roku
8 dni od prejema tožbe. Prvi narok za glavno obravnavo mora biti opravljen
najkasneje v roku 45 dni po vložitvi tožbe na sodišču. Postopek pred sodiščem
prve stopnje je prednosten. Sodba mora biti vročena strankam najkasneje v roku treh
mesecev po vložitvi tožbe.
(2) Sodišče o uvedenem postopku iz
prejšnjega odstavka tega člena v roku 48 ur po njegovi uvedbi obvesti
inšpektorja, pristojnega za izvajanje nadzora po tem zakonu, v enakem roku pa
ga za namen izvrševanja tega zakona obvesti tudi o vročeni in pravnomočni
sodbi.
(3) V vabilu sodišče opozori tožnika, da se
šteje, kot da bi umaknil tožbo, če ne pride na prvi narok, toženca pa, da je
sodba lahko izdana tudi v njegovi odsotnosti.
35. člen
(1) Obravnava o tožbi za objavo popravka se
omeji na obravnavanje in dokazovanje dejstev, od katerih je odvisna toženčeva
dolžnost objave popravka.
(2) V sporih glede objave popravka sodišče
zavrne tožbeni zahtevek, če ugotovi, da ni prizadeta pravica ali interes
tožnika, ali če je podana kakšna druga okoliščina, zaradi katere popravka po
zakonu ni treba objaviti.
36. člen
Z uvedbo kazenskega postopka zaradi
dejanja, ki je bilo storjeno z objavo obvestila, na katero se nanaša popravek,
se ne prekine postopka za objavo popravka.
37. člen
Če se po vložitvi tožbe pri sodišču zamenja
odgovorni urednik medija, sme tožnik do konca glavne obravnave spremeniti tožbo
in namesto prvotno toženega tožiti novega odgovornega urednika. Za tako
spremembo tožbe ni potrebna privolitev prvotno toženega in ne privolitev novega
odgovornega urednika.
38. člen
(1) Sodišče mora izdati sodbo najpozneje v
treh dneh po končani glavni obravnavi.
(2) Overjen prepis sodbe vroči sodišče
strankam najpozneje v treh dneh od dneva, ko je bila sodba izdana.
(3) Če sodišče ugodi tožbenemu zahtevku,
naloži s sodbo tožencu, da mora objaviti popravek v roku in na način, določen z
zakonom.
(4) Odgovorni urednik mora pri objavi
popravka navesti, da gre za objavo na podlagi sodbe in citirati njen izrek.
39. člen
(1) Zoper sodbo sodišča prve stopnje lahko
stranki v treh (3) dneh od njene vročitve vložita pritožbo na višje sodišče.
(2) (razveljavljen)
(3) Sodišče druge stopnje mora odločiti o
pritožbi v treh (3) dneh od dneva, ko prejme pritožbo in spise.
(4) Zoper sodbo sodišča druge stopnje je
dovoljena revizija.
40. člen
Overjen prepis pravnomočne sodbe, s katero
je sodišče naložilo objavo popravka, pošlje sodišče takoj tudi odgovornemu
uredniku medija, prek katerega mora biti popravek objavljen.
41. člen
Če se po pravnomočni sodbi, s katero se
nalaga objava popravka, zamenja odgovorni urednik medija, preide v sodbi
ugotovljena dolžnost objave popravka na novega odgovornega urednika.
Pravica do odgovora na objavljeno
informacijo
42. člen
(1) Pravica do odgovora je namenjena
zagotavljanju javnega interesa po objektivni, vsestranski in pravočasni
informiranosti kot enega od nujnih pogojev demokratičnega odločanja o javnih
zadevah.
(2) Vsakdo ima pravico od odgovornega
urednika zahtevati, da brezplačno objavi njegov odgovor na objavljeno
informacijo, v katerem se z dokazljivimi navedbami zanikajo, bistveno
popravljajo ali bistveno dopolnjujejo navedbe o dejstvih in podatkih v
objavljeni informaciji.
43. člen
(1) Odgovor se mora objaviti brez sprememb
in dopolnitev, razen pravopisnih popravkov.
(2) Odgovorni urednik ima pravico, da od
avtorja pred objavo zahteva skrajšanje odgovora.
(3) Glede odgovora se smiselno uporabljajo
določbe 31. člena tega zakona, s tem da lahko odgovorni urednik zavrne objavo
vsebinsko enakih odgovorov, potem ko je enega že objavil.
(4) Odgovorni urednik lahko zavrne objavo
odgovora tudi v primeru, če se v odgovoru navajajo neresnični ali nedokazljivi
podatki ali trditve.
(5) Če so po mnenju odgovornega urednika
neresnični ali nedokazljivi le nekateri podatki ali trditve, ne sme zavrniti
objave, ne da bi prej pozval avtorja, naj take podatke in trditve iz odgovora
izloči.
Skupni določbi
44. člen
(1) V postopku sodnega varstva se glede
pravice do odgovora smiselno uporabljajo določbe tega oddelka glede postopka v
zvezi s pravico do popravka.
(2) Če ni s tem zakonom drugače določeno,
se v sodnih sporih v zvezi z objavo popravka ali odgovora smiselno uporabljajo
določbe zakona o pravdnem postopku.
7. oddelek
INFORMACIJE ZA MEDIJE
Dostop do informacij za medije
45. člen
(1) Informacije za medije po tem zakonu so
informacije, ki jih organ na lastno pobudo posreduje medijem, in informacije
organa, ki jih organ posreduje mediju kot odgovor na vprašanje in so vezane na
delovno področje organa. Informacije morajo biti resnične in celovite.
(2) Posredovanje informacij za medije lahko
mediji zahtevajo od vseh organov, ki jih kot zavezance določa zakon, ki ureja
dostop do informacij javnega značaja.
(3) Organi za omogočanje posredovanja
informacij za medije določijo odgovorno osebo zaradi izvajanja določb tega člena
in javno objavijo njeno osebno ime, službeno telefonsko številko in naslov
službene elektronske pošte. Organi posredujejo podatke o odgovorni osebi
pristojnemu ministrstvu.
(4) Organ mora po prejemu vprašanja, če je
vprašanje pisno in če bo organ odgovor zavrnil ali delno zavrnil, o tem pisno
obvestiti medij do konca naslednjega delovnega dne od prejema vprašanja.
(5) Organ lahko mediju zavrne ali delno
zavrne odgovor na vprašanje, če so zahtevane informacije izvzete iz prostega
dostopa po zakonu, ki ureja dostop do informacij javnega značaja.
(6) Organi morajo medijem poslati odgovor
na vprašanje najpozneje v sedmih delovnih dnevih od prejema vprašanja v pisni
obliki.
(7) Pisno obvestilo iz četrtega oziroma
odgovor iz šestega odstavka tega člena vsebuje ime medija, ki je vprašanje
postavil, navedbo vprašanja ter odločitev o zavrnitvi ali delni zavrnitvi
oziroma odgovor na vprašanje. Medij lahko zahteva dodatna pojasnila v roku treh
dni od prejema odgovora. Organ mu jih mora posredovati nemudoma, vendar najkasneje
v treh dnevih od dne prejema zahteve za dodatna pojasnila.
(8) Zavrnilni ali delno zavrnilni odgovor
iz četrtega in petega odstavka tega člena se šteje kot zavrnilna odločba.
(9) Pritožba zoper zavrnilno odločbo iz
prejšnjega odstavka je dovoljena le, če zavrnilni ali delno zavrnilni odgovor
na vprašanje izhaja iz dokumenta, zadeve, dosjeja, registra, evidence ali drugega
dokumentarnega gradiva.
(10) O pritožbi zoper odločbo iz osmega
odstavka, ki mora biti v pisni obliki, odloča organ, pristojen za odločanje o
pritožbi po določbah zakona, ki ureja dostop do informacij javnega značaja.
Organ mora odločbo izdano na podlagi pritožbe izvršiti nemudoma, najpozneje pa
v petih delovnih dnevih od vročitve odločbe.
(11) Če je bila informacija za medije v mediju
objavljena v celoti in dobesedno, avtor programskega prispevka in odgovorni
urednik nista odškodninsko in kazensko odgovorna za vsebinsko točno objavo
javne informacije. Za resničnost in točnost take informacije je odgovoren
organ, ki jo je dal.
(12) Za nadzor nad izvajanjem tega člena je
pristojen organ, pooblaščen za odločanje o pritožbi po določbah zakona, ki
ureja dostop do informacij javnega značaja.
8. oddelek
OGLAŠEVALSKE VSEBINE
Oglasi
46. člen
(delno se preneha uporabljati)
(1) Oglaševalske vsebine po tem zakonu so
oglasi in druge vrste plačanih obvestil (v nadaljevanjem besedilu: oglasi),
katerih objavo naroči pravna ali fizična oseba z namenom, da bi s tem
pospeševala pravni promet proizvodov, storitev, nepremičnin, pravic ali
obveznosti, pridobivala poslovne partnerje, ali si v javnosti ustvarjala ugled
in dobro ime. Oglasi se objavljajo za plačilo ali drugo podobno nadomestilo ali
z namenom samooglaševanja.
(2) Za oglase po tem zakonu ne štejejo
naslednje programske vsebine:
-      
obveščanje izdajatelja v zvezi s programskimi vsebinami njegovega medija
(npr. napovedi lastnih izdaj oziroma oddaj);
-      
stranski programski izdelki, ki neposredno izhajajo iz programskih
vsebin tega medija;
-      
neodplačne objave v zvezi z izvajanjem javnih služb, kulturnih
prireditev in dobrodelnih akcij ter akcij, ki so splošnega pomena za varnost
prebivalcev Republike Slovenije;
-      
neodplačno predstavljanje umetniških del;
-      
neodplačno navajanje producentov, organizatorjev ali sponzorjev oziroma
donatorjev umetniških del ter kulturno-umetniških prireditev in dobrodelnih
akcij, v okviru medijske predstavitve teh del, prireditev oziroma akcij.
(3) Oglaševalske vsebine se morajo povsem
jasno prepoznati in se posebej ločiti od drugih programskih vsebin medija.
(4) Neodplačno objavljeni oglasi morajo
biti posebej označeni kot taki.
47. člen
(delno se preneha uporabljati)
(1) Prepovedano je prikrito oglaševanje, ki
naj bi prepričalo bralca, poslušalca oziroma gledalca, da v primeru objave
posameznega oglasa ne gre za oglaševalske vsebine. Za prikrito oglaševanje
odgovarjata naročnik objave in odgovorni urednik. V primeru prikritega
oglaševanja velja domneva, da je bilo storjeno z namenom.
(2) Pri oglaševanju je prepovedano
uporabljati tehnične postopke, ki bralcem, poslušalcem oziroma gledalcem ne
omogočajo zavestnega zaznavanja oglaševanih vsebin.
(3) Z oglaševanjem se ne sme:
-      
prizadeti spoštovanja človekovega dostojanstva;
-      
vzpodbujati rasne, spolne ali narodnostne diskriminacije in verske ali
politične nestrpnosti;
-      
vzpodbujati dejanj, ki škodujejo zdravju in varnosti ljudi ali zaščiti
okolja ali kulturne dediščine;
-      
žaliti verskih ali političnih prepričanj;
-      
škoditi interesom uporabnikov.
(4) Oglaševanje alkoholnih pijač prek
medijev in na nosilcih iz tretjega odstavka 2. člena tega zakona je
prepovedano, razen če je z zakonom določeno drugače.
48. člen
(delno se preneha uporabljati)
Oglaševanje tobačnih izdelkov, zdravil in
medicinskih pripomočkov ter zdravstvenih storitev urejajo posebni zakoni.
49. člen
(delno se preneha uporabljati)
(1) Oglasi, katerih pretežno ciljno
občinstvo so otroci, ali v katerih nastopajo otroci, ne smejo vsebovati
prizorov nasilja, pornografije in drugih vsebin, ki bi lahko škodovale
njihovemu zdravju ter duševnemu in telesnemu razvoju, ali kako drugače
negativno vplivale na dovzetnost otrok.
(2) Oglaševanje ne sme moralno ali psihično
prizadeti otrok. Zato se z oglasi ne sme:
-      
vzpodbujati otrok k nakupu proizvodov ali storitev z izkoriščanjem
njihove neizkušenosti in lahkovernosti;
-      
vzpodbujati otrok, da bi prepričevali starše ali koga drugega v nakup
proizvodov ali storitev;
-      
izkoriščati posebnega zaupanja otrok v starše, učitelje ali druge osebe;
-      
neupravičeno prikazovati otrok v nevarnih situacijah.
50. člen
(1) Za resničnost in točnost navedb oziroma
podatkov v oglasu je odgovoren njegov naročnik, za skladnost oglasa s tem
zakonom in s programsko zasnovo medija pa izdajatelj.
(2) Naročnik oglasa ne sme vplivati na
programsko zasnovo in uredniško neodvisnost medija.
51. člen
(1) Oglasi se obvezno razširjajo v
slovenščini oziroma v slovenskem prevodu, razen če se razširjajo v tujem jeziku
v skladu s tem zakonom.
(2) Mediji italijanske oziroma madžarske
narodne skupnosti lahko objavljajo oglase v jeziku narodne skupnosti.
Sponzoriranje
52. člen
(delno se preneha uporabljati)
(1) Sponzoriranje po tem zakonu je
katerakoli oblika prispevanja k financiranju programskih vsebin s strani
fizične ali pravne osebe, ki to stori z namenom promocije svojega imena ali
firme, blagovne znamke, oziroma svoje podobe v javnosti.
(2) Sponzor televizijskih programov ne sme
izvajati dejavnosti razširjanja programskih vsebin ali produkcije
avdiovizualnih del.
53. člen
(delno se preneha uporabljati)
(1) Sponzor ne sme vplivati na sponzorirane
vsebine in na njihovo razporejanje v programski shemi ter s tem omejevati
uredniške neodvisnosti medija.
(2) Sponzorirane vsebine ne smejo
vzpodbujati prodaje oziroma nakupa ali dajanja v najem izdelkov ali storitev
sponzorja ali tretje osebe, še posebej ne s posebnim predstavljanjem teh
izdelkov ali storitev.
54. člen
(delno se preneha uporabljati)
Sponzoriranje s strani tobačne industrije
in veletrgovine ter izdelovalcev in veletrgovcev z zdravili in medicinskimi pripomočki
oziroma izvajalcev zdravstvenih storitev se uredi s posebnim zakonom.
55. člen
(delno se preneha uporabljati)
(1) Poročila in aktualno-informativne programske
vsebine ne smejo biti sponzorirane. Druge informativne programske vsebine v
medijih se lahko sponzorirajo le v primerih, določenih z zakonom, ki ureja
volilno kampanjo.
(2) Vsaka sponzorirana programska enota
(npr. članek, oddaja in podobno) mora biti jasno označena kot takšna, z navedbo
sponzorjevega imena ali njegovega znaka.
(3) Sponzorjevo ime ali njegov znak mora
biti v televizijskih programih naveden na začetku in na koncu sponzorirane
oddaje.
9. oddelek
ZAŠČITA PLURALNOSTI IN RAZNOVRSTNOSTI MEDIJEV
Omejitve lastništva
56. člen
(1) Izdajatelj splošno - informativnega
tiskanega dnevnika ter fizična in pravna oseba ali skupina povezanih oseb, ki
ima v kapitalu oziroma premoženju tega izdajatelja več kot dvajset (20)
odstotni lastniški delež ali več kot dvajset (20) odstotkov upravljalskih
oziroma glasovalnih pravic, ne more biti tudi izdajatelj ali soustanovitelj
izdajatelja radijskega oziroma televizijskega programa, niti ne more izvajati
radijske in televizijske dejavnosti.
(2) Izdajatelj radijskega oziroma
televizijskega programa ter fizična ali pravna oseba ali skupina povezanih
oseb, ki ima v njegovem premoženju več kot dvajset (20) odstotni lastniški
delež ali več kot dvajset (20) odstotkov upravljalskih oziroma glasovalnih
pravic, ne more biti tudi izdajatelj oziroma soustanovitelj izdajatelja splošno
- informativnega tiskanega dnevnika.
(3) Izdajatelj, pravna ali fizična oseba,
ali skupina povezanih oseb iz prvega in iz drugega odstavka tega člena ima
lahko največ dvajset (20) odstotni lastniški delež ali dvajset (20) odstotni
delež upravljalskih oziroma glasovalnih pravic v premoženju drugega
izdajatelja, razen v primerih, ko ta zakon določa drugače.
Povezane osebe
57. člen
(1) Povezane osebe po tem zakonu so osebe,
ki so med seboj upravljalsko, kapitalsko ali drugače povezane tako, da zaradi
navedenih povezav skupno oblikujejo poslovno politiko oziroma poslujejo
usklajeno z namenom doseganja skupnih ciljev, oziroma tako, da ima ena oseba
možnost usmerjati drugo ali bistveno vplivati nanjo pri odločanju o
financiranju in poslovanju oziroma odločanju o programski zasnovi medija.
(2) Za povezane osebe iz prejšnjega
odstavka štejejo zlasti osebe, ki so med seboj povezane:
-      
po krvnem sorodstvu kot ožji družinski člani (starši, otroci, bratje in
sestre, posvojitelji in posvojenci);
-      
z zakonsko zvezo ali izvenzakonsko skupnostjo;
-      
po svaštvu kot ožji družinski člani zakonca oziroma izvenzakonskega
partnerja;
-      
tako, da je ena oseba oziroma osebe, ki štejejo za povezane po drugih
točkah tega člena, skupaj, imetnik poslovnega deleža, delnic oziroma drugih
pravic, na podlagi katerih je udeležena pri upravljanju druge osebe z najmanj
dvajset (20) odstotki glasovalnih pravic;
-      
tako, da je pri obeh osebah ista oseba oziroma osebe, ki štejejo za
povezane po drugih točkah tega člena, skupaj, imetnik poslovnega deleža, delnic
oziroma drugih pravic, na podlagi katerih je udeležena pri upravljanju vsake od
njiju z najmanj dvajset (20) odstotki glasovalnih pravic;
-      
tako, da tvorijo koncern po zakonu o gospodarskih družbah;
-      
kot člani uprave ali nadzornega sveta z družbo, v kateri opravljajo to
funkcijo, in osebe, ki štejejo za povezane s člani uprave ali nadzornega sveta
te družbe po drugih točkah tega člena.
Omejevanje koncentracije
58. člen
(1) Vsakdo, ki želi pridobiti več kot 20
odstotkov lastninskega ali upravljavskega deleža oziroma deleža glasovalnih
pravic v premoženju izdajatelja radijskega oziroma televizijskega programa ali
izdajatelja splošnoinformativnega tiskanega dnevnika, mora za veljavno
sklenitev pravnega posla ali veljavno sprejetje sklepa skupščine ali drugega
pristojnega organa družbe dobiti predhodno soglasje pristojnega ministrstva.
(2) Vsi pravni posli ali sklepi skupščine
ali drugega pristojnega organa družbe, ki se sklenejo v nasprotju s prejšnjim
odstavkom, so nični.
(3) Pristojno ministrstvo lahko izdajo
soglasja zavrne tisti osebi iz prvega odstavka tega člena, ki bi s pridobitvijo
lastninskega ali upravljavskega deleža oziroma deleža glasovalnih pravic:
-      
sama ali skupno po povezanih osebah imela prevladujoč položaj na
oglaševalskem trgu;
-      
ustvarila prevladujoč položaj v medijskem prostoru, tako da bi sama ali
skupno po povezanih osebah dosegla več kot 15 odstotkov pokritosti prebivalstva
na območju Republike Slovenije z analognimi prizemeljskimi radijskimi programi
glede na celotno pokritost prebivalstva tega območja z vsemi radijskimi
programi, ki se razširjajo s prizemeljsko analogno radijsko tehniko, ki se
razširjajo po radijskih frekvencah za analogno radiodifuzijo;
-      
ustvarila prevladujoč položaj v medijskem prostoru, tako da bi sama ali
skupno po povezanih osebah dosegla več kot 30 odstotkov pokritosti prebivalstva
na območju Republike Slovenije z analognimi prizemeljskimi televizijskimi
programi glede na celotno pokritost prebivalstva tega območja z vsemi
televizijskimi programi, ki se razširjajo s prizemeljsko analogno radijsko
tehniko, ki se razširjajo po radijskih frekvencah za analogno radiodifuzijo;
-      
sama ali skupno po povezanih osebah imela prevladujoč položaj na trgu,
tako da bi število izvodov njenih dnevnikov preseglo 40 odstotkov vseh prodanih
izvodov splošnoinformativnih tiskanih dnevnikov v Republiki Sloveniji, ki izhajajo
najmanj trikrat tedensko.
(4) V delež iz prvega odstavka tega člena
se vštevajo deleži oziroma delnice z glasovalno pravico: 
-      
obvladujočih in odvisnih podjetij osebe iz prvega odstavka tega člena;
-      
ki jih je pridobila tretja oseba v svojem imenu in za račun osebe iz
prvega odstavka tega člena;
-      
ki jih je pridobila oseba iz prvega odstavka tega člena po povezanih osebah
iz 57. člena tega zakona.
(5) Pred izdajo soglasja za pridobitev
deleža iz prvega odstavka tega člena si pristojno ministrstvo pridobi podatke
od Agencije za trg vrednostnih papirjev.
(6) Pred izdajo soglasja za pridobitev več
kot 20 odstotkov lastninskega ali upravljavskega deleža oziroma deleža
glasovalnih pravic v premoženju izdajatelja radijskega oziroma televizijskega
programa si pristojno ministrstvo od agencije priskrbi podatke o pokritosti
prebivalstva z radijskimi in televizijskimi programi iz druge in tretje alinee
tretjega odstavka tega člena.
(7) Za izdajo soglasja za pridobitev več
kot 20 odstotkov lastninskega ali upravljavskega deleža oziroma deleža
glasovalnih pravic v premoženju izdajatelja radijskega oziroma televizijskega
programa ter po pridobitvi podatkov in mnenja iz petega in šestega odstavka
tega člena si pristojno ministrstvo pridobi mnenje Sveta za radiodifuzijo.
(8) Agencija na podlagi predhodnega
soglasja pristojnega ministrstva izda predpis, s katerim predpiše način
ugotavljanja pokritosti območja iz druge in tretje alinee tretjega odstavka
tega člena.
Nezdružljivost opravljanja radijske
in televizijske dejavnosti
59. člen
(1) Posamezen izdajatelj lahko izvaja samo
radijsko ali pa samo televizijsko dejavnost, razen če je z zakonom urejeno
drugače.
(2) Določba prejšnjega odstavka ne velja,
če izdajatelj pridobi ustrezno dovoljenje na podlagi 105. člena tega zakona.
Nezdružljivost opravljanja
oglaševalske ter radijske in televizijske dejavnosti
60. člen
Oglaševalska organizacija, katere dejavnost
je zbiranje, oblikovanje in posredovanje oglasov, ter fizična ali pravna oseba,
ali skupina povezanih oseb, ki ima v kapitalu oziroma premoženju te
organizacije več kot deset (10) odstotni lastniški delež ali več kot deset (10)
odstotkov upravljalskih oziroma glasovalnih pravic, ne more biti izdajatelj ali
ustanovitelj izdajatelja radijskega oziroma televizijskega programa, niti imeti
več kot dvajset (20) odstotni delež v kapitalu ali dvajset (20) odstotni delež
upravljalskih oziroma glasovalnih pravic v premoženju izdajatelja radijskega
ali televizijskega programa.
Nezdružljivost opravljanja
telekomunikacijske ter radijske in televizijske dejavnosti
61. člen
(1) Operater, ki izvaja telekomunikacijske
storitve, določene v 111. členu tega zakona ali v zakonu, ki ureja
telekomunikacije, ne more biti tudi izdajatelj radijskega ali televizijskega
programa in ne sme razširjati programskih ali oglaševalskih vsebin, razen kadar
pridobi dovoljenje za izvajanje radijske ali televizijske dejavnosti iz 105.
člena tega zakona.
(2) Operaterju se izda dovoljenje iz
tretjega odstavka 105. člena tega zakona ob smiselnem upoštevanju meril iz
drugega odstavka 104. člena tega zakona.
Varstvo konkurence
62. člen
Za izdajatelje medijev in operaterje
veljajo predpisi o varstvu konkurence. V postopkih organa, pristojnega za
varstvo konkurence, ki se nanašajo na koncentracije izdajateljev medijev in
operaterjev, kot udeleženec v postopku sodeluje pristojno ministrstvo, pri
tistih, ki se nanašajo na izdajatelje radijskih in televizijskih programov, pa
tudi agencija.
Deleži tujih oseb
63. člen
Določbe tega oddelka veljajo tudi za tuje
pravne in fizične osebe, ne glede na to, v kateri državi imajo svoj sedež
oziroma stalno prebivališče, razen če je s tem zakonom določeno drugače.
10. oddelek
PREGLEDNOST NAD UPRAVLJANJEM MEDIJEV
Objava podatkov v Uradnem listu
Republike Slovenije
64. člen
(1) Izdajatelj mora vsako leto najpozneje
do konca februarja objaviti v Uradnem listu Republike Slovenije naslednje
podatke: ime, priimek in stalno prebivališče fizične osebe oziroma firmo in
sedež pravne osebe, ki ima v njegovem premoženju najmanj pet (5) odstotni delež
kapitala ali najmanj pet (5) odstotni delež upravljalskih oziroma glasovalnih
pravic; imena članov uprave oziroma organa upravljanja in nadzornega organa
izdajatelja.
(2) Spremembe podatkov iz prejšnjega
odstavka mora izdajatelj sporočiti Uradnemu listu Republike Slovenije
najpozneje v tridesetih (30) dneh od njihovega nastanka.
(3) Uradni list Republike Slovenije mora
objaviti podatke iz prvega in drugega odstavka tega člena najpozneje v
petnajstih (15) dneh od prejema naročila za objavo.
Drugo poglavje 
POSEBNE DOLOČBE O RADIJSKIH IN TELEVIZIJSKIH PROGRAMIH
1. oddelek
DEFINICIJE
Radijska in televizijska dejavnost
65. člen
(delno se preneha uporabljati)
Radijska in televizijska dejavnost po tem
zakonu je izvirno razširjanje oziroma prenašanje ali oddajanje programskih
vsebin prek kablov ali po zraku, vključno prek satelita, v kodirani ali
dekodirani obliki, z namenom priobčevanja teh vsebin javnosti. V ta pojem so
vključene tudi oblike medsebojnega posredovanja radijskih in televizijskih
programskih vsebin med posameznimi izdajatelji z namenom, da bi bile priobčene
javnosti.
Oddajni čas
66. člen
(1) Vse programske vsebine, ki jih
posamezen radijski ali televizijski program razširja od 0. do 24. ure
posameznega dneva, se vštevajo v dnevni oddajni čas, razen če ta zakon določa
drugače.
(2) Letni oddajni čas po tem zakonu zajema
vse programske vsebine, ki jih posamezen radijski ali televizijski program
razširja v obdobju od 1. januarja do 31. decembra posameznega leta, razen
programskih vsebin, ki so iz letnega oddajnega časa izvzete s tem zakonom.
Lastna produkcija
67. člen
(1) Za programske vsebine, nastale v lastni
produkciji, štejejo informativne, kulturno-umetniške, izobraževalne, zabavne in
kontaktne oddaje, komentirane glasbene, športne in druge oddaje ter druge
izvirne programske vsebine, katerih producent je izdajatelj programa sam, ali
pa so bile izdelane po njegovem naročilu in za njegov račun.
(2) Če je pri izdelavi programskih vsebin
sodelovalo več izdajateljev z vložki, se v delež lastne produkcije vsakemu
šteje sorazmeren delež vložka.
(3) V kvoto lastne produkcije se vštevajo
tudi premiere in prve ponovitve slovenskih avdiovizualnih del, če ustrezajo
tudi pogojem iz 69., 70., 71. in 72. člena tega zakona.
(4) V kvoto lastne produkcije radijskih
programov se v skladu z določbami 86. člena tega zakona všteva tudi predvajanje
slovenske glasbe. Slovenska glasba po tem zakonu je glasba slovenskega
izvora, in zajema pojem vokalne, vokalno-instrumentalne in
instrumentalne glasbe.
(5) Oglasi, vključno z radijsko in TV -
prodajo, ter neplačana obvestila (videostrani), ne štejejo za programske
vsebine, nastale v lastni produkciji.
(6) Pristojno ministrstvo, na predlog Sveta
za radiodifuzijo, s podzakonskim aktom določi podrobnejša merila za opredelitev
vsebin iz tega člena.
Slovenska avdiovizualna dela
68. člen
(1) Slovenska avdiovizualna dela po tem
zakonu so tista dela, ki so izvorno producirana v slovenskem jeziku ali dela,
ki so namenjena madžarski in italijanski narodni skupnosti v njunem jeziku, ter
dela slovenskega kulturnega izvora z drugih področij umetnosti.
(2) Avdiovizualna dela iz prejšnjega
odstavka so le tista, ki so na kakršenkoli način izražena kot individualne
intelektualne stvaritve s področja književnosti, znanosti in umetnosti.
(3) Republika Slovenija v skladu s 4. in 110.
členom tega zakona podpira vzpostavitev in postopni razvoj slovenske
avdiovizualne industrije in vzpodbuja ustvarjanje slovenskih avdiovizualnih
del, kot so celovečerni TV filmi in drame, kulturno - umetniške in razvedrilne
serije, nanizanke, dokumentarna, izobraževalna in druga avdiovizualna dela.
(4) Republika Slovenija vzpodbuja razvoj
tehnične infrastrukture za avdiovizualno produkcijo.
(5) Vlada Republike Slovenije na predlog
pristojnega ministra sprejme akt, s katerim določi natančnejša merila oziroma
pogoje za določitev del iz tega člena.
Evropska avdiovizualna dela
69. člen
(prenehal
veljati)
70. člen
(prenehal
veljati)
71. člen
(prenehal
veljati)
72. člen
(prenehal
veljati)
Avdiovizualna dela neodvisnih
producentov
73. člen
(prenehal
veljati)
2. oddelek
POSEBNE PRAVICE IN OBVEZNOSTI
Pravica do kratkega poročanja
74. člen
(delno se preneha uporabljati)
(1) Vsak izdajatelj radijskega ali
televizijskega programa ima pod enakimi pogoji pravico do kratkega poročanja o
vseh pomembnih prireditvah in drugih dogodkih, ki so dostopni javnosti, razen o
verskem obredu.
(2) Za kratko poročanje po tem členu šteje
predvajanje poročila, ki traja največ minuto in pol, in je predvajano v sklopu
informativnega programa.
(3) Organizator pomembnega dogodka lahko v
nadomestilo zahteva od izdajatelja le plačilo vstopnine, če je ta predvidena,
in nadomestilo za morebitne dejanske stroške, ki nastanejo zaradi izvrševanja
te organizatorjeve obveznosti.
(4) Pravica do kratkega poročanja se mora
izvajati tako, da ne moti oziroma ne ovira poteka dogodka.
(5) Pravica do kratkega poročanja se lahko
omeji ali izključi, če bi njeno izvrševanje hudo prizadelo čustva udeležencev
dogodka ali ogrozilo javno varnost in red.
(6) Izdajatelj, ki je uveljavil pravico do
kratkega poročanja, mora omogočiti izdajatelju, ki dogodka ni mogel posneti,
enkratno uporabo svojega posnetka, ter lahko za to zahteva povrnitev
premosorazmernega dela dejanskih stroškov in navedbo svojega imena oziroma
firme ob objavi.
Pravica javnosti do spremljanja
pomembnejših dogodkov
75. člen
(prenehal
veljati)
3. oddelek
RADIJSKI IN TELEVIZIJSKI PROGRAMI POSEBNEGA POMENA
Radijski in televizijski programi
Radiotelevizije Slovenija
76. člen
(1) Javno službo produkcije in razširjanja
nacionalnih radijskih in televizijskih programov, ki so v javnem in kulturnem
interesu Republike Slovenije, vključno z radijskimi in televizijskimi programi
italijanske in madžarske narodne skupnosti ter drugimi programi v skladu s
posebnim zakonom, izvaja javni zavod Radiotelevizija Slovenija.
(2) Ustanoviteljske pravice v zvezi z
delovanjem javnega zavoda Radiotelevizija Slovenija izvaja vlada prek
pristojnega ministrstva, razen kolikor posebni zakon posamezne ustanoviteljske
pravice in obveznosti določa Svetu RTV Slovenija ali Državnemu zboru.
Lokalni radijski in televizijski
programi
77. člen
(1) Lokalni
radijski program je program, ki je namenjen prebivalcem ene ali več lokalnih
skupnosti na območju, na katerem živi največ deset odstotkov prebivalstva
Republike Slovenije, in ima v oddajnem času med 6. in 20. uro dnevno najmanj 20
odstotkov lokalnih vsebin lastne produkcije.
(2) Lokalni
televizijski program je program, ki je namenjen prebivalcem ene ali več
lokalnih skupnosti na območju, na katerem živi največ deset odstotkov
prebivalstva Republike Slovenije in ima v oddajnem času med 8. in 24. uro
dnevno najmanj 20 odstotkov lokalnih vsebin lastne produkcije.
(3) Minimalni čas oddajanja lokalnega
televizijskega programa znaša tri (3) ure dnevno in štiri (4) dni v tednu.
(4) Izjemoma lahko pridobi status lokalnega
radijskega ali televizijskega programa tudi program, ki ne dosega predpisanega
deleža lokalnih vsebin lastne produkcije iz tega člena, če se tak program
razširja na demografsko ogroženem ali gospodarsko nerazvitem območju, in če na
tem območju ni drugega lokalnega radijskega oziroma televizijskega programa,
pod pogojem da izdajatelj izpolnjuje tudi pogoje iz drugega in tretjega
odstavka 81. člena.
78. člen
(1) Izdajatelj iz tega člena lahko pridobi
status lokalnega radijskega oziroma televizijskega programa, če izpolnjuje tudi
naslednje posebne pogoje:
-      
da je v programu zagotovljeno objektivno in nepristransko obveščanje
prebivalcev lokalne skupnosti ter uravnoteženo predstavljanje različnih mnenj
in stališč o političnih, kulturnih, verskih, gospodarskih in drugih vprašanjih,
pomembnih za njihovo življenje in delo;
-      
da je imenovan programski odbor, v katerem so zastopani interesi lokalne
skupnosti s področja gospodarstva, kulture, izobraževanja in športa ter
izdajatelja programa;
-      
da so programske vsebine pretežno lokalnega značaja in jih sooblikujejo
prebivalci lokalne skupnosti;
-      
da razširjajo programske vsebine iz življenja in dela Slovencev v
zamejstvu, pripadnikov italijanske in madžarske skupnosti ter Romov, če so
vidne in slišne na območjih, kjer te skupnosti živijo;
-      
da je v primerjavi z ostalimi radijskimi oziroma televizijskimi
programi, ki izpolnjujejo kriterije iz tega člena in oddajajo na istem območju,
v dnevnem času tega programa zagotovljen večji delež programskih vsebin
lokalnega značaja;
-      
da izdajatelj, ki zaprosi, da se njegovemu programu dodeli status
posebnega pomena, v okviru svoje dejavnosti ne sme izdajati drugih programov.
Če izdaja druge programe, morajo za pridobitev statusa izpolnjevati pogoje vsi
programi; 
-      
da za status posebnega pomena lokalnih radijskih in televizijskih
programov lahko zaprosi izdajatelj, pri katerem imajo sklenjeno pogodbo o
zaposlitvi za nedoločen čas s polnim delovnim časom vsaj trije delavci, za
regionalne in nepridobitne radijske in televizijske programe pa izdajatelj, pri
katerem ima sklenjeno pogodbo o zaposlitvi za nedoločen čas s polnim delovnim
časom vsaj šest delavcev.
(2) Programski odbor iz druge alinee
prejšnjega odstavka, ki ima najmanj tri (3) člane, spremlja uresničevanje
programske zasnove, seznanja odgovornega urednika s svojimi stališči in
predlogi, daje mnenje k programski zasnovi in opravlja druge naloge v skladu s
tem zakonom in aktom o ustanovitvi programskega odbora. Akt o ustanovitvi
programskega odbora ter njegove spremembe oziroma dopolnitve mora izdajatelj v
petnajstih (15) dneh po sprejemu poslati v vednost agenciji.
(3) Odločbo o dodelitvi statusa lokalnega
radijskega ali televizijskega programa izda agencija, po predhodnem mnenju
pristojnega ministrstva.
(4) agencija lahko v primeru, če lokalni
radijski ali televizijski program ne izpolnjuje več predpisanih pogojev iz tega
člena, status z odločbo odvzame in o tem obvesti pristojno ministrstvo.
Regionalni radijski in televizijski
programi
79. člen
(1) Regionalni radijski ali televizijski
program je program, ki je namenjen prebivalcem območja (pokrajine, mesta), na
katerem živi več kot deset (10) in ne več kot petdeset (50) odstotkov
prebivalcev Republike Slovenije in ki v oddajnem času med 6. in 20. uro obsega
najmanj trideset (30) odstotkov regionalnih vsebin lastne produkcije za
radijski program in v oddajnem času med 8. in 24. uro najmanj trideset (30)
odstotkov za televizijski program.
(2) Regionalni program lahko ustvarja,
praviloma pripravlja in oddaja en izdajatelj, ali pa se z namenom razširjanja
takšnega programa organizacijsko in programsko povežejo izdajatelji lokalnih
radijskih ali televizijskih programov.
(3) Minimalni čas oddajanja regionalnega
televizijskega programa znaša pet (5) ur dnevno in se mora predvajati
vsakodnevno.
(4) Glede izpolnjevanja pogojev za
pridobitev statusa regionalnega radijskega ali televizijskega programa in za
izvajanje njegove dejavnosti se smiselno uporabljajo določbe prejšnjega člena.
(5) Odločbo o dodelitvi statusa
regionalnega radijskega ali televizijskega programa izda agencija, po
predhodnem mnenju pristojnega ministrstva. Agencija lahko v primeru, če
regionalni radijski ali televizijski program ne izpolnjuje več predpisanih
pogojev, status z odločbo odvzame in o tem takoj obvesti pristojno ministrstvo.
Študentski radijski in televizijski
programi
80. člen
(1) Študentska organizacija je lahko
izdajatelj radijskega ali televizijskega programa, ali obeh teh programov, če
programske vsebine ustvarjajo in razširjajo večinoma študentje in so pretežno
namenjene študentski javnosti, in če uporablja presežek prihodkov nad odhodki
samo za izvajanje dejavnosti, za katero je ustanovljena, v skladu z zakonom, ki
ureja delovanje in dejavnost samoupravne skupnosti študentov Slovenije, in s
svojim temeljnim pravnim aktom.
(2) Programske vsebine študentskega
radijskega ali televizijskega programa so informacije vseh vrst in avtorska
dela, katerih namen je obveščanje ter zadovoljevanje izobraževalnih,
znanstvenih, strokovnih, umetniških, kulturnih in drugih potreb študentske in
širše javnosti.
(3) Status študentskega radijskega ali
televizijskega programa v skladu s tem zakonom z odločbo dodeljuje in odvzema
agencija ter o tem obvešča pristojno ministrstvo.
Nepridobitni radijski in televizijski
programi
81. člen
(1) Za nepridobitni program šteje radijski
program, ki v dnevnem oddajnem času obsega najmanj trideset (30) odstotkov
lastne produkcije informativnih, umetniških, izobraževalnih in
kulturno-zabavnih vsebin, in televizijski program, ki v dnevnem oddajnem času
obsega najmanj trideset (30) odstotkov vsebin iz tega odstavka.
(2) Presežek prihodkov nad odhodki oziroma
dobiček od dejavnosti iz prejšnjega odstavka sme izdajatelj uporabiti samo za
izvajanje radijske ali televizijske dejavnosti, v skladu s svojim temeljnim
pravnim aktom.
(3) Plače zaposlenih ter nadomestila za
plače članov organov upravljanja in nadzora pri izdajatelju ter druga
nadomestila (potni stroški, dnevnice itd.) ne smejo presegati tarif, ki jih
veljavni predpisi in kolektivna pogodba zaposlenih v kulturi določajo za javne
zavode.
(4) Programi, ki s prizemeljskim radiodifuznim
oddajanjem ne dosežejo več kot 30 odstotkov prebivalstva RS, lahko dobijo
nepridobiten status, če izpolnjujejo programske zahteve iz 77. člena ter
dodatne zahteve iz drugega in tretjega odstavka tega člena.
(5) Programi, ki že imajo dodeljen status posebnega
lokalnega ali regionalnega pomena, lahko dobijo nepridobiten status po
uskladitvi z drugim in tretjim odstavkom tega člena.
(6) Izdajatelj, ki zaprosi, da se njegovemu
programu dodeli status nepridobitnega programa, ne sme v okviru svoje dejavnosti
izdajati pridobitnih programov.
(7) Odločbo o
dodelitvi ali odvzemu statusa nepridobitnega radijskega ali televizijskega
programa, po predhodnem mnenju Sveta za radiodifuzijo, izda pristojno
ministrstvo.
Programi posebnega pomena
82. člen
(1) Republika Slovenija v skladu s 4.
členom tega zakona podpira dejavnost radijskih in televizijskih programov iz
76., 77., 79., 80. in 81. člena tega zakona, ki so posebnega pomena za
slovensko kulturo s sredstvi državnega proračuna.
(2) (razveljavljen)
(3) (prenehal
veljati)
(4) (črtan)
(5) (črtan)
(6) Pristojno ministrstvo na predlog Sveta
za radiodifuzijo sprejme podzakonski akt, v katerem se v skladu s tem zakonom
podrobneje določijo postopek in pogoji za pridobitev oziroma odvzem statusa
programov posebnega pomena.
4. oddelek
POVEZOVANJE TELEVIZIJSKIH IN RADIJSKIH PROGRAMOV V MREŽE
Programske televizijske in radijske
mreže
83. člen
(1) Izdajatelji televizijskih in radijskih
programov, ki nimajo statusa programov posebnega pomena iz prejšnjega člena, se
lahko programsko povezujejo v širše, regionalne ali nacionalne mreže, z
regionalnim ali širšim pokrivanjem območja, pod naslednjimi pogoji:
-      
da vsak od povezanih izdajateljev oddaja na območju, za katerega mu je
bilo izdano radijsko dovoljenje, najmanj dve (2) uri programa lastne produkcije
dnevno;
-      
da skupna lastna produkcija povezanih izdajateljev, ki je izdelana v
slovenskem jeziku, in v katero se ne všteva program iz prejšnje alinee, dnevno
obsega najmanj petindvajset (25) odstotkov programskih vsebin, ki se oddajajo
prek mreže;
-      
da vsak od povezanih izdajateljev pridobi predhodno soglasje agencije,
če bi se zaradi povezovanja v mrežo bistveno spremenila njegova programska
zasnova;
-      
da povezani izdajatelji oblikujejo skupno programsko zasnovo in pisni
pravni akt o načinu njenega izvajanja, ter oba dokumenta pošljejo pristojnemu
ministrstvu zaradi vpisa v razvid, v skladu z določbami 12. člena tega zakona;
-      
da povezani izdajatelji s posebnim aktom imenujejo odgovornega urednika
skupnega programa, ki odgovarja za razširjanje programskih vsebin v skladu s
tem zakonom, in akt o imenovanju pošljejo pristojnemu ministrstvu v petnajstih
(15) dneh pred začetkom delovanja mreže.
(2) Nacionalna programska mreža po tem
zakonu je televizijski ali radijski program iz tega člena, ki dosega več kot
petdeset (50) odstotkov prebivalcev Republike Slovenije.
(3) Regionalna ali nacionalna mreža iz tega
člena se glede programskih zahtev in omejitev iz 5. oddelka tega poglavja
obravnava kot enoten televizijski ali radijski program, razen če določbe tega
člena določajo drugače.
5. oddelek
PROGRAMSKE ZAHTEVE IN OMEJITVE
1. pododdelek
TEMELJNO
Zaščita otrok in mladoletnikov
84. člen
(1) (prenehal
veljati)
(2) (prenehal
veljati)
(3) (prenehal
veljati)
(4) (prenehal
veljati)
(5) (prenehal
veljati)
(6) (prenehal
veljati)
(7) (prenehal
veljati)
(8) Pornografske vsebine v tiskanih
publikacijah ter na oglasnih površinah so lahko ponujene le tako, da jih otroci
in mladoletniki ne morejo videti in kupiti. Dostop do pornografskih vsebin v
elektronskih publikacijah mora biti s tehničnimi sredstvi oziroma z zaščito
omejen tako, da otroci in mladoletniki do njih ne morejo dostopati.
(9) (prenehal
veljati)
(10) (prenehal
veljati)
2. pododdelek
PROGRAMSKI DELEŽI
Delež lastne produkcije
85. člen
(1) Delež lastne produkcije, mora obsegati
najmanj dvajset (20) odstotkov dnevnega oddajnega časa vsakega televizijskega
programa, od tega najmanj šestdeset (60) minut med 18. in 22. uro, razen če je
s tem zakonom določeno drugače.
(2) Ponovitev radijske ali televizijske
oddaje mora biti jasno označena. V delež iz prejšnjega odstavka se lahko všteva
samo še prva ponovitev oddaje, razen ponovitev televizijskih pogovornih
programov.
(3) Najmanj trideset (30) odstotkov
dnevnega oddajnega časa vsakega radijskega programa morajo obsegati vsebine
lastne produkcije, razen če je s tem zakonom določeno drugače.
Delež slovenske glasbe v radijskih in
televizijskih programih
86. člen
(1) Najmanj 20 odstotkov vse dnevno
predvajane glasbe vsakega radijskega in televizijskega programa mora biti
slovenska glasba oziroma glasbena produkcija slovenskih ustvarjalcev in
poustvarjalcev. (delno
razveljavljen)
(2) Delež vse dnevno predvajane glasbe iz prejšnjega
odstavka znaša najmanj 40 odstotkov, ko gre za vsak posamezni program
Radiotelevizije Slovenija. Delež vse dnevno predvajane glasbe znaša najmanj 25
odstotkov, ko gre za radijske in televizijske programe posebnega pomena.
(3) Določbe tega člena ne veljajo za
radijske in televizijske programe, ki so namenjeni madžarski in italijanski
narodni skupnosti.
86.a člen
(1) Delež iz
prvega oziroma drugega odstavka prejšnjega člena mora biti dosežen glede na
predvajano glasbo v oddajnem času med 0. in 6. uro, v oddajnem času med 6. in
18. uro in v oddajnem času med 18. in 24. uro. (delno
razveljavljen)
(2) Najmanj 70 odstotkov deleža iz
prejšnjega odstavka mora predstavljati glasba, ki je izključno ali v večinskem
delu izvajana v slovenskem jeziku, razen ko gre za radijske in televizijske
programe, ki v večinskem delu predvajajo instrumentalno glasbo. (delno razveljavljen)
(3) Najmanj četrtino deleža iz prvega
odstavka tega člena mora predstavljati slovenska glasba, prvič predvajana pred
največ dvema letoma. (delno
razveljavljen)
(4) Pristojno ministrstvo z namenom
izvajanja določbe prejšnjega odstavka in nadzora nad njim upravlja evidenco
skladb, ki sodijo v okvir deleža glasbe iz prejšnjega odstavka. V evidenci
pristojno ministrstvo obdeluje podatke o naslovu skladbe in njihovem avtorju
oziroma izvajalcu ter datumu prvega predvajanja, ki jih pristojnemu ministrstvu
priglasijo avtorji oziroma izvajalci. Evidenca je javno dostopna na spletni
strani pristojnega ministrstva. (delno
razveljavljen)
(5) Obveznost zagotavljanja deleža glasbe
iz tretjega odstavka tega člena ne velja v času, ko je glede na podatke iz
evidence iz prejšnjega odstavka za zagotavljanje deleža glasbe, prvič
predvajane pred največ dvema letoma, na voljo manj kot 100 skladb. (delno
razveljavljen)
(6) Določbe tega člena se ne uporabljajo za
radijske in televizijske programe, ki so namenjeni madžarski ali italijanski
narodni skupnosti, in za 3. program Radia Slovenija – program Ars.
Delež slovenskih avdiovizualnih del
87. člen
(1) Izdajatelj vsakega televizijskega
programa si mora prizadevati za to, da slovenska avdiovizualna dela obsegajo
pomemben delež letnega oddajnega časa.
(2) Slovenska avdiovizualna dela morajo v
vsakem televizijskem programu izdajatelja obsegati najmanj dva (2) odstotka
letnega oddajnega časa. Izdajatelj mora vsako leto povečevati delež teh del v
primerjavi z njegovim obsegom v letnem oddajnem času v prejšnjem letu, dokler
ta delež ne obsega najmanj pet (5) odstotkov letnega oddajnega časa, če ni s
tem zakonom določeno drugače.
(3) V letni oddajni čas iz tega člena niso
vključeni oglasi in TV - prodaja.
88. člen
(prenehal
veljati)
Delež evropskih avdiovizualnih del
89. člen
(prenehal
veljati)
Delež evropskih avdiovizualnih del
neodvisnih producentov
90. člen
(prenehal
veljati)
Letna poročila o doseženih deležih
91. člen
(prenehal
veljati)
Posebne programske zahteve do
Radiotelevizije Slovenija
92. člen
(1) (prenehal
veljati)
(2) Slovenska avdiovizualna dela morajo na
1. in 2. televizijskem programu Radiotelevizije Slovenija skupaj obsegati
najmanj 25 odstotkov letnega oddajnega časa, pri čemer morajo eno četrtino tega
deleža ustvariti neodvisni producenti.
(3) Avdiovizualna dela neodvisnih
producentov morajo obsegati najmanj deset odstotkov letnega oddajnega časa
televizijskih programov Radiotelevizije Slovenija, k čemur se všteva tudi tisti
delež slovenskih avdiovizualnih del iz prejšnjega odstavka, ki ga ustvarijo
neodvisni producenti.
(4) V letni oddajni čas iz tega člena se ne
vštevajo oglasi, poročila, športni dogodki, igre, teletekst in TV prodaja.
(5) Določbe prvega, drugega in tretjega
odstavka tega člena ne veljajo za posebni nacionalni televizijski program,
določbi drugega in tretjega odstavka tega člena ne veljajo za televizijske
programe, ki so namenjeni italijanski in madžarski narodni skupnosti.
3. pododdelek
RADIJSKO IN TELEVIZIJSKO OGLAŠEVANJE
Omejitve oglaševanja
93. člen
(delno se preneha uporabljati)
(1) Oglasi na televizijskih programih
morajo biti načeloma objavljeni v posebnih programskih sklopih oziroma blokih,
tako da so optično in zvočno jasno ločeni od drugih programskih vsebin.
(2) Oglasi se prek televizijskega programa
ne smejo predvajati:
-      
med trajanjem posameznih programskih enot oziroma oddaj, razen če so
predvajani na takšen način, da ne trpi vsebinska celovitost oddaje, pri čemer
se upoštevajo njena narava in dolžina ter v ta namen predvideni premori v
njenem poteku;
-      
na način, s katerim bi bile kršene pravice imetnikov avtorske in
sorodnih pravic.
(3) Pri oddajanju programske enote oziroma
oddaje, ki je sestavljena iz medsebojno ločenih samostojnih delov (npr. športni
dogodki), lahko televizijski program predvaja oglase le med koncem prejšnjega
samostojnega dela in začetkom naslednjega oziroma med prekinitvami in odmori.
(4) Oglaševanje ni dovoljeno med
televizijskim ali radijskim predvajanjem državne proslave in verskega obreda.
(5) Oddajanje avdiovizualnih del, kot so
celovečerni filmi ter televizijski filmi in kulturno - umetniška avdiovizualna
dela (razen serijskih filmov, nadaljevank, nanizank in razvedrilnih oddaj), ki
trajajo več kot 45 minut, se lahko prekine z oglasi le enkrat v okviru 45
minut. Dodatna prekinitev je dovoljena le v primeru, če je posamezno delo iz
tega člena najmanj 20 minut daljše od dveh ali več 45 minutnih intervalov.
(6) Televizijske oddaje, ki niso zajete v
tretjem, četrtem ali petem odstavku tega člena, se lahko prekinejo z
oglaševanjem tako, da med dvema premoroma za oglaševanje preteče najmanj 20
minut.
(7) Radijske in televizijske informativne
in dokumentarne oddaje, oddaje z versko vsebino in otroške oddaje, ki so krajše
od 30 minut, se ne smejo prekinjati z oglasi. Če so daljše od 30 minut, veljajo
za te oddaje določbe o časovnih intervalih prekinitev iz prejšnjega odstavka.
(8) Določbe petega odstavka tega člena ne
veljajo za programe Radiotelevizije Slovenija ter za lokalne, regionalne,
študentske in nepridobitne televizijske programe.
Omejitve oglaševanja za posebne
radijske in televizijske programe
94. člen
(delno se preneha uporabljati)
(1) Radiotelevizija Slovenija ne sme
prekinjati radijskih in televizijskih programskih enot, kot so na primer
radijske igre in druge oblike režiranih radijskih oddaj, radiofonski eseji,
celovečerni filmi ter televizijski filmi (razen serijskih filmov, nanizank in
razvedrilnih oddaj), in oddaj, ki imajo kulturni, umetniški, znanstveni ali
izobraževalni značaj, s predvajanjem oglaševalskih vsebin, in sicer ne glede na
dolžino trajanja posamezne programske enote iz tega člena.
(2) Na tretjem programu Radia Slovenija ne
smejo biti predvajane oglaševalske vsebine.
(3) Za lokalne, regionalne, študentske in
nepridobitne televizijske in radijske programe se smiselno uporabljajo določbe
prvega odstavka tega člena.
Druge oglaševalske vsebine
95. člen
(delno se preneha uporabljati)
(1) TV - prodaja po tem zakonu so
oglaševalske vsebine, ki v zameno za plačilo ponujajo javnosti možnost
neposrednega nakupa ali najema posameznih proizvodov, nepremičnin, opravljanje
storitev, oziroma prenos pravic ali obveznosti.
(2) TV - prodaja mora spoštovati merila iz
49. člena tega zakona in ob tem ne sme ponujati mladoletnikom možnosti
sklepanja pogodb za nakup ali najem blaga ali storitev.
(3) Določbe 47., 48., 50., 51. in 93. člena
tega zakona veljajo tudi za TV - prodajo.
(4) Določbe tega zakona, ki urejajo TV -
prodajo, se smiselno uporabljajo tudi za radijsko prodajo, za prodajna TV okna
in za informativno propagandne oddaje, razen če je z zakonom določeno drugače.
(5) Prodajno TV okno je širši programski
sklop TV - prodaje, ki brez prekinitve traja najmanj petnajst (15) minut, in ga
oddaja izdajatelj na televizijskem programu, ki ni v celoti specializiran za TV
- prodajo.
(6) Informativno oglaševanje je odplačno
predvajanje radijskih programskih vsebin, ki prek obveščanja oziroma
seznanjanja javnosti o splošno zanimivih temah posredno oglašujejo določeno
podjetje, storitve ali izdelke. Za informativno oglaševanje v radijskih
programih veljajo le določbe o omejitvah oglaševanja v dnevnem oddajnem času,
ne pa tudi omejitve oglaševanja na uro.
(7) Informativno oglaševanje mora biti kot
takšno posebej označeno z akustičnimi znaki.
(8) Izdajatelji radijskih in televizijski
programov ne smejo, kot pogodbeni partnerji naročnika oglaševalskih vsebin iz
tega člena, delovati tudi kot njegovi zastopniki pri naročanju blaga in
storitev.
Specializirani televizijski programi
96. člen
(prenehal
veljati)
Omejitve obsega oglaševanja
97. člen
(delno se preneha uporabljati)
(1) Skupni obseg oglasov, TV - prodaje
oziroma radijske prodaje in drugih plačanih obvestil v radijskem ali
televizijskem programu ne sme presegati dvajset (20) odstotkov dnevnega
oddajnega časa in ne dvajset (20) odstotkov v celi uri, razen kadar ta zakon
določa drugače.
(2) Skupni obseg oglasov, v katerem niso
vključena TV prodaja in druga plačana obvestila, v televizijskem programu ne
sme presegati petnajst (15) odstotkov dnevnega oddajnega časa, razen kadar ta
zakon določa drugače.
(3) Dnevni oddajni čas iz prejšnjih
odstavkov ne vključuje prodajnih TV oken.
(4) Največje dovoljeno število prodajnih TV
oken na dan je osem (8). Njihovo skupno trajanje ne sme presegati treh (3) ur
na dan. Biti morajo jasno označena kot prodajna TV okna, z optičnimi in
akustičnimi znaki.
(5) Omejitve iz tega člena se ne nanašajo na
vsebine, določene v drugem odstavku 46. člena tega zakona.
(6) Določbe tega člena, razen določb
prejšnjega odstavka, ne veljajo za programe Radiotelevizije Slovenije ter za
lokalne, regionalne, študentske in nepridobitne radijske in televizijske
programe.
Omejitve obsega oglaševanja za
posebne radijske in televizijske programe
98. člen
(delno se preneha uporabljati)
(1) Skupni obseg oglasov in drugih plačanih
obvestil, objavljenih prek programov Radiotelevizije Slovenija, ne sme
presegati petnajst (15) odstotkov dnevnega oddajnega časa.
(2) Skupni obseg oglasov, objavljenih v
programih Radiotelevizije Slovenija, ne sme presegati deset (10) odstotkov
dnevnega oddajnega časa.
(3) Delež oglasov in drugih plačanih
obvestil v programih Radiotelevizije Slovenija v okviru cele ure ne sme preseči
dvanajst (12) minut, v času med 18. in 23. uro pa v okviru cele ure ne sme
preseči devet (9) minut.
(4) (prenehal
veljati)
(5) Obseg oglasov in drugih plačanih
obvestil v lokalnih, regionalnih, študentskih in nepridobitnih radijskih in
televizijskih programih ne sme presegati petnajst (15) odstotkov dnevnega
oddajnega časa in ne dvanajst (12) minut na uro.
(6) Radijska in TV - prodaja v radijskih in
televizijskih programih iz prejšnjega odstavka ni dovoljena.
(7) Plačana video obvestila v lokalnih,
regionalnih, študentskih in nepridobitnih televizijskih programih ter v
televizijskih programih, ki pokrivajo največ petdeset (50) odstotkov
prebivalstva Republike Slovenije, in ki so vidni ali slišni izključno znotraj
njenih meja, se ne vštevajo v delež oglasov po tem zakonu, če njihovo skupno
trajanje dnevno ne presega dnevnega trajanja drugih oddaj, v katerega se ne
vštevajo oglasi.
Posebna omejitev za novinarje in
voditelje poročil
99. člen
(1) Novinarji in voditelji televizijskih
poročil ne smejo nastopati v oglaševanju.
(2) Prepoved iz prejšnjega odstavka velja
tudi za novinarje in voditelje poročil radijskih programov RTV Slovenija.
6. oddelek
SVET ZA RADIODIFUZIJO
Svet za radiodifuzijo
100. člen
(1) Svet za radiodifuzijo je neodvisno
strokovno telo, ki:
-      
daje agenciji pobude za izvajanje strokovnega nadzorstva nad izvajanjem
programskih zahtev in omejitev iz tega zakona;
-      
daje agenciji obrazložen predlog izbire ponudnikov na javnih razpisih za
dodelitev radijskih frekvenc za opravljanje radiodifuzije;
-      
daje agenciji predhodno mnenje o izdaji, prenosu in razveljavitvi
odločbe o dovoljenju za izvajanje radijske in televizijske dejavnosti;
-      
daje agenciji predhodno mnenje o dodelitvi oziroma odvzemu statusa
lokalnega, regionalnega in študentskega radijskega ali televizijskega programa;
-      
daje pristojnemu ministrstvu predhodno mnenje o dodelitvi ali odvzemu
statusa nepridobitnega radijskega ali televizijskega programa;
-      
daje pristojnemu ministrstvu predhodno mnenje o omejevanju
koncentracije;
-      
ocenjuje stanje radijskih in televizijskih programov;
-      
predlaga pristojnemu ministru podrobnejša merila za opredelitev lokalnih
in regionalnih vsebin, postopek in pogoje za pridobitev statusa programov
posebnega pomena ter merila za vsebine lastne produkcije in druge vsebine
radijskih in televizijskih programov iz tega zakona;
-      
daje soglasje k predpisu, s katerim se določita postopek izdaje,
podaljšanja, prenosa, spremembe, preklica, razveljavitve in prenehanja odločbe
o izdaji dovoljenja za radijsko in televizijsko dejavnost ter njena vsebina;
-      
predlaga način in merila za oblikovanje seznama dogodkov, pomembnih za
javnost Republike Slovenije, in postopek obveznih posvetovanj med
zainteresiranimi stranmi, ter oblikuje predlog agencije za vsebino tega
seznama;
-      
daje soglasje agenciji k strategiji razvoja radijskih in televizijskih programov
v Republiki Sloveniji;
-      
za Državni zbor pripravlja letna poročila oziroma ocene stanja na
področju radiodifuzije in predloge za izboljšanje stanja;
-      
opravlja druge naloge v skladu s tem zakonom, aktom o ustanovitvi in
zakonom, ki ureja elektronske komunikacije.
(2) Svet za radiodifuzijo sestavlja sedem
članov, ki jih na podlagi javnega poziva imenuje Državni zbor. Na javni poziv
se lahko javijo kandidati s področja prava, telekomunikacij in informatike,
avdiovizualne kulture, ekonomije, novinarstva in komunikologije.
(3) Svet za
radiodifuzijo ima predsednika, ki ga imenujejo člani sveta izmed sebe.
(4) Mandat
predsednika in članov je pet (5) let. Po izteku mandata so lahko ponovno
imenovani.
(5) Natančnejšo
organizacijo in način delovanja Sveta za radiodifuzijo v skladu s tem zakonom
določi državni zbor v aktu o ustanovitvi.
101. člen
Člani Sveta za radiodifuzijo ne morejo
biti:
-      
funkcionarji, poslanci in delavci, zaposleni v državnih organih;
-      
člani vodstev političnih strank;
-      
delavci, ki so redno zaposleni pri izdajatelju radijskega ali
televizijskega programa, ali v oglaševalski organizaciji;
-      
osebe, ki imajo kot zunanji sodelavci sklenjeno pogodbeno razmerje z
izdajateljem radijskega ali televizijskega programa, ali z oglaševalsko
organizacijo;
-      
osebe, ki imajo v lasti več kot en (1) odstotek kapitala ali
upravljalskih oziroma glasovalnih pravic v premoženju izdajatelja radijskega
ali televizijskega programa, ali v oglaševalski organizaciji.
102. člen
(1) Član sveta je lahko predčasno razrešen:
-      
če to sam zahteva;
-      
če je obsojen na kaznivo dejanje s kaznijo odvzema prostosti;
-      
zaradi trajne izgube delovne zmožnosti za opravljanje svoje funkcije;
-      
če ne izpolnjuje več pogojev za člana sveta;
-      
če ne ravna v skladu z zakonom;
-      
če se neopravičeno ne udeležuje sej sveta.
(2) Član sveta je predčasno razrešen, ko
Državni zbor ugotovi nastop enega od razlogov iz prejšnjega odstavka in na tej
podlagi odloči o predčasni razrešitvi. Pobudo za predčasno razrešitev na
podlagi druge do vključno šeste alinee prejšnjega odstavka lahko da državnemu
zboru agencija ali neposredno Svet za radiodifuzijo.
103. člen
(1) Sredstva za delo Sveta za radiodifuzijo
zagotovi agencija. S sredstvi po nalogu Sveta za radiodifuzijo
upravlja agencija.
(2) Člani sveta imajo pravico do povračila
stroškov in do nagrade za svoje delo, v skladu z aktom o ustanovitvi.
(3) Tehnično, strokovno, finančno in
administrativno podporo za delovanje Sveta za radiodifuzijo zagotovi in izvaja agencija.
7. oddelek
IZVAJANJE RADIJSKE IN TELEVIZIJSKE DEJAVNOSTI
Pogoji in merila za izbiro med
zainteresiranimi ponudniki programov za pridobitev radijskih frekvenc za opravljanje
analogne radiodifuzije
104. člen
(1) Postopek javnega razpisa vodi in opravi izbiro agencija na podlagi
obrazloženega predloga Sveta za radiodifuzijo in v skladu z zakonom, ki ureja
elektronske komunikacije.
(2) V postopku izbire med zainteresiranimi
ponudniki se upošteva zlasti učinkovitost uporabe frekvenc ter naslednja merila
glede izvajanja radijske oziroma televizijske dejavnosti:
-      
obseg lastne produkcije oziroma produkcije slovenskih avdiovizualnih del
iz 68. člena tega zakona;
-      
politično nevtralnost programa;
-      
žanrsko in tematsko raznovrstnost programske ponudbe;
-      
stopnjo razvitosti radiodifuzije na določenem območju;
-      
doseženo stopnjo pokritosti razpisanega območja z istim programom;
-      
mnenje pristojnega organa lokalne skupnosti o utemeljenosti pokrivanja
območja z novim programom;
-      
zagotovilo, da lokalna skupnost podpira lokalni oziroma regionalni
radijski ali televizijski program;
-      
ekonomsko stanje prosilca, tehnično in kadrovsko usposobljenost za
oddajanje radijskega ali televizijskega programa;
-      
število potencialnih uporabnikov (poslušalcev ali gledalcev);
-      
dosedanje izkušnje ponudnika na področju radiodifuzije;
-      
trajanje (obseg) programa.
(3) Nacionalni radijski ali televizijski
program ima pri izbiri prednost pred drugimi ponudniki na tistih območjih, ki
jih ne pokriva, ali jih ne pokriva na dovolj kvalitetni tehnični ravni.
(4) Pri izbiri se prednostno upošteva
poseben pomen radijskih in televizijskih programov iz 76., 77., 79., 80. in 81.
člena tega zakona.
(5) Kadar gre za enake ali podobne
programske ponudbe, ima pri izbiri izdajatelja programa, ki bi pokrival manjše
območje (ene ali več lokalnih skupnosti oziroma regije), prednost ponudnik s
sedežem na območju, kateremu je program namenjen.
(6) Agencija sme
med izbiranjem zahtevati od ponudnikov pojasnila, vendar pri tem ne sme
zahtevati, dovoliti ali ponuditi možnosti kakršne koli spremembe vsebine
ponudbe.
Pogoji in merila za izbiro med
zainteresiranimi ponudniki programov za pridobitev pravice razširjanja
programov na razpisanem območju v digitalni radiodifuzni tehniki
104.a člen
(1) Postopek javnega razpisa za ponudnike
programov vodi in opravi izbiro agencija ob smiselni uporabi zakona, ki ureja
elektronske komunikacije, in na podlagi obrazloženega predloga Sveta za
radiodifuzijo.
(2) Agencija v soglasju s Svetom za
radiodifuzijo v razpisni dokumentaciji za javni razpis določi pogoje in merila
za izbiro ponudnikov za razširjanje radijskih in televizijskih programov na
razpisanem območju.
(3) V postopku izbire med zainteresiranimi
ponudniki programa na javnem razpisu se upoštevajo zlasti:
-      
žanrska in tematska ustreznost programske ponudbe;
-      
obseg lastne produkcije;
-      
za televizijske programe količina produkcije slovenskih avdiovizualnih
del iz 68. člena tega zakona;
-      
za radijske programe obseg slovenske glasbe iz 67. člena tega zakona;
-      
trajanje (obseg) programa;
-      
uravnoteženo poročanje v dnevnoinformativnih programih.
(4) Pri izbiri programa imajo prednost:
-      
programi, ki se na razpisanem območju že razširjajo po radijskih frekvencah
za analogno radiodifuzijo;
-      
prostodostopni (nekodirani) programi.
(5) Agencija o ponudbah odloči z izdajo
odločbe, s katero odloči o izbiri ponudnikov in izbranim ponudnikom podeli
pravico razširjanja na razpisanem območju v digitalni radiodifuzni tehniki.
(6) Odločba iz prejšnjega odstavka vsebuje
tudi:
-      
podatke o izbranih izdajateljih;
-      
podatke o vrsti dejavnosti (radijska ali televizijska);
-      
imena programov;
-      
območje pokrivanja.
Dovoljenje za izvajanje radijske ali
televizijske dejavnosti
105. člen
(1) Dovoljenje za izvajanje radijske ali
televizijske dejavnosti (v nadaljnjem besedilu: dovoljenje) izda agencija
izdajatelju radijskega oziroma televizijskega programa po postopku in pod
pogoji iz tega zakona.
(2) Vložnik vloge za pridobitev dovoljenja
mora izpolnjevati naslednje pogoje:
-      
registrirana radijska oziroma televizijska dejavnost;
-      
odločba pristojnega ministrstva o vpisu radijskega oziroma televizijskega
programa v razvid medijev.
(3) Vloga za pridobitev dovoljenja mora
vsebovati:
-      
podatke o vrsti dejavnosti (radijska ali televizijska);
-      
ime programa;
-      
programske zahteve, ki jih bo izdajatelj upošteval pri razširjanju
programa.
(4) Agencija s svojim aktom predpiše, katere
programske zahteve mora izdajatelj določiti v svoji vlogi in pogoje, pod
katerimi jih lahko spreminja.
(5) Izdajatelj radijskega ali
televizijskega programa, ki je dobil dovoljenje, lahko za razširjanje svojega
radijskega ali televizijskega programa dobi pravico do uporabe radijskih
frekvenc za razširjanje radijskih in televizijskih programov v analogni tehniki
oziroma pravico do razširjanja radijskih in televizijskih programov na
razpisanem območju v digitalni tehniki v skladu s tem zakonom in z zakonom, ki ureja
elektronske komunikacije.
(6) Med trajanjem začasnega preklica
dovoljenja imetnik dovoljenja nima pravice izvajati dejavnosti iz tega
dovoljenja.
(7) Z razveljavitvijo dovoljenja prenehajo
veljati vse odločbe, s katerimi je bila izdajatelju podeljena pravica do
uporabe radijskih frekvenc za razširjanje radijskih in televizijskih programov
v analogni tehniki oziroma pravica do razširjanja radijskih in televizijskih
programov na razpisanem območju v digitalni tehniki.
106. člen
(1) Odločba o dovoljenju iz prejšnjega
člena tega zakona ima naslednje obvezne sestavine:
-      
podatke o izdajatelju programa;
-      
podatke o vrsti dejavnosti, za katero je dovoljenje izdano (radijska ali
televizijska);
-      
ime programa;
-      
programske zahteve, ki jih mora izdajatelj upoštevati pri razširjanju
programa.
(2) Dovoljenje se izda za nedoločen čas.
(3) Agencija natančne podatke o izdaji,
spremembi, prenosu, začasnem preklicu in razveljavitvi dovoljenja v osmih dneh
sporoči pristojnemu ministrstvu.
(4) Postopek za izdajo, spremembo, prenos,
začasen preklic ali razveljavitev odločbe o dovoljenju ter podrobnejše določbe
o vsebini dovoljenja v skladu s tem zakonom določi agencija.
(5) Imetnik odločbe o dovoljenju za
izvajanje radijske ali televizijske dejavnosti lahko svoje pravice iz dovoljenja
prenese na drugo pravno ali fizično osebo, ki izpolnjuje predpisane pogoje za
pridobitev dovoljenja le ob pogoju, da ob tem ne poseže v programske zahteve iz
dovoljenja.
(6) Dovoljenje preneha veljati na podlagi
samega zakona:
-      
če je prenehal obstajati njegov imetnik;
-      
če je bil program, za katerega je bilo dovoljenje izdano, izbrisan iz
razvida medijev pri pristojnem ministrstvu.
(7) V primerih iz prve in druge alinee
prejšnjega odstavka izda agencija ugotovitveno odločbo.
Plačilo za razširjanje programskih
vsebin
107. člen
(razveljavljen)
8. oddelek
NADZOR
Upravni in inšpekcijski nadzor nad
izvajanjem zakona
108. člen
Upravni in inšpekcijski nadzor nad
izvajanjem tega zakona izvaja ministrstvo, pristojno za kulturo.
Nadzor nad izvajanjem programskih
zahtev in omejitev
109. člen
(1) Ne glede na določbo prejšnjega člena
izvaja agencija inšpekcijski in prekrškovni nadzor nad izvajanjem:
-      
zakonskih določb o radijskih in televizijskih programih posebnega pomena
(3. oddelek drugega poglavja);
-      
programskih zahtev in omejitev, ki po tem zakonu veljajo za radijske in
televizijske programe (5. oddelek drugega poglavja);
-      
zakonskih določb o izvajanju radijske in televizijske dejavnosti (7.
oddelek drugega poglavja).
(2) Pooblaščena oseba agencije, kot jo
določa zakon, ki ureja elektronske komunikacije (v nadaljnjem besedilu:
pooblaščena oseba agencije), ali pristojna inšpektorica oziroma pristojni
inšpektor (v nadaljnjem besedilu: pristojni inšpektor) ima v primeru kršitev
določb tega zakona, če ta zakon ne določa drugače, pravico in dolžnost:
-      
odrediti ukrepe za odpravo nepravilnosti in pomanjkljivosti na način in
v roku, ki ga sam določi;
-      
izvesti postopke v skladu z zakonom, ki ureja prekrške;
-      
naznaniti kaznivo dejanje ali kazensko ovadbo za kaznivo dejanje, ki se
preganja po uradni dolžnosti;
-      
predlagati drugemu pristojnemu organu sprejem ukrepov.
(3) Agencija lahko v primeru kršitev določb
oziroma neizvajanja zahtev in omejitev iz prvega odstavka tega člena v okviru
inšpekcijskega nadzora:
-      
izdajatelju začasno prekliče dovoljenje za izvajanje radijske ali
televizijske dejavnosti;
-      
izdajatelju razveljavi dovoljenje za izvajanje radijske ali televizijske
dejavnosti;
-      
izdajatelju začasno odvzame pravico razširjanja programa na razpisanem
območju v digitalni radiodifuzni tehniki, pridobljeno na podlagi 104.a člena
tega zakona;
-      
izdajatelju odvzame pravico razširjanja na razpisanem območju v
digitalni radiodifuzni tehniki, pridobljeno na podlagi 104.a člena tega zakona;
-      
izdajatelju odvzame status, pridobljen na podlagi določb 77. do
80. člena tega zakona.
(4) V postopkih nadzora po tem zakonu se
uporabljajo določbe zakonov, ki urejajo inšpekcijski nadzor in prekrške, če s
tem zakonom ni drugače določeno.
(5) Agencija s splošnim aktom določi
metodologijo nadzorstva, s katero podrobneje določi način ugotavljanja
izpolnjevanja zahtev in omejitev iz 3., 5. in 7. oddelka drugega poglavja tega
zakona, obveznost hrambe ter pošiljanje posnetkov programa in podatkov o
programu ter klasifikacijo programskih in drugih vsebin, ki izhajajo iz tega
zakona. Agencija s splošnim aktom določi tudi tehnične značilnosti in opremo
posnetkov, podrobneje pa lahko uredi tudi druga vprašanja, ki se pojavijo pri
izvrševanju posameznih določb tega zakona iz njene pristojnosti.
(6) Izdajatelji radijskih programov morajo
najmanj 30 dni hraniti posnetke vsakega posameznega dneva programa z vsemi
objavljenimi programskimi, oglaševalskimi in drugimi vsebinami, kakor so bile
zaporedno predvajane v 24 urah, v obliki in način, ki ju podrobneje določi
agencija v splošnem aktu iz prejšnjega odstavka.
(7) Izdajatelji radijskih programov morajo
najmanj 30 dni za vsak dan posebej hraniti tudi podatke o programu, in sicer o
vseh predvajanih programskih, oglaševalskih in drugih vsebinah. Podatki morajo
vsebovati informacije o datumu predvajanja vsebine, začetnem času, njenem
trajanju, naslovu, vrsti in zvrsti vsebine ter informacije o vrsti produkcije
in producentu, kot jih v splošnem aktu iz petega odstavka tega člena podrobneje
določi agencija.
(8) Posnetki programa iz šestega odstavka
tega člena in podatki o programu iz prejšnjega odstavka se pošljejo ali dajo na
voljo na podlagi pisne zahteve agencije, brezplačno, v obsegu in roku ter v obliki
in na način, določenih v pisni zahtevi agencije.
(9) V primeru tehnične okvare, zaradi
katere izdajatelj radijskega programa ni shranil določenega dela programske
vsebine, je izdajatelj o okvari in obsegu neposnete predvajane programske
vsebine dolžan v treh dneh pisno obvestiti agencijo.
(10) Izdajatelji televizijskih programov
morajo hraniti posnetke programov in podatke o programih v skladu z zakonom, ki
ureja avdiovizualne medijske storitve.
(11) Agencija pristojnemu ministrstvu
predlaga strategijo razvoja radijskih in televizijskih programov v Republiki
Sloveniji za naslednje petletno obdobje.
9. oddelek
FINANCIRANJE AVDIOVIZUALNE PRODUKCIJE NA PODROČJU MEDIJEV
Proračunska sredstva
110. člen
(1) Na podlagi tega zakona Republika
Slovenija pri pristojnem ministrstvu zagotavlja proračunska sredstva za razvoj
avdiovizualne produkcije na področju medijev.
(2) (prenehal
veljati)
(3) (prenehal
veljati)
10. oddelek
UPRAVLJANJE S TEHNIČNO INFRASTRUKTURO
Operaterji
111. člen
(1) Operater po tem zakonu je fizična
ali pravna oseba, ki prenaša in oddaja radiodifuzne programe
po prizemeljskih omrežjih, ali prek satelitov, prek kabelsko distribucijskih
ali kabelsko komunikacijskih sistemov, ali na kakšen drug način, in tako
tehnično omogoča izdajateljem medijev razširjanje programskih vsebin do
zainteresirane javnosti.
(2) Operater opravlja storitve na podlagi
obvestila iz 5. člena Zakona o elektronskih komunikacijah (Uradni list RS, št.
43/04 in 86/04) in vpisa operaterja v uradno evidenco skladno s petim odstavkom
5. člena Zakona o elektronskih komunikacijah (Uradni list RS, št. 43/04 in
86/04).
(3) O prenehanju statusa operaterja oziroma
izbrisu iz uradne evidence operaterjev agencija obvesti pristojno ministrstvo.
112. člen
(1) Operater mora pod enakopravnimi pogoji
omogočiti razširjanje programov vseh izdajateljev, ki jim je izdano dovoljenje
iz 105. člena tega zakona, če obstajajo tehnične možnosti za kvaliteten sprejem
signala v glavni sprejemni postaji operaterja, in sicer najpozneje v roku
devetdeset (90) dni od začetka oddajanja teh programov ter tako, da so dostopni
vsem uporabnikom njegovih storitev.
(2) Operater mora v roku iz prejšnjega
odstavka omogočiti neodplačno razširjanje radijskih in televizijskih programov
iz 76., 77., 79., 80. in 81. člena tega zakona, če obstajajo tehnične možnosti
za kvaliteten sprejem signala v glavni sprejemni postaji operaterja, in sicer
tako, da so dostopni vsem uporabnikom njegovih storitev.
(3) V primeru iz prejšnjega odstavka mora
izdajatelj operaterju omogočiti neodplačno razširjanje njegovega programa,
razen obveznosti iz naslova kolektivnega varstva avtorske in sorodnih pravic.
(4) Operater ne sme omogočiti razširjanja
radijskega ali televizijskega programa izdajatelju, ki spada pod jurisdikcijo
Republike Slovenije, če program ni vpisan v razvid pri pristojnemu ministrstvu.
(5) Poleg programov iz prvega in drugega
odstavka tega člena, operater omogoča tudi razširjanje drugih programov, če
tako odloči programski svet iz 114. člena tega zakona.
(6) (razveljavljen)
(7) (razveljavljen)
113. člen
(1) Operater mora priglasiti pristojnemu
ministrstvu ime in zvrst vsakega programa, ki ga prenaša in oddaja prek svojega
telekomunikacijskega sistema, ter ga obvestiti o vsaki spremembi teh podatkov,
in sicer najpozneje v osmih (8) dneh po vključitvi ali izključitvi programa
oziroma po nastali spremembi.
(2) Operater lahko prenaša in oddaja
programe le na podlagi pisne pogodbe ali drugega dokumenta, iz katerega je
razvidna urejenost avtorskopravnih razmerij z imetniki pravic do teh programov,
če ni drugače določeno z mednarodno pogodbo, ki obvezuje Republiko Slovenijo,
ali z zakonom.
(3) Kopijo vsake veljavne pogodbe ali
drugega dokumenta iz prejšnjega odstavka pošlje operater pristojnemu
ministrstvu najpozneje v petnajstih (15) dneh od njene sklenitve.
(4) Operater mora obvestiti pristojno
ministrstvo o vsaki spremembi ali o prenehanju veljavnosti posamezne pogodbe
ali drugega dokumenta iz tega člena v petnajstih (15) dneh od nastanka
spremembe oziroma od prenehanja veljavnosti.
114. člen
(1) Operater oblikuje programski svet, ki v
skladu z določbami tega zakona ter s tehničnimi zmožnostmi operaterja odloča,
katere programe operater prenaša in oddaja v skladu s petim odstavkom 112.
člena tega zakona. Mandat, sestavo in druge naloge programskega sveta
podrobneje določi operater z notranjim pravnim aktom.
(2) V programski svet iz prejšnjega
odstavka operater obvezno vključi člane, ki jih predlagajo lokalne skupnosti
oziroma pokrajine, katerih območje pokriva z izvajanjem telekomunikacijskih
storitev, in enako število predstavnikov različnih interesnih skupin s tega
območja.
(3) Notranji akt iz prvega odstavka tega
člena in akt o imenovanju programskega sveta ter spremembe teh aktov pošlje
operater v vednost pristojnemu ministru najpozneje v desetih (10) dneh od
njihovega nastanka.
(4) Če operater ne ravna v skladu z
določbami tega zakona, lahko pristojno ministrstvo predlaga organu, pristojnemu
za telekomunikacije, da operaterju odvzame dovoljenje iz drugega odstavka 111.
člena tega zakona.
(5) Določbe tega člena se ne uporabljajo,
kolikor je z zakonom, ki ureja javno radiotelevizijo, določeno drugače.
114.a člen
(1) Za operaterja prizemeljskega
digitalnega omrežja se ne uporabljajo določbe 112. člena tega zakona.
(2) Radiotelevizija Slovenija kot operater
multipleksa, namenjenega javni radioteleviziji, omogoča neodplačno razširjanje
radijskih in televizijskih programov iz 77., 79., 80. in 81. člena tega zakona,
če obstajajo proste zmogljivosti multipleksa po njegovi zasedbi s programi
Radiotelevizije Slovenija, na največ desetih odstotkih zmogljivosti multipleksa
v vsaki regiji (razumna obveznost prenosa). Izdajatelji teh radijskih in televizijskih
programov Radioteleviziji Slovenija kot operaterju multipleksa v zameno za
razširjanje programov mesečno plačujejo sorazmeren delež amortizacijskih in
vzdrževalnih stroškov (ustrezno plačilo za ukrepe).
(3) Radiotelevizija Slovenija omogoča neodplačno
razširjanje radijskih in televizijskih programov tistim izdajateljem, ki so na
podlagi zakona, ki ureja digitalno radiodifuzijo, imetniki odločbe o dodelitvi
radijskih frekvenc za lastni multipleks, in ki na oddajnih točkah
Radiotelevizije Slovenija z lastno opremo razširjajo radijske in televizijske
programe iz 77., 79., 80. in 81. člena tega zakona. V primeru, da izdajatelji
teh programov v svoj multipleks vključijo tudi druge programe, Radiotelevizija
Slovenija za programe, ki nimajo statusa programa posebnega pomena v skladu s
tem zakonom, omogoča odplačno razširjanje.
(4) Operater prizemeljskega digitalnega
omrežja na posameznem območju Republike Slovenije mora pod enakimi pogoji
razširjati radijske in televizijske programe, ki imajo dovoljenje iz 104.a
člena tega zakona za isto območje, razen ko gre za razširjanje programov na
podlagi drugega in tretjega odstavka tega člena.
(5) V določbah drugega in tretjega odstavka
tega člena uporabljena izraza »multipleks« in »operater multipleksa« imata enak
pomen, kot je določen v zakonu, ki ureja digitalno radiodifuzijo.
Tretje poglavje 
KOMUNIKACIJE IN STORITVE
1. oddelek
RAČUNALNIŠKE MEDIJSKE KOMUNIKACIJE
Elektronske publikacije
115. člen
(1) Elektronske publikacije so mediji, s
katerimi fizične ali pravne osebe razširjajo programske vsebine prek
računalniških povezav tako, da so dostopne širši javnosti, ne glede na njihov
obseg.
(2) Za elektronske publikacije, katerih
izdajatelji so pravne osebe, se smiselno uporabljajo določbe od 1. do vključno
8. oddelka prvega poglavja in šesti odstavek 84. člena
tega zakona.
(3) Za elektronske publikacije, katerih
izdajatelji so fizične osebe, se smiselno uporabljajo določbe od 1. do vključno
8. oddelka prvega poglavja in šesti odstavek 84. člena
tega zakona, razen določb 5., 10., 12., 13., 14., 15., 16., 17., 19., 20. in
25. člena tega zakona.
Prenos programskih vsebin drugih
medijev prek računalniških povezav
116. člen
(1) Računalniške povezave po tem zakonu so
tehnološke komunikacijske poti, po katerih se lahko prenašajo informacije,
slike in zvoki do uporabnikov osebnih računalnikov.
(2) Prepovedano je razširjati programske
vsebine drugih medijev prek računalniških povezav v nasprotju s tem zakonom.
Propagandne pobude za sklepanje
pogodb prek računalniških povezav
117. člen
Izdajatelj medija mora pri razširjanju
oglaševalskih vsebin prek računalniških povezav, katerega namen je neposredno
sklepanje pogodbenih razmerij z uporabniki teh povezav, vsako pobudo za
sklenitev pogodbe jasno označiti kot takšno in potencialnega pogodbenega
partnerja nedvoumno opozoriti na finančne posledice, ki zanj izhajajo iz
morebitne sklenitve pogodbe.
2. oddelek
ZAŠČITENE STORITVE
Pogojno dostopne informacijske in
avdiovizualne storitve
118. člen
(1) Prepovedano je izdelovanje, uvoz,
distribucija, prodaja, dajanje v najem ali posedovanje naprav oziroma sredstev,
ki omogočajo prost dostop do zaščitenih storitev, ki so dostopne pogojno
oziroma proti plačilu in se izvajajo na osnovi individualne zahteve (plačljiva
TV, avdio in video na zahtevo, kodirani radijski in televizijski programi ter
podobno), ne glede na tehnično izvedbo prenosa signalov, če je to storjeno v
komercialne namene in brez avtorizacije izvajalca teh storitev.
(2) Prepovedana je instalacija, vzdrževanje
ali zamenjava naprav oziroma sredstev iz prejšnjega odstavka, če je to storjeno
v komercialne namene.
(3) Prepovedano je javno objavljanje
poslovnih komunikacij, ki promovirajo naprave iz prvega odstavka tega člena.
119. člen
(1) Izvajalcem zaščitenih storitev iz
prejšnjega člena je zagotovljeno sodno varstvo pravic.
(2) Upravičenec lahko zahteva zoper kršilca
varstvo pravic in povrnitev škode po pravilih o povzročitvi škode.
Četrto poglavje 
PREDSTAVNIKI TUJIH MEDIJEV IN TISKOVNIH AGENCIJ
Predstavniki tujih medijev in
tiskovnih agencij v Republiki Sloveniji
120. člen
(1) Predstavniki tujih medijev v Republiki
Sloveniji po tem zakonu so dopisništva in posamezni dopisniki tujih medijev in
tiskovnih agencij.
(2) Dopisništvo ni pravna oseba. Za
obveznosti, ki nastanejo s poslovanjem dopisništva, odgovarja izdajatelj medija
oziroma tuja tiskovna agencija.
(3) Ne glede na določbe prejšnjega odstavka
se lahko dopisništvo v Republiki Sloveniji ustanovi in registrira kot
podružnica tujega podjetja v skladu z zakonom o gospodarskih družbah, če je
vpisano v register tujih dopisništev in dopisnikov iz 123. člena tega zakona.
121. člen
Tuja tiskovna agencija ali tuji medij po
tem zakonu je pravna oseba, ki ima sedež v tujini, njena temeljna dejavnost pa
je redno zbiranje in posredovanje oziroma razširjanje informativnih programskih
vsebin.
122. člen
Tuji dopisniki po tem zakonu so novinarji,
fotoreporterji ter radijski, televizijski in filmski snemalci, ki so, ne glede
na njihovo državljanstvo, redno zaposleni pri tujem izdajatelju medija ali pri
tuji tiskovni agenciji, ali pa imajo s tem izdajateljem oziroma agencijo
sklenjeno pogodbo in nameravajo v Republiki Sloveniji svojo dejavnost izvajati
najmanj tri (3) mesece.
Register tujih dopisništev in
dopisnikov
123. člen
(1) Z vpisom v register tujih dopisništev
in dopisnikov (v nadaljnjem besedilu: register) tuje dopisništvo ali dopisnik
pridobi akreditacijo v Republiki Sloveniji.
(2) Predlog za vpis v register vloži uprava
tujega medija ali tuje tiskovne agencije pri pristojnemu ministrstvu.
(3) Na predlog tuje tiskovne agencije ali
tujega medija se lahko v register kot njihov dopisnik vpiše tudi oseba, ki
izvaja svojo dejavnost v kaki drugi državi, če jo občasno izvaja tudi v
Republiki Sloveniji.
(4) V predlogu za vpis dopisništva v
register morajo biti navedeni naslednji podatki:
-      
firma in sedež tuje tiskovne agencije oziroma izdajatelja medija, ki
ustanavlja dopisništvo;
-      
ime medija;
-      
podatki o registraciji tuje tiskovne agencije ali tujega medija v
matični državi;
-      
sedež dopisništva v Republiki Sloveniji;
-      
ime in priimek vodje dopisništva.
(5) Vodja dopisništva je lahko oseba, ki je
akreditirana v Republiki Sloveniji kot tuji dopisnik.
(6) V predlogu za vpis tujega dopisnika v
register morajo biti navedeni naslednji podatki:
-      
ime in priimek dopisnika;
-      
datum, kraj in država rojstva;
-      
državljanstvo;
-      
država, kraj in datum izdaje ter številka potnega lista oziroma številka
osebne izkaznice, če je tuji dopisnik državljan Republike Slovenije;
-      
kraj in naslov stalnega bivališča v tujini, kadar gre za tujega dopisnika,
ki občasno biva v Republiki Sloveniji.
(7) Predlogu iz prejšnjega odstavka je
treba priložiti:
-      
dokazilo, da ima tuji dopisnik v Republiki Sloveniji zagotovljeno
nastanitev;
-      
kratek življenjepis tujega dopisnika;
-      
dve fotografiji tujega dopisnika;
-      
dokazilo, da je zaposlen pri tuji tiskovni agenciji oziroma pri
izdajatelju tujega medija, ali ustrezno pogodbo, ki jo je za izvajanje
dejavnosti sklenil s tujo tiskovno agencijo ali izdajateljem tujega medija.
(8) Za vpis v register lahko izjemoma
zaprosi tudi tuji dopisnik, ki ni zaposlen pri tuji tiskovni agenciji ali
izdajatelju tujega medija in nima sklenjene ustrezne pogodbe za izvajanje
dejavnosti, pod naslednjimi tremi pogoji:
-      
če vloži predlog za vpis v register v skladu s šestim odstavkom tega
člena, s prilogami iz prve, druge in tretje alinee prejšnjega odstavka;
-      
če vlogi priloži dokazilo, da dejansko sodeluje s tujo agencijo ali
tujim medijem;
-      
če predloži mednarodno novinarsko izkaznico.
(9) Register se vodi kot javna knjiga. V
registru se za tuja dopisništva vodijo podatki iz prve, druge, tretje, četrte
in pete alinee četrtega odstavka tega člena, za tuje dopisnike pa podatki iz
prve, druge in tretje alinee šestega odstavka tega člena, ter podatek o tuji
tiskovni agenciji ali o izdajatelju tujega medija, za katerega je tuji dopisnik
akreditiran.
Odločba o akreditaciji
124. člen
(1) Odločbo o akreditaciji tujega
dopisništva in odločbo o akreditaciji tujega dopisnika v Republiki Sloveniji
izda pristojno ministrstvo.
(2) Tuje dopisništvo ali dopisnik pridobi
pravico izvajanja dejavnosti obveščanja v Republiki Sloveniji z dnem, ko
postane odločba iz prejšnjega odstavka dokončna.
(3) (prenehal
veljati).
(4) Odločba o akreditaciji se izda tujemu
dopisništvu ali dopisniku z veljavnostjo do enega leta in se lahko podaljša, če
je predlog za podaljšanje v skladu s tem zakonom vložen pred potekom njene
veljavnosti.
Izkaznica o akreditaciji
125. člen
(1) Pristojno ministrstvo izda
predlagatelju z dnem dokončnosti odločbe iz prejšnjega člena izkaznico o
akreditaciji, ki velja do poteka veljavnosti te odločbe.
(2) Če imetnik izgubi izkaznico o
akreditaciji, mu pristojno ministrstvo po objavi preklica izgubljene izkaznice
v Uradnem listu Republike Slovenije izda novo izkaznico.
(3) Vsebino in obliko izkaznice o
akreditaciji določi pristojno ministrstvo.
Sporočanje sprememb podatkov iz
registra
126. člen
(1) Vsako spremembo podatkov, ki so vpisani
v register, mora vodja tujega dopisništva oziroma tuji dopisnik sporočiti
pristojnemu ministrstvu najpozneje v petnajstih (15) dneh po njenem nastanku.
(2) Spremembe iz prejšnjega odstavka se
vpišejo v register.
Izbris iz registra
127. člen
(1) Pristojno ministrstvo s sklepom izbriše
tuje dopisništvo iz registra v naslednjih primerih:
-      
po poteku veljavnosti odločbe o akreditaciji tujega dopisništva v
Republiki Sloveniji, če ni bila medtem vložena vloga za podaljšanje
akreditacije;
-      
če to zahteva uprava tuje tiskovne agencije ali izdajatelja tujega
medija;
-      
če tuja tiskovna agencija ali izdajatelj tujega medija preneha
obstajati.
(2) Pristojno ministrstvo izbriše tujega
dopisnika iz registra v naslednjih primerih:
-      
po poteku veljavnosti odločbe o akreditaciji tujega dopisnika v
Republiki Sloveniji, če ni bila medtem vložena vloga za podaljšanje
akreditacije;
-      
če to zahteva tuji dopisnik sam;
-      
če to zahteva uprava tuje tiskovne agencije ali izdajatelja tujega
medija;
-      
če tuji dopisnik ne izvaja svoje dejavnosti;
-      
če mu je izrečena odpoved prebivanja v Republiki Sloveniji;
-      
če mu je izrečena stranska kazen izgona tujca iz države;
-      
če mu je izrečen varstveni ukrep odstranitve tujca iz države.
Pomoč pristojnega ministrstva
128. člen
Pristojno ministrstvo skrbi, da je tujim
dopisnikom omogočen dostop do javnih informacij v skladu s tem zakonom, in jim
pri njihovem delu nudi potrebno pomoč.
Peto poglavje 
KAZENSKE DOLOČBE
129. člen
(1) Z globo od
1.050 do 83.500 eurov se kaznuje za prekršek
izdajatelj pravna oseba ali izdajatelj samostojni podjetnik posameznik:
-      
če se po njegovem mediju z oglasi prizadene spoštovanje človekovega
dostojanstva; spodbujajo rasno, spolno ali narodnostno razlikovanje in verske
ali politične nestrpnosti; spodbujajo dejanja, ki škodujejo zdravju in varnosti
ljudi ali zaščiti okolja ali kulturne dediščine; žalijo verska ali politična
prepričanja; škodi interesom uporabnikov (tretji odstavek 47. člena);
-      
če razširja oglase, katerih pretežno ciljno občinstvo so otroci ali v
katerih nastopajo otroci in vsebujejo prizore nasilja, pornografije ali drugih
vsebin, ki bi lahko škodovale njihovemu zdravju ter duševnemu in telesnemu
razvoju, ali kako drugače negativno vplivale na dovzetnost otrok (prvi odstavek
49. člena);
-      
če razširja oglase, s katerimi se neposredno spodbujajo otroci k nakupu
izdelkov ali storitev z izkoriščanjem njihove neizkušenosti in lahkovernosti
ali s katerimi se neposredno spodbujajo otroci, da bi prepričevali starše ali
koga drugega v nakup izdelkov ali storitev ali s katerimi se neposredno
spodbuja izkoriščanje posebnega zaupanja otrok v starše, učitelje ali druge
osebe ali s katerimi se neupravičeno prikazujejo otroci v nevarnih okoliščinah
(drugi odstavek 49. člena);
-      
če prek televizijskega programa predvaja prizore pornografije in
pretiranega nasilja, ki bi lahko resno škodovalo duševnemu, moralnemu ali
telesnemu razvoju otrok in mladoletnikov (prvi odstavek 84. člena);
-      
če predvaja vsebine iz prvega odstavka 84. člena tega zakona, ki
utegnejo škodovati otrokom in mladoletnikom in niso omejene s tehničnimi
sredstvi oziroma z zaščito tako, da otroci in mladoletniki do takšnih vsebin
nimajo dostopa (drugi odstavek 84. člena);
-      
če predvaja televizijske prizore, ki vključujejo nasilje ali
seksualnost, in le-ti niso del informativnih, izobraževalnih in umetniških ter
drugih oddaj, ter ne gre za vsebine, ki bi kršile estetska in etična merila iz
tretjega odstavka 84. člena tega zakona, ne da bi pred njihovim predvajanjem
objavil akustično in vizualno opozorilo, da oddaje niso primerne za otroke in
mladoletnike do 15. leta starosti, ali če te oddaje ves čas njihovega
predvajanja niso označene s predpisanim vizualnim simbolom (tretji odstavek 84.
člena);
-      
če predvaja programske vsebine, v katerih prevladujejo prizori nasilja
ali seksualnosti, izven termina med 24. in 5. uro (sedmi odstavek 84. člena).
(2) Z enako globo se kaznuje za prekršek
Radiotelevizija Slovenije, če predvaja oglaševalske vsebine na način, ki je v
nasprotju s prvim odstavkom 94. člena tega zakona ali če oglaševalske vsebine
predvaja na tretjem programu Radia Slovenija (drugi odstavek 94. člena).
(3) Z enako globo se kaznuje izdajatelj
tiskane ali elektronske publikacije – pravna oseba ali samostojni podjetnik
posameznik, ki ponuja pornografske vsebine v tiskanih publikacijah oziroma na
oglasnih površinah tako, da jih lahko otroci in mladoletniki vidijo in kupijo,
v elektronskih publikacijah pa pornografske vsebine niso omejene s tehničnimi
sredstvi oziroma z zaščito tako, da otroci in mladoletniki do njih ne morejo
dostopati (osmi odstavek 84. člena).
(4) Z globo 350
eurov se kaznuje za prekršek izdajatelj elektronske
ali tiskane publikacije – fizična oseba, ali druga fizična oseba, ki stori prekršek
iz prejšnjega odstavka.
(5) Z globo 450
eurov se kaznuje za prekršek odgovorna oseba
izdajatelja pravne osebe ali odgovorna oseba izdajatelja samostojnega
podjetnika posameznika ali odgovorna oseba izdajatelja državnega organa ali
samoupravne lokalne skupnosti, če stori prekršek iz prvega odstavka tega člena,
in odgovorna oseba Radiotelevizije Slovenija, če stori prekršek iz drugega
odstavka tega člena.
(6) Z globo 350
eurov se kaznuje za prekršek izdajatelj fizična oseba,
ki stori prekršek iz prvega odstavka tega člena.
130. člen
(1) Z globo od
1.050 do 62.600 eurov se kaznuje za prekršek pravna
oseba ali samostojni podjetnik posameznik:
-      
če oglaševalske vsebine v njegovem programu niso povsem jasno
prepoznavne in posebej ločene od drugih programskih vsebin medija (tretji
odstavek 46. člena) ali če neodplačno objavljeni oglasi niso posebej označeni
kot taki (četrti odstavek 46. člena);
-      
če prikrito oglašuje (prvi odstavek 47. člena) ali če uporablja tehnične
postopke, ki bralcem, poslušalcem oziroma gledalcem ne omogočajo zavestnega
zaznavanja oglaševanih vsebin (drugi odstavek 47. člena);
-      
če oglašuje alkoholne pijače po medijih ali na nosilcih iz tretjega
odstavka 2. člena tega zakona, razen če zakon ne določa drugače (četrti
odstavek 47. člena);
-      
če kot naročnik oglasa vpliva na programsko zasnovo in uredniško
neodvisnost medija (drugi odstavek 50. člena);
-      
če po radijskem ali televizijskem programu predvaja oglase v nasprotju s
93. členom tega zakona;
-      
če pri razširjanju oglaševalskih vsebin po računalniških povezavah,
katerega namen je neposredno sklepanje pogodbenih razmerij z uporabniki teh
povezav, jasno ne označi vsake pobude za sklenitev pogodbe ali če potencialnega
pogodbenega partnerja nedvoumno ne opozori na finančne posledice, ki zanj
izhajajo iz morebitne sklenitve pogodbe (117. člen);
-      
če kot sponzor televizijskih programov razširja programske vsebine ali
ustvarja avdiovizualna dela (drugi odstavek 52. člena);
-      
če kot sponzor vpliva na sponzorirane vsebine in njihovo razporejanje v
programski shemi ter s tem omejuje uredniško neodvisnost medija (prvi odstavek
53. člena);
-      
če razširja sponzorirane vsebine, ki spodbujajo prodajo oziroma nakup
ali dajanje v najem izdelkov ali storitev sponzorja ali tretje osebe, še
posebej s posebnim predstavljanjem teh izdelkov ali storitev (drugi odstavek
53. člena);
-      
če v nasprotju z zakonom razširja sponzorirana poročila, aktualne ali
druge informativne programske vsebine (prvi odstavek 55. člena);
-      
če jasno ne označi vsake sponzorirane programske enote z navedbo
sponzorjevega imena ali njegovega znaka (drugi odstavek 55. člena).
(2) Z globo 450
eurov se kaznuje za prekršek odgovorna oseba
izdajatelja pravne osebe ali izdajatelja samostojnega podjetnika posameznika
ali izdajatelja državnega organa ali samoupravne lokalne skupnosti, ki stori
prekršek iz prejšnjega odstavka.
(3) Z globo 350
eurov se kaznuje za prekršek izdajatelj posameznik, ki
stori prekršek iz prvega odstavka tega člena.
131. člen
(1) Z globo od
1.050 do 83.500 eurov se kaznuje za prekršek
izdajatelj pravna oseba ali izdajatelj samostojni podjetnik posameznik:
-      
če skupni obseg oglasov, TV-prodaje oziroma radijske prodaje in drugih
plačanih obvestil v radijskem ali televizijskem programu v nasprotju s tem
zakonom presega 20 odstotkov dnevnega oddajnega časa ali 20 odstotkov v celi
uri (prvi odstavek 97. člena) ali če skupni obseg oglasov, v katerem niso
vključene TV-prodaja in druga plačana obvestila v nasprotju s tem zakonom v
televizijskem programu presega 15 odstotkov dnevnega oddajnega časa (drugi
odstavek 97. člena);
-      
če skupno trajanje prodajnih TV-oken v dnevnem oddajnem času njegovega
programa presega tri ure na dan ali če je število prodajnih TV-oken na dan
večje od osem ali če niso jasno označena z vidnimi in zvočnimi znaki (četrti
odstavek 97. člena).
(2) Z enako globo se kaznuje za prekršek
Radiotelevizija Slovenija, če na svojem programu predvaja oglase in druga
plačana obvestila v skupnem obsegu, ki presega 15 odstotkov dnevnega oddajnega
časa, ali če na svojem programu predvaja oglase v skupnem obsegu, ki presega
deset odstotkov dnevnega oddajnega časa, ali če delež oglasov in drugih
plačanih obvestil na njenem programu v celi uri preseže dvanajst minut, v času
med 18. in 23. uro pa devet minut na uro (prvi, drugi in tretji odstavek 98.
člena).
(3) Z enako globo se kaznuje za prekršek
izdajatelj lokalnega, regionalnega, študentskega ali nepridobitnega radijskega
ali televizijskega programa, če obseg oglasov in drugih plačanih obvestil na
njegovem programu presega 15 odstotkov dnevnega oddajnega časa ali dvanajst
minut na uro ali če na svojem programu predvaja radijsko ali TV-prodajo (peti
in šesti odstavek 98. člena).
(4) Z globo 450
eurov se kaznuje za prekršek odgovorna oseba
izdajatelja pravne osebe ali odgovorna oseba izdajatelja samostojnega
podjetnika posameznika, ki stori prekršek iz prvega odstavka tega člena.
(5) Z globo 450
eurov se kaznuje za prekršek odgovorna oseba Radiotelevizije
Slovenija, ki stori prekršek iz drugega odstavka tega člena.
(6) Z globo 450
eurov se kaznuje za prekršek odgovorna oseba
lokalnega, regionalnega, študentskega ali nepridobitnega radijskega ali
televizijskega programa, ki stori prekršek iz tretjega odstavka tega člena.
(7) Z globo 350
eurov se kaznuje za prekršek fizična oseba, ki stori
prekršek iz tega člena.
132. člen
(1) Z globo od 850
do 62.600 eurov se kaznuje za prekršek izdajatelj
pravna oseba ali izdajatelj samostojni podjetnik posameznik:
-      
če ne razširja programskih vsebin v slovenskem jeziku v skladu z zakonom
ali če jih v nasprotju z zakonom razširja brez ustreznega prevoda v slovenščino
(prvi odstavek 5. člena) ali če ne razširja v skladu s tem zakonom oglasov v
slovenščini oziroma v slovenskem prevodu (prvi odstavek 51. člena);
-      
če brez vpisa v razvid pri pristojnem ministrstvu izdaja programske vsebine
(prvi odstavek 16. člena);
-      
če izdaja radijski ali televizijski program brez dovoljenja za izvajanje
radijske ali televizijske dejavnosti (prvi odstavek 105. člena) ali med
trajanjem njegovega preklica (šesti odstavek 105. člena);
-      
če na zahtevo državnih organov ter javnih podjetij in javnih zavodov
brez odlašanja brezplačno ne objavi nujnega sporočila v zvezi z resno
ogroženostjo življenja, zdravja ali premoženja ljudi, kulturne in naravne
dediščine ali varnosti države (25. člen);
-      
če vsako leto najpozneje do konca februarja Uradnemu listu Republike
Slovenije ne sporoči predpisanih podatkov za fizično ali pravno osebo, ki ima v
njegovem premoženju najmanj petodstotni delež kapitala ali najmanj petodstotni
delež upravljavskih oziroma glasovalnih pravic ali imen članov uprave oziroma
organa upravljanja in/ali nadzornega organa izdajatelja (prvi odstavek 64.
člena) ali če v 30 dneh od njihovega nastanka ne sporoči spremembe teh podatkov
(drugi odstavek 64. člena);
-      
če v nasprotju s tem zakonom razširja programske vsebine drugih medijev
po računalniških povezavah (drugi odstavek 116. člena).
(2) Z globo 350
eurov se kaznuje za prekršek odgovorna oseba
izdajatelja pravne osebe ali odgovorna oseba izdajatelja samostojnega
podjetnika posameznika, ki stori prekršek iz prejšnjega odstavka.
(3) Z globo 250
eurov se kaznuje za prekršek fizična oseba, ki stori
prekršek iz prvega odstavka tega člena.
133. člen
(1) Z globo od
8.350 do 62.600 eurov se kaznuje za prekršek pravna
oseba ali samostojni podjetnik posameznik:
-      
če kot izdajatelj, ki je uveljavil pravico do kratkega poročanja, ne
omogoči izdajatelju, ki dogodka ni mogel posneti, enkratne uporabe svojega
posnetka (šesti odstavek 74. člena);
-      
če kot operater ne razširja v skladu z zakonom programov vseh
izdajateljev, ki jim je izdano dovoljenje iz 105. člena tega zakona, če
obstajajo tehnične možnosti za kakovosten sprejem signala v glavni sprejemni
postaji operaterja (prvi odstavek 112. člena) ali če ne razširja v skladu z
zakonom radijskih in televizijskih programov iz 76., 77., 79., 80. in 81. člena
tega zakona, če obstajajo tehnične možnosti za kakovosten sprejem signala v
glavni sprejemni postaji operaterja (drugi odstavek 112. člena);
-      
če kot operater omogoči izdajatelju, ki spada pod jurisdikcijo Republike
Slovenije, razširjanje radijskega ali televizijskega programa, če program ni
vpisan v razvid pri pristojnem ministrstvu (četrti odstavek 112. člena);
-      
če kot operater ne oblikuje programskega sveta (prvi odstavek 114.
člena) ali če v programski svet ne imenuje članov v skladu s tem zakonom (drugi
odstavek 114. člena);
-      
če kot operater razširja radijski ali televizijski program, za katerega
njegov izdajatelj nima dovoljenja za izvajanje radijske ali televizijske
dejavnosti (prvi odstavek 105. člena) ali mu je bilo dovoljenje začasno
preklicano (šesti odstavek 105. člena);
-      
če kot operater prizemeljskega digitalnega omrežja razširja radijski ali
televizijski program, ki nima dovoljenja iz 104.a člena tega zakona za območje,
ki ga pokriva operater prizemeljskega digitalnega omrežja s svojim signalom.
(2) Z globo 650
eurov se kaznuje za prekršek odgovorna oseba pravne
osebe ali samostojnega podjetnika posameznika, ki stori prekršek iz prejšnjega
odstavka.
(3) Z globo 400
eurov se kaznuje za prekršek fizična oseba, ki stori
prekršek iz prvega odstavka tega člena.
134. člen
(1) Z globo od
8.350 do 62.600 eurov se kaznuje za prekršek
izdajatelj televizijskega programa pravna oseba ali izdajatelj televizijskega
programa samostojni podjetnik posameznik, če ne zvišuje deleža slovenskih
avdiovizualnih del v letnem oddajnem času v skladu z drugim odstavkom 87. člena
tega zakona.
(2) Z globo 650
eurov se kaznuje za prekršek odgovorna oseba pravne
osebe ali samostojnega podjetnika posameznika, ki stori prekršek iz prejšnjega
člena.
(3) Z globo 400
eurov se kaznuje za prekršek izdajatelj televizijskega
programa fizična oseba, ki stori prekršek iz prvega odstavka tega člena.
135. člen
(1) Z globo od
8.350 do 62.600 eurov se kaznuje za prekršek javni zavod
Radiotelevizija Slovenija:
-      
če evropska avdiovizualna dela nimajo večinskega deleža v letnem
oddajnem času televizijskih programov Radiotelevizije Slovenija (prvi odstavek
92. člena);
-      
če slovenska avdiovizualna dela na 1. in 2. televizijskem programu
Radiotelevizije Slovenija skupaj ne zajemajo najmanj petindvajset odstotkov
letnega oddajnega časa (drugi odstavek 92. člena);
-      
če avdiovizualna dela neodvisnih producentov ne zajemajo najmanj deset
odstotkov letnega oddajnega časa televizijskih programov Radiotelevizije
Slovenija (tretji odstavek 92. člena).
(2) Z globo 650
eurov se kaznuje za prekršek odgovorna oseba javnega
zavoda Radiotelevizija Slovenija, ki stori prekršek iz prejšnjega odstavka.
136. člen
(1) Z globo od 850
do 62.600 eurov se kaznuje za prekršek izdajatelj
televizijskega programa pravna oseba ali izdajatelj televizijskega programa samostojni
podjetnik posameznik:
-      
če v skladu s tem zakonom postopno ne povečuje obsega deleža evropskih
avdiovizualnih del v letnem oddajnem času glede na prejšnje leto (drugi
odstavek 89. člena) ali če vsako leto do konca meseca februarja pristojnemu
ministrstvu in agenciji ne pošlje razčlenjenih podatkov o doseženem deležu
evropskih avdiovizualnih del v letnem oddajnem času za preteklo leto, tako kot
je določeno v zakonu (prvi odstavek 91. člena);
-      
če v skladu z zakonom vsako leto ne poveča deleža avdiovizualnih del
neodvisnih producentov v programih (drugi odstavek 90. člena).
(2) Z globo 350
eurov se kaznuje za prekršek odgovorna oseba
izdajatelja televizijskega programa pravne osebe ali izdajatelja televizijskega
programa samostojnega podjetnika posameznika, ki stori prekršek iz prejšnjega
odstavka.
(3) Z globo 250
eurov se kaznuje za prekršek izdajatelj televizijskega
programa fizična oseba, ki stori prekršek iz prvega odstavka tega člena.
137. člen
(1) Z globo od
8.350 do 62.600 eurov se kaznuje za prekršek pravna
oseba ali samostojni podjetnik posameznik:
-      
če kot izdajatelj radijskega programa v nasprotju s tem zakonom opravlja
tudi televizijsko dejavnost ali če kot izdajatelj televizijskega programa
opravlja tudi radijsko dejavnost (59. člen);
-      
če kot operater, ki izvaja telekomunikacijske storitve, izdaja radijski
ali televizijski program brez dovoljenja za opravljanje televizijske ali radijske
dejavnosti (61. člen).
(2) Z globo 650
eurov se kaznuje za prekršek odgovorna oseba pravne
osebe ali samostojnega podjetnika posameznika, ki stori prekršek iz prejšnjega
odstavka.
(3) Z globo 400
eurov se kaznuje za prekršek fizična oseba, ki stori
prekršek iz prvega odstavka tega člena.
138. člen
Z globo od 400 do
1.300 eurov se kaznuje za prekršek novinar ali
voditelj poročil iz 99. člena tega zakona, ki sodeluje pri oglaševanju (prvi
odstavek 99. člena).
139. člen
(1) Z globo od 650
do 41.750 eurov se kaznuje za prekršek izdajatelj
radijskega in televizijskega programa pravna oseba ali izdajatelj radijskega in
televizijskega programa samostojni podjetnik posameznik, če v dnevnem oddajnem
času ne predvaja deleža slovenske glasbe v skladu s 86. ali 86.a členom zakona.
(2) Z globo 300
eurov se kaznuje za prekršek odgovorna oseba pravne
osebe ali odgovorna oseba samostojnega podjetnika posameznika, ki stori prekršek
iz prejšnjega odstavka.
(3) Z globo 150
eurov se kaznuje za prekršek izdajatelj radijskega in
televizijskega programa fizična oseba, ki stori prekršek iz prvega odstavka
tega člena.
140. člen
(1) Z globo od
6.300 do 104.350 eurov se kaznuje za prekršek
izdajatelj splošnoinformativnega tiskanega dnevnika ali druga pravna oseba ali
samostojni podjetnik posameznik, ki ima v kapitalu oziroma premoženju tega
izdajatelja več kot dvajsetodstotni lastniški delež ali več kot dvajset
odstotkov upravljavskih oziroma glasovalnih pravic, če je ob tem tudi
izdajatelj ali soustanovitelj izdajatelja radijskega ali televizijskega
programa ali pa opravlja radijsko ali televizijsko dejavnost (prvi odstavek 56.
člena) ali če ima ob tem več kot dvajsetodstotni lastniški delež ali več kot
dvajsetodstotni delež upravljavskih oziroma glasovalnih pravic v premoženju
drugega izdajatelja splošnoinformativnega tiskanega dnevnika ali v premoženju
izdajatelja radijskega oziroma televizijskega programa (tretji odstavek 56.
člena).
(2) Z globo 650
eurov se kaznuje za prekršek odgovorna oseba
izdajatelja splošnoinformativnega dnevnika ali druge pravne osebe ali
samostojnega podjetnika posameznika, ki stori prekršek iz prejšnjega odstavka.
(3) Z globo 350
eurov se kaznuje za prekršek fizična oseba, ki stori
prekršek iz prvega odstavka tega člena.
141. člen
(1) Z globo od
6.300 do 104.350 eurov se kaznuje za prekršek
izdajatelj radijskega ali televizijskega programa ali druga pravna oseba ali
samostojni podjetnik posameznik, ki ima v premoženju tega izdajatelja več kot
dvajsetodstotni lastniški delež ali več kot dvajset odstotkov upravljavskih
oziroma glasovalnih pravic, tudi če je izdajatelj ali soustanovitelj
izdajatelja splošnoinformativnega tiskanega dnevnika (drugi odstavek 56. člena)
ali če ima ob tem več kot dvajsetodstotni lastniški delež ali več kot
dvajsetodstotni delež upravljavskih oziroma glasovalnih pravic v premoženju
drugega izdajatelja splošnoinformativnega tiskanega dnevnika ali v premoženju
izdajatelja radijskega oziroma televizijskega programa (tretji odstavek 56.
člena).
(2) Z globo 650
eurov se kaznuje za prekršek odgovorna oseba pravne
osebe izdajatelja radijskega ali televizijskega programa ali odgovorna oseba
druge pravne osebe ali samostojnega podjetnika posameznika, ki stori prekršek
iz prejšnjega odstavka.
(3) Z globo 350
eurov se kaznuje za prekršek fizična oseba, ki stori
prekršek iz prvega odstavka tega člena.
142. člen
(1) Z globo od
6.300 do 104.350 eurov se kaznuje za prekršek
oglaševalska organizacija ali druga pravna oseba ali samostojni podjetnik
posameznik, ki ima v premoženju oglaševalske organizacije več kot desetodstotni
lastniški delež ali več kot deset odstotkov upravljavskih oziroma glasovalnih
pravic, tudi če je izdajatelj ali soustanovitelj izdajatelja radijskega ali
televizijskega programa, ali če ima več kot dvajsetodstotni lastniški delež ali
več kot dvajsetodstotni delež upravljavskih oziroma glasovalnih pravic v
premoženju izdajatelja radijskega ali televizijskega programa (prvi odstavek
60. člena).
(2) Z globo 650
eurov se kaznuje za prekršek odgovorna oseba
oglaševalske organizacije ali druge pravne osebe ali samostojnega podjetnika
posameznika, ki stori prekršek iz prejšnjega odstavka.
(3) Z globo 350
eurov se kaznuje za prekršek fizična oseba, ki stori
prekršek iz prvega odstavka tega člena.
143. člen
(1) Z globo od
4.200 do 41.750 eurov se kaznuje za prekršek
izdajatelj televizijskega programa pravna oseba ali izdajatelj televizijskega
programa samostojni podjetnik posameznik:
-      
če na podlagi pridobljenih izključnih pravic prenaša posamezni dogodek,
ki je pomemben za javnost v Republiki Sloveniji ali drugi državi članici EU,
tako da bi bilo pomembnemu delu gledalcev na tem območju onemogočeno
spremljanje tega dogodka (prvi odstavek 75. člena);
-      
če dogodek iz prvega odstavka 75. člena tega zakona na podlagi
pridobljenih izključnih pravic prenaša izdajatelj, katerega televizijski
program lahko spremlja manj kot petinsedemdeset odstotkov prebivalstva
Republike Slovenije, ali pa je za sprejemanje takega programa potrebno dodatno
plačilo (plačljiva TV) poleg RTV-prispevka in običajnega plačila za sprejem
televizijskih programov po kablu (tretji odstavek 75. člena);
-      
če kot organizator pomembnih prireditev in drugih dogodkov, dostopnih
javnosti, izdajatelju radijskega ali televizijskega programa ne omogoči, da
uveljavi pravico do kratkega poročanja (prvi odstavek 74. člena).
(2) Z globo 650
eurov se kaznuje za prekršek odgovorna oseba pravne
osebe ali samostojnega podjetnika posameznika, ki stori prekršek iz prejšnjega
odstavka.
(3) Z globo 300
eurov se kaznuje za prekršek izdajatelj televizijskega
programa fizična oseba, ki stori prekršek iz prvega odstavka tega člena.
144. člen
(1) Z globo od
2.550 do 4.200 eurov se kaznuje za prekršek operater
pravna oseba ali operater samostojni podjetnik posameznik:
-      
če ne prijavi pristojnemu ministrstvu imena in zvrsti vsakega programa,
ki ga prenaša in oddaja po svojem telekomunikacijskem sistemu, ali ga ne
obvesti o vsaki spremembi teh podatkov v osmih dneh po vključitvi ali
izključitvi programa oziroma po nastali spremembi (prvi odstavek 113. člena);
-      
če ne pošlje pristojnemu ministrstvu v petnajstih dneh od sklenitve
kopije vsake veljavne pogodbe ali drugega dokumenta, iz katerega je razvidna
urejenost avtorskopravnih razmerij z imetniki pravic do programov, ki jih
prenaša in oddaja (drugi in tretji odstavek 113. člena), ali če ne obvesti
pristojnega ministrstva o vsaki spremembi ali prenehanju veljavnosti posamezne
pogodbe oziroma dokumenta iz 113. člena v določenem roku (četrti odstavek 113.
člena);
-      
če ne pošlje pristojnemu ministru v vednost notranjega pravnega akta ali
akta o imenovanju programskega sveta (tretji odstavek 114. člena).
(2) Z globo 650
eurov se kaznuje za prekršek odgovorna oseba
operaterja pravne osebe ali operaterja samostojnega podjetnika posameznika, ki
stori prekršek iz prejšnjega odstavka.
(3) Z globo 350
eurov se kaznuje za prekršek operater fizična oseba,
ki stori prekršek iz prvega odstavka tega člena.
145. člen
(1) Z globo od
2.100 do 8.350 eurov se kaznuje za prekršek izdajatelj
pravna oseba ali izdajatelj samostojni podjetnik posameznik:
-      
če v 15 dneh od nastanka spremembe oziroma od prenehanja ne prijavi
spremembe podatkov iz drugega in tretjega odstavka 12. člena tega zakona ali
prenehanja delovanja (prvi odstavek 14. člena);
-      
če pristojnemu ministrstvu ne da podatkov, kadar jih zahteva zaradi
izvajanja veljavnih predpisov o medijih (drugi odstavek 14. člena);
-      
če kot imetnik dovoljenja za izvajanje radijske ali televizijske
dejavnosti agenciji na njeno zahtevo ne pošlje v enem mesecu podatkov iz tretje
alinee tretjega odstavka 105. člena tega zakona;
-      
(prenehala
veljati);
-      
če za temeljno spremembo oziroma bistveno dopolnitev programske zasnove
radijskega ali televizijskega programa ne pridobi predhodnega mnenja agencije
(tretji odstavek 17. člena);
-      
če pri razširjanju programskih vsebin na vidnem mestu vsakega
posameznega nosilca teh vsebin ne objavi predpisanih podatkov iz 23. člena ali drugih
obveznih podatkov iz 24. člena tega zakona;
-      
če kot izdajatelj radijskega ali televizijskega programa jasno ne označi
ponovitve oddaje (drugi odstavek 85. člena);
-      
če kot izdajatelj televizijskega programa v roku šestih mesecev od
uveljavitve tega zakona ne sprejme in javno objavi pravil (etičnega kodeksa) s
katerim določi kriterije ter pogoje za prikazovanje informativnih,
izobraževalnih in umetniških ter podobnih oddaj, ki vključujejo prizore nasilja
ali seksualnosti ali ne sprejme in javno objavi notranje pritožbene poti, ki
jih lahko uporabijo gledalci, ki imajo pripombe glede izvajanja teh pravil (četrti
odstavek 84. člena);
-      
če izdajatelj televizijskega programa vsako leto najkasneje do konca
februarja za preteklo leto pristojnemu ministrstvu in Svetu za radiodifuzijo ne
posreduje poročila o izvajanju pravil iz četrtega odstavka 84. člena tega
zakona, ki mora vsebovati tudi podatke o prejetih pritožbah gledalcev in
njihovi obravnavi (peti odstavek 84. člena);
-      
če kot izdajatelj radijskega ali televizijskega programa agenciji
nemudoma pisno ne sporoči tehnične okvare, ki je povzročila prekinitev snemanja
(osmi odstavek 109. člena);
-      
če kot izdajatelj radijskega ali televizijskega programa agenciji v roku
8 dni ne izroči kopij zapisov vseh objavljenih programskih in drugih vsebin po
posameznih dnevih, kot so bile predvajane od 0 do 24 ure (deveti odstavek 109.
člena).
(2) Z globo 500
eurov se kaznuje za prekršek odgovorna oseba
izdajatelja pravne osebe ali izdajatelja samostojnega podjetnika posameznika ali
v izdajatelju samoupravni lokalni skupnosti, ki stori prekršek iz prejšnjega
odstavka.
(3) Z globo 250
eurov se kaznuje za prekršek izdajatelj fizična oseba,
ki stori prekršek iz prvega odstavka tega člena.
146. člen
(1) Z globo od
2.100 do 20.900 eurov se kaznuje za prekršek
študentska organizacija izdajatelj radijskega ali televizijskega programa, če
presežek prihodkov nad odhodki od dejavnosti uporablja v nasprotju z določbo
prvega odstavka 80. člena tega zakona.
(2) Z enako globo se za prekršek kaznuje
izdajatelj nepridobitnega radijskega ali televizijskega programa – pravna oseba
ali izdajatelj lokalnega radijskega ali televizijskega programa iz četrtega
odstavka 77. člena tega zakona-pravna oseba, ki presežek prihodkov nad odhodki
oziroma dobiček od dejavnosti iz prvega odstavka 81. člena tega zakona
uporablja v nasprotju s tem zakonom (drugi odstavek 81. člena) oziroma če plače
zaposlenih ter nadomestila za plače članov organov upravljanja in nadzora pri
izdajatelju ter druga nadomestila presegajo tarife, ki jih veljavni predpisi in
kolektivna pogodba zaposlenih v kulturi določajo za javne zavode (tretji
odstavek 81. člena).
(3) Z globo 500
eurov se kaznuje za prekršek odgovorna oseba
študentske organizacije izdajatelja radijskega ali televizijskega programa, ki
stori prekršek iz prvega ali drugega odstavka tega člena.
(4) Z globo 250 eurov
se kaznuje za prekršek izdajatelj nepridobitnega radijskega ali televizijskega
programa – fizična oseba, ki stori prekršek iz prvega ali drugega odstavka tega
člena.
147. člen
(1) Z globo od
2.100 do 20.900 eurov se kaznuje za prekršek organ iz
drugega odstavka 45. člena tega zakona, če mediju na zahtevo za dostop do
informacije za medije ne da pisnega odgovora, ali bo na zahtevo odgovoril ali
bo odgovor zavrnil, najpozneje do konca naslednjega delovnega dne od prejema
zahteve ali če mediju ne da resničnih in celovitih informacij v dogovorjenem
roku oziroma najpozneje v sedmih dneh po prejemu zahteve, pa bi na podlagi tega
zakona to moral storiti (šesti odstavek 45. člena), ali če mediju nemudoma ne
pošlje dodatnih pojasnil o zavrnilnem odgovoru iz četrtega odstavka 45. člena
(osmi odstavek 45. člena).
(2) Z globo 500
eurov se kaznuje za prekršek odgovorna oseba organa iz
drugega odstavka 45. člena tega zakona, ki stori prekršek iz prejšnjega
odstavka.
(3) Z globo 250
eurov se kaznuje za prekršek fizična oseba, ki stori
prekršek iz prvega odstavka tega člena.
148. člen
(1) Z globo od
2.100 do 41.750 eurov se kaznuje za prekršek Uradni
list Republike Slovenije, če najpozneje v 15 dneh od prejema naročila za objavo
ne objavi predpisanih podatkov iz prvega in drugega odstavka 64. člena tega
zakona (tretji odstavek 64. člena).
(2) Z globo 500
eurov se kaznuje za prekršek odgovorna oseba Uradnega
lista Republike Slovenije, ki stori prekršek iz prejšnjega odstavka.
148.a člen
(1) Z globo od
2.100 do 62.600 eurov se kaznuje za prekršek
izdajatelj, če odgovorni urednik ne objavi popravka, ki ga je prejel v
zakonitem roku, na predpisan način in v predpisanem roku, ali ga ni zavrnil v
skladu z določbami tega zakona (27. in 31. člen).
(2) Z globo od 450
do 4.200 eurov se kaznuje odgovorni urednik, ki
stori prekršek iz prejšnjega odstavka.
(3) Z globo od 500 do 5.000 eurov se
kaznuje za prekršek izdajatelj, ki je pravna oseba, ali izdajatelj, ki je
samostojni podjetnik posameznik, če v primeru, da v okviru medija dovoljuje
komentiranje javnosti, ne oblikuje pravil za komentiranje in jih javno ne
objavi na primernem mestu v mediju (tretji odstavek 9. člena).
(4) Z globo 250 eurov se za prekršek
kaznuje odgovorna oseba pravne osebe ali samostojnega podjetnika posameznika,
ki stori prekršek iz prejšnjega odstavka.
148.b člen
Globe, ki so v tem zakonu predpisane v
razponu, se izrečejo v okviru razpona predpisanega po tem zakonu.

Zakon o medijih – ZMed (Uradni list RS, št. 35/01)
vsebuje naslednje prehodne in končne določbe:
»Šesto poglavje 
PREHODNE IN KONČNE DOLOČBE
149. člen
(1) Vlada določi pogoje, merila in postopek
izvedbe rednega letnega javnega razpisa za sofinanciranje ustvarjanja
programskih vsebin in razvoja tehnične infrastrukture iz 4. člena tega zakona v
šestih (6) mesecih od njegove uveljavitve.
(2) Republika Slovenija zagotovi za izvedbo
javnega razpisa za sofinanciranje ustvarjanja programskih vsebin in razvoja
tehnične infrastrukture iz 4. člena tega zakona najmanj tristo (300) milijonov
tolarjev sredstev iz državnega proračuna na leto.
150. člen
(1) Izdajatelji medijev, ki so v skladu z
določbami zakona o javnih glasilih (Uradni list RS, št. 18/94 in 36/00 -
ZPDZC), vpisani v evidenco javnih glasil pri Ministrstvu za kulturo Republike
Slovenije, morajo v skladu s tem zakonom priglasiti medije v razvid iz 12.
člena tega zakona najpozneje v enem letu od dneva njegove uveljavitve.
(2) Ime medija, ki je bilo vpisano v
evidenco javnih glasil, lahko pri vpisu v razvid medijev do izteka roka iz
prejšnjega odstavka uporabi le oseba, ki je predlagala vpis v evidenco javnih
glasil ali njen pravni naslednik.
151. člen
Minister, pristojen za kulturo, na podlagi
petega odstavka 14. člena tega zakona določi način vodenja ter postopek za vpis
in posredovanje podatkov iz razvida medijev v treh (3) mesecih od uveljavitve
tega zakona.
152. člen
(1) Vlada na podlagi 22. člena tega zakona
sprejme uredbo o postopku in podrobnejših merilih za pridobitev statusa
samostojnega novinarja v treh (3) mesecih od uveljavitve tega zakona.
(2) Novinarje, ki imajo na dan uveljavitve
tega zakona status samostojnega novinarja na podlagi zakona o javnih glasilih
se vpiše v razvid iz 22. člena tega zakona po uradni dolžnosti, če izpolnjujejo
predpisane pogoje.
153. člen
Javne osebe iz 45. člena tega zakona s
pravnimi akti uredijo način dajanja informacij za javnost, ter določijo odgovorno
osebo, ki zagotavlja javnost dela, ter sporočijo ime in priimek te osebe
pristojnemu ministrstvu najpozneje v devetih (9) mesecih od uveljavitve tega
zakona.
154. člen
Izdajatelji morajo lastninske deleže in
upravljalske oziroma glasovalne pravice ter premoženjska razmerja glede na
določbe o povezanih osebah (9. oddelek prvega poglavja tega zakona) uskladiti s
tem zakonom v osemnajstih (18) mesecih od njegove uveljavitve.
155. člen
(1) Vlada na predlog pristojnega ministra
sprejme akt, s katerim določi natančnejša merila oziroma pogoje za določitev
del iz petega odstavka 68. člena tega zakona v treh (3) mesecih od njegove
uveljavitve.
(2) Vlada na predlog Sveta za radiodifuzijo
sprejme akt, v katerem določi način in kriterije za oblikovanje seznama najpomembnejših
dogodkov, ter postopek obveznih posvetovanj med zainteresiranimi stranmi iz
petega odstavka 75. člena tega zakona v treh (3) mesecih od njegove uveljavitve
156. člen
Izdajatelji televizijskih in radijskih
programov, ki so povezani v programsko mrežo iz 83. člena tega zakona, pošljejo
pristojnemu ministru skupno programsko zasnovo, pisni pravni akt o načinu
njenega izvajanja ter akt o imenovanju odgovornega urednika skupnega programa
najpozneje v treh (3) mesecih od uveljavitve tega zakona.
157. člen
(1) Programi izdajateljev televizijskih
programov morajo doseči delež lastne produkcije iz 85. člena tega zakona do
konca leta 2002.
(2) Programi izdajateljev televizijskih
programov morajo v skladu s 87. členom tega zakona v letnem oddajnem času obsegati
najmanj pet (5) odstotni delež slovenskih avdiovizualnih del najpozneje v letu
2003.
158. člen
Programi izdajateljev televizijskih
programov iz 90. člena tega zakona morajo v letnem oddajnem času obsegati
najmanj deset (10) odstotni delež evropskih avdiovizualnih del neodvisnih
producentov najpozneje v letu 2003.
159. člen
(1) Državni zbor Republike Slovenije
sprejme akt o ustanovitvi Sveta za radiodifuzijo v dveh (2) mesecih od
uveljavitve tega zakona in imenuje njegove člane.
(2) Delavci strokovnih služb Sveta za
radiodifuzijo, ki je bil oblikovan na podlagi zakona o javnih glasilih,
nadaljujejo delo v okviru agencije.
(3) Zadeve, ki jih je opravljal Svet za
radiodifuzijo iz prejšnjega odstavka, se v petnajstih (15) dneh od uveljavitve
akta o ustanovitvi prenesejo na Svet za radiodifuzijo iz prvega odstavka tega
člena.
(4) Sredstva, ki so bila namenjena za delo
Sveta za radiodifuzijo iz drugega odstavka tega člena, se prenesejo na
agencijo.
160. člen
(1) Pristojno ministrstvo, na predlog Sveta
za radiodifuzijo, izda podzakonski akt, s katerim določi podrobnejša merila za
vsebine lastne produkcije iz šestega odstavka 
67. člena tega zakona, ter merila za opredelitev vsebin iz tretjega odstavka
82. člena tega zakona, v devetih (9) mesecih od njegove uveljavitve.
(2) Pristojno ministrstvo, na predlog Sveta
za radiodifuzijo, sprejme podzakonski akt iz četrtega odstavka 82. člena tega
zakona, v katerem se v skladu s tem zakonom podrobneje določijo postopek in
pogoji za pridobitev oziroma odvzem statusa programov posebnega pomena, v
devetih (9) mesecih od uveljavitve tega zakona.
161. člen
Pristojni minister na podlagi šestega
odstavka 106. člena tega zakona določi postopek za izdajo, spremembo ali
razveljavitev odločbe o izdaji dovoljenja za izvajanje radijske ali
televizijske dejavnosti ter podrobnejše določbe o vsebini tega dovoljenja iz
105. člena tega zakona v treh (3) mesecih od njegove uveljavitve.
162. člen
(1) Vlada določi način, postopek, pogoje in
merila za izvedbo rednega letnega javnega razpisa za sofinanciranje projektov
iz proračunskega sklada za avdiovizualne medije iz 110. člena tega zakona v
treh (3) mesecih od dneva uveljavitve tega zakona.
(2) Republika Slovenija zagotovi za
delovanje proračunskega sklada za avdiovizualne medije najmanj štiristo (400)
milijonov tolarjev sredstev iz državnega proračuna na leto.
163. člen
Operaterji, ki na dan uveljavitve tega
zakona izvajajo telekomunikacijske storitve in radijsko ali televizijsko
dejavnost, morajo uskladiti svoje delovanje s 61. členom tega zakona najpozneje
v osemnajstih (18) mesecih od uveljavitve tega zakona.
164. člen
Vlada določi višino pristojbin, ki jih
plačujejo izdajatelji radijskih in televizijskih programov za razširjanje
programskih vsebin iz 107. člena tega zakona, in pristojbine, ki jo plačujejo
operaterji za tehnično razširjanje programskih vsebin iz tega zakona do
posameznega uporabnika iz šestega in sedmega odstavka 112. člena tega zakona,
najpozneje v šestih (6) mesecih od uveljavitve tega zakona.
165. člen
Operater pošlje kopijo vseh sklenjenih in
veljavnih pogodb oziroma dokumenta iz drugega in tretjega odstavka 113. člena
tega zakona, ter notranji pravni akt in akt o imenovanju programskega sveta iz
114. člena tega zakona pristojnemu ministrstvu najpozneje v šestih (6) mesecih
od uveljavitve tega zakona.
166. člen
Sklepi Sveta za radiodifuzijo, na podlagi
katerih je bil v skladu z zakonom o javnih glasilih nekaterim RTV organizacijam
dodeljen status lokalnega nekomercialnega programa, prenehajo veljati po
preteku enega (1) leta od dne uveljavitve tega zakona.
167. člen
(1) Z dnem uveljavitve tega zakona preneha
veljati 10. člen zakona o Radioteleviziji Slovenija (Uradni list RS, št. 18/94,
73/94, 88/99 in 102/99).
(2) Z dnem uveljavitve tega zakona preneha
veljati zakon o javnih glasilih (Uradni list RS, št. 18/94 in 36/00).
168. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o delni razveljavitvi 82. člena Zakona
o medijih in o razveljavitvi Pravilnika o merilih za financiranje programskih
vsebin radijskih ali televizijskih programov s statusom lokalnega, regionalnega
in študentskega pomena (Uradni list RS, št. 16/04) v zvezi z delno razveljavitvijo
prvega odstavka 82. člena in razveljavitvijo drugega odstavka 82. člena določa:
»4. Razveljavitev iz 1. in 3. točke izreka
začne učinkovati po poteku sedmih mesecev od objave te odločbe v Uradnem listu
Republike Slovenije.«.

Zakon o Radioteleviziji Slovenija – ZRTVS-1
(Uradni list RS, št. 96/05) vsebuje naslednjo končno določbo:
»54. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o medijih
– Zmed-A (Uradni list RS, št. 60/06) vsebuje naslednje prehodne in
končne določbe:
»PREHODNE IN KONČNE DOLOČBE
42. člen
(1) Vlada Republike Slovenije v šestih
mesecih od uveljavitve tega zakona izda uredbo iz 3. člena tega zakona. 
(2) Vlada Republike Slovenije v šestih
mesecih od uveljavitve tega zakona izda uredbo iz 36. člena tega zakona.
Republika Slovenija za financiranje avdiovizualne produkcije na področju
medijev zagotovi najmanj štiristo (400) milijonov tolarjev sredstev iz
državnega proračuna na leto.
43. člen
Organi iz 13. člena tega zakona najpozneje
v šestih mesecih od uveljavitve tega zakona pristojnemu ministrstvu sporočijo
podatke iz 13. člena tega zakona oziroma ustrezno dopolnijo podatke, ki so jih
že poslali pristojnemu ministrstvu v skladu s 153. členom Zakona o medijih
(Uradni list RS, št. 35/01, 62/03, 113/03 – odločba US, 16/04 – odločba US, 123/04
– odločba US in 96/05 – ZRTVS-1).
44. člen
(1) Minister, pristojen za kulturo, izda
podzakonski predpis iz 21. člena tega zakona v roku šestih mesecev od
uveljavitve tega zakona. 
(2) Izdajatelji televizijskih programov so
dolžni sprejeti in objaviti pravila iz 21. člena tega zakona v roku šestih
mesecev od uveljavitve tega zakona. 
(3) Svet za radiodifuzijo v roku treh
mesecev od uveljavitve tega zakona sprejme na podlagi strokovnih podlag
agencije, smernice za pripravo internih pravil iz tretjega odstavka 21. člena
in jih posreduje vsem izdajateljem televizijskih programov.
45. člen
(1) Agencija v treh mesecih od uveljavitve
tega zakona izda akt iz 32. in 33. člena tega zakona. 
(2) Agencija po uradni dolžnosti v enem
letu od uveljavitve tega zakona imetnikom dovoljenja za izvajanje radijske ali
televizijske dejavnosti, to dovoljenje nadomesti z odločbo o dovoljenju za
izvajanje radijske ali televizijske dejavnosti iz 32. člena tega zakona. 
(3) Imetniki dovoljenj za izvajanje
radijske ali televizijske dejavnosti morajo agenciji posredovati podatke iz 32.
člena tega zakona za izdajo odločbe iz prejšnjega odstavka v enem mesecu od
prejema njene zahteve. 
(4) Agencija v treh mesecih od uveljavitve
tega zakona izda akt iz 34. člena tega zakona. 
(5) Postopki strokovnega nadzorstva na
podlagi 109. člena Zakona o medijih (Uradni list RS, št. 35/01, 62/03, 113/03 –
odločba US, 16/04 – odločba US, 123/04 – odločba US in 96/05 – ZRTVS-1), ki do
uveljavitve tega zakona še niso bili dokončani, se nadaljujejo na podlagi tega
zakona ali se s sklepom agencije ustavijo in lahko ponovno začnejo.
46. člen
(1) Agencija izda predpis iz 14. člena tega
zakona v 90 dneh od uveljavitve tega zakona. 
(2) Agencija predlaga pristojnemu
ministrstvu strategijo iz 34. člena tega zakona v šestih mesecih od uveljavitve
tega zakona. 
(3) Svet za radiodifuzijo da soglasje k
strategiji iz 27. člena tega zakona v 30 dneh od dneva, ko mu agencija vroči
predlog strategije.
47. člen
(1) Državni zbor Republike Slovenije
imenuje Svet za radiodifuzijo v skladu s tem zakonom v 120 dneh od uveljavitve
tega zakona. 
(2) Do imenovanja Sveta za radiodifuzijo na
podlagi tega zakona, nadaljuje z delom Svet za radiodifuzijo v sestavi, ki jo
ima do začetka veljavnosti tega zakona.
48. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o obveznem izvodu publikacij – ZOIPub
(Uradni list RS, št. 69/06) vsebuje naslednjo končno določbo:
26. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
treh mesecev od uveljavitve.«.

Zakon o preprečevanju omejevanja konkurence –
ZPOmK-1 (Uradni list RS, št. 36/08) vsebuje naslednjo končno določbo:
»84. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o Slovenskem filmskem centru, javni
agenciji Republike Slovenije – ZSFCJA (Uradni list RS, št. 77/10) vsebuje naslednjo končno določbo:
»30. člen
(veljavnost
zakona)
Ta zakon začne veljati petnajsti dan po
objavi v Uradnem listu Republike Slovenije, razen 17. člena, ki začne veljati
1. januarja 2011, in 16. člena, ki začne veljati 1. januarja 2012.«.

Odločba o ugotovitvi, da je drugi odstavek
26. člena Zakona o medijih v neskladju z Ustavo, ter o razveljavitvi sodbe
Vrhovnega sodišča, sodbe Višjega sodišča v Kopru in sodbe Okrajnega sodišča v
Kopru (Uradni list RS, št. 90/10) določa: 
»1. Drugi odstavek 26. člena Zakona o
medijih (Uradni list RS, št. 110/06 – uradno prečiščeno besedilo) je v
neskladju z Ustavo.
2. Državni zbor Republike Slovenije mora
ugotovljeno neskladje odpraviti v roku šestih mesecev po objavi te odločbe v
Uradnem listu Republike Slovenije.
3. Do odprave ugotovljenega neskladja se
objava popravka lahko zahteva v tridesetih dneh od dneva, ko je zainteresirana
oseba izvedela za objavo obvestila, vendar najkasneje v treh mesecih od objave
obvestila.
[…]«.

Zakon o avdiovizualnih medijskih storitvah –
ZAvMS (Uradni list RS, št. 87/11) vsebuje naslednjo končno določbo:
»50. člen
[…]
(4) Ta zakon začne veljati petnajsti dan po objavi v
Uradnem listu Republike Slovenije.«.

Zakon o spremembi Zakona o medijih – Zmed-B
(Uradni list RS, št. 47/12) vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o zaposlovanju, samozaposlovanju in delu
tujcev – ZZSDT (Uradni list RS, št. 47/15) vsebuje naslednjo končno določbo:
»82. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. septembra 2015.«.

Zakon o spremembah in dopolnitvah Zakona o
medijih – ZMed-C (Uradni list RS, št. 22/16) vsebuje naslednje prehodne in končne
določbe:
»PREHODNE IN KONČNE DOLOČBE
26. člen
(1) Postopki inšpekcijskega nadzora in
postopki o prekrških, začeti na podlagi Zakona o medijih (Uradni list RS,
št. 110/06 – uradno prečiščeno besedilo, 36/08 – ZPOmK-1, 77/10 – ZSFCJA,
87/11 – ZAvMS, 47/12 in 47/15 – ZZSDT), ki so se začeli pred uveljavitvijo tega
zakona in do njegove uveljavitve niso bili končani, se končajo po predpisih, ki
so veljali do uveljavitve tega zakona.
(2) Postopki strokovnega nadzorstva po
Zakonu o medijih (Uradni list RS, št. 110/06 – uradno prečiščeno besedilo,
36/08 – ZPOmK-1, 77/10 – ZSFCJA, 87/11 – ZAvMS, 47/12 in 47/15 – ZZSDT), ki so
se začeli pred uveljavitvijo tega zakona in do njegove uveljavitve niso bili
končani, se končajo po predpisih, ki so veljali do uveljavitve tega zakona.
(3) Izdajatelji, ki v okviru medija
dovoljujejo komentiranje javnosti, morajo oblikovati pravila za komentiranje in
jih javno objaviti na primernem mestu v mediju v šestih mesecih od uveljavitve
tega zakona.
(4) Ministrstvo, pristojno za kulturo,
vzpostavi in javno objavi evidenco iz četrtega odstavka 86.a člena zakona v
šestih mesecih od uveljavitve tega zakona.
(5) Agencija uskladi Metodologijo
nadzorstva avdiovizualnih medijskih storitev in radijskih programov (Uradni
list RS, št. 31/12) z določbami tega zakona v šestih mesecih od
uveljavitve tega zakona.
27. člen
Izpolnjevanje obveznosti predvajanja
deležev slovenske glasbe iz 86.a člena zakona se zagotovi 1. julija 2016.
28. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o medijih – ZMed-D
(Uradni list RS, št. 39/16) vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o medijih – ZMed-E
(Uradni list RS, št. 82/21) vsebuje naslednjo prehodno in končno
določbo:
»PREHODNA IN KONČNA DOLOČBA
2. člen
Postopki pridobitve in odvzema statusa
lokalnega radijskega ali televizijskega programa, začeti pred uveljavitvijo
tega zakona, se končajo po določbah tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.