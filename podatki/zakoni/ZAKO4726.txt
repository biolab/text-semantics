1. poglavje
Splošne določbe
Namen in vsebina zakona
1. člen
(1) Namen tega zakona je varstvo pravice do
sojenja brez nepotrebnega odlašanja.
(2) Ta zakon ureja opravljanje zadev sodne
uprave iz pristojnosti sodišč in zadev pravosodne uprave iz pristojnosti
ministrstva, pristojnega za pravosodje, za varstvo pravice do sojenja brez nepotrebnega
odlašanja, sodno varstvo te pravice in pravično zadoščenje v primerih njene
kršitve.
Pravica do sojenja brez nepotrebnega
odlašanja
2. člen
Stranka v sodnem postopku, udeleženec po
zakonu, ki ureja nepravdni postopek, in oškodovanec v
kazenskem postopku (v nadaljnjem besedilu: stranka) ima pravico, da o njenih
pravicah in dolžnostih ter o obtožbah proti njej v njeni zadevi pred
sodiščem odloča sodišče brez nepotrebnega odlašanja.
Pravna sredstva
3. člen
Pravna sredstva za varstvo pravice do sojenja
brez nepotrebnega odlašanja po tem zakonu so:
1.    
pritožba s predlogom za pospešitev obravnavanja zadeve (v nadaljnjem
besedilu: nadzorstvena pritožba);
2.    
predlog za določitev roka (v nadaljnjem besedilu: rokovni predlog);
3.    
zahteva za pravično zadoščenje.
Merila za odločanje
4. člen
Pri odločanju o pravnih sredstvih po tem
zakonu se za učinkovito izvrševanje pravice iz 2. člena tega zakona upoštevajo okoliščine posamezne zadeve, zlasti njena zapletenost v
dejanskem in pravnem pogledu, ravnanje strank v postopku, predvsem z vidika
uporabe postopkovnih pravic in izpolnjevanja obveznosti v postopku, spoštovanje
pravil o vrstnem redu reševanja zadev na sodišču, zakonski roki za razpis
narokov in izdelavo sodnih odločb, trajanje časa, v katerem je bila na
drugih sodnih stopnjah oziroma sodiščih reševana zadeva, način, po katerem je bila zadeva obravnavana pred vložitvijo
nadzorstvene pritožbe ali rokovnega predloga, narava in vrsta zadeve ter njen
pomen za stranko.
2. poglavje
Nadzorstvena pritožba in rokovni predlog
Nadzorstvena pritožba
5. člen
(1) Če stranka meni, da sodišče nepotrebno
odlaša z odločanjem, lahko pri sodišču, ki obravnava zadevo, vloži pisno
nadzorstveno pritožbo, o kateri odloča predsednica oziroma predsednik sodišča
(v nadaljnjem besedilu: predsednik sodišča).
(2) Nadzorstvena pritožba mora za potrebe
odločanja o varstvu pravice do sojenja brez nepotrebnega odlašanja vsebovati
naslednje sestavine:
-      
osebno ime oziroma firmo oziroma drug naziv stranke, naslov njenega
stalnega ali začasnega prebivališča oziroma sedež,
-      
osebno ime oziroma firmo oziroma drug naziv zastopnika ali pooblaščenca
in naslov njegovega stalnega ali začasnega prebivališča oziroma sedež,
-      
navedbo sodišča, ki obravnava zadevo,
-      
opravilno številko zadeve ali datum vložitve zadeve na sodišče,
-      
navedbo okoliščin ali drugih podatkov v zvezi z zadevo, ki izkazujejo,
da sodišče nepotrebno odlaša z odločanjem,
-       lastnoročni podpis stranke, zastopnika ali
pooblaščenca.
Odločitev o nadzorstveni pritožbi
6. člen
(1) Če je nadzorstvena pritožba glede na
časovni potek reševanja zadeve, ki je naveden v nadzorstveni pritožbi, očitno
neutemeljena, jo predsednik sodišča s sklepom zavrne.
(2) Če nadzorstvena pritožba ne vsebuje
obveznih sestavin iz drugega odstavka 5. člena tega zakona, jo predsednik
sodišča s sklepom zavrže. Zoper ta sklep ni dovoljena pritožba.
(3) Če ni bil izdan sklep iz prvega ali
drugega odstavka tega člena, predsednik sodišča nemudoma zahteva, da mu sodnica
oziroma sodnik ali predsednica senata oziroma predsednik senata (v nadaljnjem besedilu:
sodnik), ki mu je zadeva dodeljena v reševanje, najpozneje v petnajstih dneh po
prejemu zahteve predsednika sodišča oziroma po pridobitvi spisa, če je to
potrebno za izdelavo poročila, posreduje poročilo o razlogih za trajanje
postopka v zadevi. Poročilo vključuje opredelitev glede meril iz 4. člena
tega zakona ter mnenje, v kakšnem roku bi lahko zadeva bila rešena. Predsednik
sodišča lahko zahteva tudi, da mu sodnik posreduje tudi spis zadeve, če oceni,
da ga mora pregledati glede na strankine navedbe v nadzorstveni pritožbi.
(4) Če sodnik pisno obvesti predsednika
sodišča, da bodo v roku, ki ni daljši od štirih mesecev od prejema nadzorstvene
pritožbe, opravljena ustrezna postopkovna dejanja, ki lahko učinkovito
pospešijo rešitev zadeve, oziroma izdana odločba, predsednik
sodišča o tem obvesti stranko in s tem zaključi obravnavanje nadzorstvene
pritožbe.
(5) Če predsednik sodišča glede na merila
iz 4. člena tega zakona ugotovi, da sodišče ne odlaša nepotrebno z
odločanjem v zadevi, nadzorstveno pritožbo s sklepom zavrne.
(6) Če predsednik sodišča ni obvestil
stranke v skladu s četrtim odstavkom tega člena in če glede na merila iz
4. člena tega zakona ugotovi, da sodišče nepotrebno odlaša z odločanjem v
zadevi, glede na stanje in naravo zadeve s sklepom odredi rok za opravo
določenih postopkovnih dejanj, lahko pa glede na okoliščine zadeve, zlasti če
je zadeva nujna, odredi tudi njeno prednostno reševanje. Če odredi, da mora
sodnik opraviti ustrezna postopkovna dejanja, ki lahko učinkovito
pospešijo rešitev zadeve, določi tudi rok za njihovo opravo,
ki ne sme biti krajši od petnajst dni in ne daljši od šestih mesecev, in
primeren rok, v katerem mora sodnik poročati o opravljenih dejanjih.
(7) Če predsednik sodišča ugotovi, da je do
nepotrebnega odlašanja z odločanjem v zadevi prišlo zaradi preobremenjenosti
ali daljše odsotnosti sodnika, lahko odredi, da se zadeva predodeli. Lahko
predlaga tudi dodelitev dodatnega sodnika na sodišče ali odredi izvedbo drugih
ukrepov v skladu z zakonom, ki ureja sodniško službo.
(8) Z letnim razporedom se lahko določi
sodnik, ki bo namesto ali poleg predsednika sodišča odločal v zadevah
nadzorstvenih pritožb.
(9) Predsednik sodišča ali sodnik iz
prejšnjega odstavka odloča v zadevah nadzorstvenih pritožb v okviru in po postopku
opravljanja pristojnosti sodne uprave po zakonu, ki ureja sodišča. 
Omejitev glede vložitve nadzorstvene
pritožbe 
7. člen
(1) Če predsednik sodišča ravna v skladu s
četrtim ali šestim odstavkom 6. člena tega zakona, stranka ne sme vložiti
nove nadzorstvene pritožbe v isti zadevi pred potekom rokov iz obvestila
oziroma sklepa predsednika sodišča. Ta določba ne velja za zadeve, v katerih je
predlagan ali odrejen pripor ali predlagana začasna odredba.
(2) Če je bil izdan sklep v skladu s prvim
ali petim odstavkom 6. člena tega zakona, lahko stranka vloži novo
nadzorstveno pritožbo šele po poteku šestih mesecev od prejema sklepa. Ta
določba ne velja za zadeve, v katerih je predlagan ali odrejen pripor ali
predlagana začasna odredba.
Rokovni predlog
8. člen
(1) Če predsednik sodišča zavrne
nadzorstveno pritožbo po prvem ali petem odstavku 6. člena tega zakona ali
če nanjo ne odgovori stranki v dveh mesecih, ali če v tem roku ne pošlje
obvestila iz četrtega odstavka 6. člena tega zakona ali če v rokih iz obvestila
ali sklepa predsednika sodišča niso bila opravljena ustrezna postopkovna
dejanja, lahko stranka pri sodišču, ki obravnava zadevo, vloži rokovni predlog
iz razloga po prvem odstavku 5. člena tega zakona.
(2) Rokovni predlog mora za potrebe
odločanja o varstvu pravice do sojenja brez nepotrebnega odlašanja vsebovati
sestavine iz drugega odstavka 5. člena tega zakona.
(3) Stranka sme vložiti rokovni predlog po
poteku rokov iz prvega odstavka tega člena ali v 15 dneh po prejemu sklepa iz
prvega ali petega odstavka 6. člena tega zakona. 
Pristojnost za odločanje
9. člen
(1) Za odločanje o rokovnem predlogu glede
zadev, ki jih obravnava okrajno sodišče, okrožno sodišče ali drugo sodišče prve
stopnje, je pristojen predsednik višjega sodišča, v katerega sodno območje
spada okrajno, okrožno ali drugo sodišče prve stopnje.
(2) Za odločanje o rokovnem predlogu glede
zadev, ki jih obravnava višje sodišče ali sodišče s položajem višjega sodišča,
je pristojen predsednik Vrhovnega sodišča Republike Slovenije.
(3) Za odločanje o rokovnem predlogu glede
zadev, ki jih obravnava Vrhovno sodišče Republike Slovenije, je pristojen
predsednik Vrhovnega sodišča Republike Slovenije.
(4) Z letnim razporedom se lahko določijo
drugi sodniki, ki bodo namesto ali poleg predsednikov sodišč iz prejšnjih
odstavkov odločali o rokovnih predlogih.
Posredovanje rokovnega predloga
10. člen
Predsednik sodišča, ki obravnava zadevo,
nemudoma posreduje rokovni predlog skupaj spisom zadeve in spisom nadzorstvene
pritožbe predsedniku sodišča, ki je pristojen za odločanje o rokovnem predlogu.
Odločitev o rokovnem predlogu
11. člen
(1) Če je rokovni predlog glede na časovni
potek reševanja zadeve in glede na ravnanje stranke očitno neutemeljen, ga
predsednik sodišča s sklepom zavrne.
(2) Če rokovni predlog ne vsebuje obveznih
sestavin iz drugega odstavka 5. člena tega zakona ali je vložen
pred potekom roka iz prvega odstavka 8. člena tega zakona ali
po preteku roka iz tretjega odstavka 8. člena tega zakona, ga predsednik
sodišča s sklepom zavrže.
(3) Če predsednik sodišča glede na merila
iz 4. člena tega zakona ugotovi, da sodišče ne odlaša nepotrebno z
odločanjem v zadevi, rokovni predlog s sklepom zavrne.
(4) Če predsednik sodišča glede na merila
iz 4. člena tega zakona ugotovi, da sodišče nepotrebno odlaša z odločanjem
v zadevi, zlasti v primeru,
če predsednik sodišča ni v skladu s četrtim ali šestim odstavkom 6. člena tega
zakona v pisnem obvestilu stranki ali v sklepu navedel ali odredil oprave
ustreznih oziroma določenih postopkovnih dejanj, ki lahko učinkovito pospešijo
rešitev zadeve, s sklepom odredi, da mora sodnik
opraviti ustrezna postopkovna dejanja, ki lahko učinkovito pospešijo
rešitev zadeve, določi rok za njihovo opravo, ki ne sme biti
krajši od petnajst dni in ne daljši od štirih mesecev, in primeren rok, v
katerem mora sodnik poročati o opravljenih dejanjih. Predsednik sodišča lahko
glede na okoliščine zadeve, zlasti če je zadeva nujna, odredi tudi njeno
prednostno reševanje in predlaga predsedniku sodišča iz prvega odstavka
5. člena tega zakona izvedbo ukrepov iz sedmega odstavka 6. člena
tega zakona.
(5) Predsednik sodišča mora o rokovnem
predlogu odločiti v 15 dneh po njegovem prejemu.
Smiselna uporaba določb pravdnega
postopka in postopka opravljanja pristojnosti sodne uprave
12. člen
Za odločanje o rokovnem predlogu se glede
določitve roka s strani sodišča ter sklepa in pritožbe zoper sklep smiselno
uporabljajo določbe zakona, ki ureja pravdni postopek, glede ostalih
postopkovnih dejanj, zlasti glede predhodnega preizkusa rokovnega predloga, pa
določbe zakona, ki ureja sodišča, o postopku opravljanja pristojnosti sodne
uprave. 
Izključitev pritožbe
13. člen
Zoper sklep predsednika sodišča iz
11. člena tega zakona ni dovoljena pritožba.
Pristojnosti ministrstva, pristojnega
za pravosodje
14. člen
(1) Če je nadzorstvena pritožba vložena pri
ministrstvu, pristojnem za pravosodje (v nadaljnjem besedilu: ministrstvo), jo
minister oziroma ministrica, pristojna za pravosodje (v nadaljnjem besedilu:
minister), odstopi predsedniku pristojnega sodišča, da jo obravnava v skladu s
tem zakonom, in zahteva, da ga v dveh mesecih obvesti
o ugotovitvah in o odločitvi.
(2) Če nadzorstvena pritožba ne vsebuje
obveznih sestavin iz drugega odstavka 5. člena tega zakona, minister
pozove stranko, da naj jo dopolni v roku 8 dni. Če nadzorstvena pritožba ni
dopolnjena v navedenem roku, jo minister s sklepom zavrže. Zoper sklep o
zavrženju ni dovoljena pritožba.
(3) Minister lahko od predsednika sodišča
zahteva poročilo o vseh vloženih nadzorstvenih pritožbah ali rokovnih predlogih
in, da se mu posredujejo kopije obvestil, izdanih sklepov in odločb, ki so bile
vročene strankam. Navedene dokumente lahko zahteva za zadeve, v katerih je bila
nadzorstvena pritožba ali rokovni predlog vložen pred največ dvema letoma.
(4) Osebne in druge podatke ter informacije
iz dokumentov iz tretjega odstavka tega člena lahko ministrstvo uporabi in
obdeluje za izvedbo ali predlaganje uvedbe ukrepov ali postopkov po določbah
zakona, ki ureja sodniško službo, zlasti glede ocene sodniške službe, postopka
ugotavljanja disciplinske odgovornosti sodnika, za izvedbo ali predlaganje
uvedbe ukrepov ali postopkov na podlagi drugih zakonskih pristojnosti ali
obveznosti ministrstva, zlasti za oceno službe državnega tožilca ali postopka
ugotavljanja disciplinske odgovornosti državnega tožilca, za namene izvajanja
statističnih in znanstvenih raziskav ali pri pripravi predlogov zakonov in
drugih predpisov iz pristojnosti ministrstva.
(5) Ministrstvo upravlja zbirko osebnih
podatkov, v kateri se za izvrševanje pristojnosti ministrstva po tem členu
obdeluje osebne in druge podatke iz prejetih nadzorstvenih pritožb. Obdelujejo
se samo naslednji podatki: številka zadeve ministrstva, datum prejema in
odstopa oziroma zavrženja nadzorstvene pritožbe, osebno ime oziroma firma
oziroma drug naziv stranke, naslov strankinega stalnega ali začasnega
prebivališča oziroma sedež, navedba sodišča, ki obravnava zadevo, opravilna
številka zadeve ali datum vložitve zadeve na sodišče, datum prejetega sklepa
ali obvestila sodišča in vrsta odločitve sodišča. V primeru ugodenih
nadzorstvenih pritožb pa se obdeluje tudi osebno ime pristojnega sodnika ali
osebna imena pristojnih sodnikov, ki ga mora sodišče posredovati v sklepu ali
obvestilu. Podatki v zbirki osebnih podatkov se obdelujejo s sredstvi
informacijske tehnologije.
(6) Ko je namen
uporabe oziroma obdelave osebnih podatkov iz tretjega odstavka tega člena
izpolnjen, jih ministrstvo arhivira v skladu z zakonom, ki ureja arhivska
gradiva in arhive, najpozneje pa jih arhivira v petih letih po prejemu teh
podatkov. Podatki iz zbirke
osebnih podatkov iz prejšnjega odstavka se izbrišejo, ko je namen njihove
uporabe oziroma obdelave iz prvega in četrtega odstavka tega člena izpolnjen,
najpozneje pa tri leta po njihovem vpisu. 
3. poglavje
Pravice in postopek glede pravičnega zadoščenja
Pravično zadoščenje
15. člen
(1) Če je stranka glede zadeve iz 2. člena
tega zakona vložila nadzorstveno pritožbo, ki ji je bilo ugodeno s sklepom ali
z obvestilom (šesti in četrti odstavek 6. člena), ali če je vložila rokovni
predlog, lahko zahteva pravično zadoščenje po tem zakonu. 
(2) Pravično zadoščenje se zagotovi:
1.    
z izplačilom denarne odškodnine za povzročeno škodo zaradi kršitve
pravice do sojenja brez nepotrebnega odlašanja;
2.    
s pisno izjavo Državnega pravobranilstva, da je bila stranki kršena
pravica do sojenja brez nepotrebnega odlašanja;
3.    
z objavo sodbe, da je bila stranki kršena pravica do sojenja brez
nepotrebnega odlašanja.
(3) Stranka mora v predlogu za poravnavo,
vloženem na Državno pravobranilstvo, navesti katero ali kateri od vrst
pravičnega zadoščenja iz prejšnjega odstavka uveljavlja. Če ne navede vrste ali
vrst pravičnega zadoščenja, ji Državno pravobranilstvo določi rok 30 dni za
dopolnitev vloge iz prejšnjega stavka, in če tudi v tem roku vloga ni
dopolnjena, jo Državno pravobranilstvo zavrže. 
Denarna odškodnina
16. člen
(1) Denarna odškodnina se izplača za
nepremoženjsko škodo, povzročeno zaradi kršitve pravice do sojenja brez
nepotrebnega odlašanja. Republika Slovenija objektivno odgovarja za povzročeno
škodo.
(2) Denarna odškodnina za posamezno zadevo
iz drugega stavka prvega odstavka 19. člena tega zakona se
prizna v znesku od 300 eurov do 5000 eurov.
(3) Pri določitvi višine odškodnine se
upoštevajo merila iz 4. člena tega zakona, zlasti pa zapletenost zadeve,
ravnanje države, ravnanje same stranke in pomen zadeve za stranko.
Pisna izjava
17. člen
(1) Glede na okoliščine zadeve lahko
Državno pravobranilstvo v sporazumu s stranko po 19. členu tega zakona, ob
upoštevanju meril iz prvega odstavka 18. člena tega zakona, kot
nadomestilo za nepremoženjsko škodo, povzročeno zaradi kršitve pravice do
sojenja brez nepotrebnega odlašanja, poda stranki pisno izjavo brez denarne
odškodnine. V primeru hujše kršitve pravice do sojenja brez nepotrebnega
odlašanja lahko Državno pravobranilstvo na zahtevo stranke poda pisno izjavo
tudi poleg denarne odškodnine.
(2) Pisna izjava vsebuje podatke iz prve,
druge, tretje in četrte alineje drugega odstavka 5. člena tega zakona,
navedbo, da je prišlo do kršitve pravice do sojenja brez nepotrebnega odlašanja
in čas trajanja nepotrebnega odlašanja.
(3) Pisno izjavo poda Državno
pravobranilstvo v okviru sklenjene poravnave iz 19. člena tega zakona. Na
zahtevo stranke se pisna izjava objavi na spletni strani Državnega
pravobranilstva, ki krije stroške objave. Pisna izjava mora biti objavljena dva
meseca, nato pa se arhivira znotraj spletne strani ali izbriše v 15 dneh od
prejema zahteve stranke ali večine strank iz pisne izjave.
Objava sodbe
18. člen
(1) Kadar stranka uveljavlja zaradi
pravičnega zadoščenja izplačilo denarne odškodnine s tožbo pred pristojnim
sodiščem iz 20. člena tega zakona, lahko sodišče upoštevaje vse okoliščine
zadeve in merila iz 4. člena tega zakona, še posebej pa ravnanje same
stranke v postopku, in ob oceni, da je pravično zadoščenje za nepremoženjsko
škodo mogoče zagotoviti že z ugotovitvijo kršitve pravice, izjemoma ne določi denarne
odškodnine, temveč s sodbo ugotovi le kršitev pravice. V tem primeru sodišče na
zahtevo stranke tudi odloči, da se sodba objavi.
(2) V primeru hujše kršitve pravice do
sojenja brez nepotrebnega odlašanja lahko sodišče na zahtevo stranke poleg
denarne odškodnine odredi tudi objavo sodbe.
(3) Sodba, ki se objavi, vsebuje o stranki
samo naslednje osebne oziroma druge podatke: osebno ime ali firmo oziroma drug
naziv tožnika, naslov stalnega, začasnega ali drugega prebivališča tožnika in
sedež firme ter datum rojstva, če ga je stranka v tožbi po 20. členu tega zakona navedla.
(4) Sodišče, za katero je s sodbo
ugotovljeno, da je nepotrebno odlašalo z odločanjem v strankini zadevi, objavi
pravnomočno sodbo na svoji spletni strani in krije stroške objave. Sodba mora
biti objavljena dva meseca, nato pa se arhivira znotraj spletne strani ali
izbriše v 15 dneh od prejema zahteve stranke ali večine strank iz sodbe.
Postopek pri Državnem pravobranilstvu
19. člen
(1) Postopek za uveljavitev zahtevka za
pravično zadoščenje, kadar je izpolnjen pogoj iz prvega odstavka 15. člena
tega zakona, stranka prične z vložitvijo predloga za poravnavo pri Državnem
pravobranilstvu, zaradi sporazuma o vrsti oziroma višini pravičnega zadoščenja.
Ta predlog glede njene zadeve iz 2. člena tega zakona
lahko stranka vloži v devetih mesecih od dneva vročitve pravnomočne odločbe
sodišča, oziroma če je bilo v njeni zadevi iz 2. člena tega zakona vloženo
izredno pravno sredstvo, o katerem odloča Vrhovno sodišče Republike Slovenije,
od dneva vročitve odločbe Vrhovnega sodišča Republike Slovenije, s katero se
postopek konča. Državno pravobranilstvo se do predloga
stranke, kolikor oceni, da je zahtevek za pravično zadoščenje utemeljen,
opredeli najkasneje v roku treh mesecev. Do izteka navedenega roka stranka ne
sme uveljavljati denarne odškodnine zaradi pravičnega zadoščenja s tožbo pred
pristojnim sodiščem.
(2) Če je dosežen sporazum s stranko v
skladu s prvim odstavkom tega člena, Državno pravobranilstvo sklene s stranko
izvensodno poravnavo.
(3) Sodišče, ki je reševalo zadevo na prvi
stopnji, mora na podlagi pisne zahteve Državnega pravobranilstva najpozneje v
30 dneh Državnemu pravobranilstvu posredovati opis časovnega poteka reševanja
zadeve pred sodišči vseh stopenj, ki so zadevo reševala, z navedbo razlogov za
zastoj v postopku, ter opis učinkovanja nadzorstvene pritožbe in rokovnega
predloga v zadevi, po potrebi pa mora posredovati tudi dodatna pojasnila o
zadevi v zvezi z upoštevanjem meril iz 4. člena tega zakona. Drugi državni
organi, ki so delovali ali sodelovali v postopku pred sodiščem v zadevi iz
prejšnjega stavka, morajo po postopku in v roku iz prejšnjega stavka Državnemu
pravobranilstvu posredovati opis časovnega poteka njihovega delovanja ali
sodelovanja v zadevi, z navedbo morebitnih razlogov za zastoj v postopku, po
potrebi pa morajo posredovati tudi dodatna pojasnila o zadevi v zvezi z
upoštevanjem meril iz 4. člena tega zakona. Sodišča in drugi državni organi, ki
so delovali ali sodelovali v postopku pred sodiščem v zadevi iz prvega stavka,
lahko Državnemu pravobranilstvu po postopku in v roku iz prvega stavka opis
časovnega poteka njihovega delovanja ali sodelovanja v zadevi, z ostalimi
zahtevanimi podatki, posredujejo tudi v elektronski obliki. 
(4) Če stranko pri uveljavljanju pravic po
določbah 3. poglavja tega zakona v postopku pred Državnim pravobranilstvom
zastopa pooblaščenec, mora pooblaščenec ob vložitvi vloge predložiti posebno
pooblastilo za zastopanje. Če pooblastilo ni predloženo, Državno
pravobranilstvo določi pooblaščencu rok 15 dni za predložitev pooblastila, in
če tudi v tem roku ni predloženo, Državno pravobranilstvo vlogo zavrže. 
Postopek pred sodiščem in pristojnost
20. člen
(1) Če na predlog za poravnavo ni dosežen
sporazum po 19. členu tega zakona ali če Državno pravobranilstvo in
stranka ne dosežeta sporazuma v treh mesecih od vložitve predloga, lahko
stranka vloži tožbo za povrnitev škode.
(2) Tožba za povrnitev škode zoper
Republiko Slovenijo se vloži najpozneje v 18 mesecih od dneva vročitve odločbe
sodišča iz prvega stavka drugega odstavka 19. člena tega zakona. 
(3) Za odločanje o tožbi za povrnitev škode
po tem zakonu je izključno krajevno pristojno okrajno
sodišče, na območju katerega ima tožeča stranka stalno oziroma začasno
prebivališče ali sedež.
(4) Ne glede na tretji odstavek tega člena
je za odločanje o tožbi za povrnitev škode, za katero bi bilo po določbah tega
zakona pristojno Okrajno sodišče v Ljubljani, izključno krajevno pristojno Okrajno sodišče v Kranju, za odločanje o tožbi za
povrnitev škode, za katero bi bilo po določbah tega zakona pristojno Okrajno
sodišče v Mariboru, pa je izključno krajevno pristojno
Okrajno sodišče v Celju.
(5) Za odločanje o tožbi za povrnitev škode
po tem zakonu, ki jo vloži stranka, ki nima stalnega oziroma začasnega prebivališča
ali sedeža v Republiki Sloveniji, je izključno krajevno pristojno Okrajno sodišče v Kranju.
(6) V postopku pred sodiščem se ne glede
vrsto ali višino zahtevka uporabljajo določbe zakona o pravdnem postopku o
sporu majhne vrednosti.
(7) V sporih za povrnitev škode po tem
zakonu je revizija izključena.
Uveljavljanje premoženjske škode
21. člen
(1) Tožbo za povrnitev premoženjske škode
zaradi kršitve pravice do sojenja brez nepotrebnega odlašanja lahko stranka
vloži v 18 mesecih od dneva vročitve odločbe sodišča iz drugega stavka
prvega odstavka 19. člena tega zakona o njeni zadevi v skladu
z določbami obligacijskega zakonika o premoženjski škodi.
(2) Pri odločanju sodišča o premoženjski
škodi se poleg določb obligacijskega zakonika upoštevajo merila iz
4. člena in tretjega odstavka 16. člena tega zakona. Republika
Slovenija objektivno odgovarja za povzročeno škodo.
Izplačilo denarne odškodnine
22. člen
(1) Državno pravobranilstvo izplača denarno
odškodnino na podlagi sklenjene poravnave iz drugega odstavka 19. člena
tega zakona in potrebne stroške, ki jih je imela stranka v zvezi z njo.
(2) Državno pravobranilstvo izplača denarno
odškodnino in stroške postopka stranke na podlagi pravnomočne odločbe sodišča,
s katero je bila ugotovljena kršitev pravice do sojenja brez nepotrebnega
odlašanja v postopku po 20.
ali 21. členu tega zakona.
Zagotavljanje sredstev
23. člen
Sredstva iz 22. člena tega zakona se
zagotovijo v proračunu Republike Slovenije v okviru finančnega načrta Državnega
pravobranilstva.
Izjema glede oseb javnega prava
24. člen
Državni organi, organi samoupravnih
lokalnih skupnosti, javna podjetja, javni skladi in javne agencije kot stranke
v sodnih postopkih niso upravičeni do pravičnega zadoščenja z izplačilom
denarne odškodnine za povzročeno škodo zaradi kršitve pravice do sojenja brez
nepotrebnega odlašanja ali povrnitve premoženjske škode v njihovo korist ali v
korist Republike Slovenije po tem zakonu ali po drugem zakonu, kadar gre za
varstvo pravice do sojenja brez nepotrebnega odlašanja.

Zakon o varstvu pravice do sojenja brez
nepotrebnega odlašanja – ZVPSBNO (Uradni list RS, št. 49/06)
vsebuje naslednje prehodne in končno določbo:
»4. poglavje
Prehodne in končna določba
Pravično
zadoščenje za škodo, nastalo pred začetkom uporabe tega zakona
25. člen
(poseg odločbe US o načinu izvrševanja tega člena)
(1) Glede zadeve, v kateri je kršitev pravice
do sojenja brez nepotrebnega odlašanja že prenehala, pa je stranka pred
začetkom uporabe tega zakona že vložila zahtevo za pravično zadoščenje na
mednarodno sodišče, Državno pravobranilstvo v štirih mesecih po prejemu zadeve
v postopek poravnave od mednarodnega sodišča predlaga stranki poravnavo glede
višine pravičnega zadoščenja. Stranka je dolžna Državnemu pravobranilstvu
posredovati predlog za poravnavo v dveh mesecih po prejemu predloga Državnega
pravobranilstva. Državno pravobranilstvo je dolžno odločiti o predlogu čimprej,
najpozneje pa v štirih mesecih. Glede višine in določitve pravičnega zadoščenja
ter glede meril za ugotovitev kršitve pravice do sojenja brez nepotrebnega
odlašanja se uporabljajo določbe 16. in 17. člena tega zakona, glede
postopka pa določbe 19. člena tega zakona.
(2) Če predlogu za poravnavo iz prvega
odstavka tega člena ni ugodeno ali če Državno pravobranilstvo in stranka ne
dosežeta sporazuma v štirih mesecih od vložitve predloga stranke, lahko stranka
vloži tožbo na pristojno sodišče Republike Slovenije po tem zakonu. Stranka
lahko vloži tožbo v šestih mesecih po prejemu odgovora Državnega
pravobranilstva, da njenemu predlogu iz prejšnjega odstavka ni ugodeno, oziroma
po poteku roka, ki je v prejšnjem odstavku določen za odločitev Državnega
pravobranilstva za sklenitev poravnave. Za postopek pred sodiščem se ne glede
na vrsto ali višino zahtevka uporabljajo določbe zakona o pravdnem postopku o
sporu majhne vrednosti.
Sprememba
v drugem zakonu
26. člen
(1) 1. januarja 2007 preneha veljati
72. člen Zakona o sodiščih (Uradni list RS, št. 100/05 – uradno prečiščeno
besedilo).
(2) Prvi odstavek 73. člena Zakona o
sodiščih (Uradni list RS, št. 100/05 – uradno prečiščeno besedilo) se spremeni
tako, da se glasi:
»V primeru nadzorstvene pritožbe in
rokovnega predloga v skladu z zakonom, ki ureja varstvo pravice do sojenja brez
nepotrebnega odlašanja, lahko predsednik sodišča višje stopnje odredi sam ali
na predlog ministrstva, pristojnega za pravosodje, pregled poslovanja sodišča v
zadevi, v kateri se stranka pritožuje, in o ugotovitvah, če je pregled
opravljen na predlog ministra, pristojnega za pravosodje, pisno poroča
ministru, če je pregled opravljen na pobudo predsednika sodišča višje stopnje,
pa izvod poročila posreduje predsedniku sodišča, kjer je opravil pregled.
Minister in predsednik sodišča, kjer je bil opravljen pregled, lahko podatke
oziroma ocene iz poročila uporabita za izvedbo ali predlaganje uvedbe ukrepov
ali postopkov po določbah zakona, ki ureja sodniško službo, zlasti glede ocene
sodniške službe, postopka ugotavljanja disciplinske odgovornosti sodnika, za
izvedbo ali predlaganje uvedbe ukrepov ali postopkov na podlagi drugih
zakonskih pristojnosti ali obveznosti ministrstva, pristojnega za pravosodje,
zlasti za oceno službe državnega tožilca ali postopka ugotavljanja disciplinske
odgovornosti državnega tožilca.«.
(3) Sprememba prvega odstavka
73. člena Zakona o sodiščih se začne uporabljati 1. januarja 2007,
dotedaj se še naprej uporablja sedanja določba 73. člena Zakona o
sodiščih.
Prehodna
določba glede plačevanja dohodnine
27. člen
Do spremembe zakona, ki ureja dohodnino, se
za denarno odškodnino za nepremoženjsko škodo, prejeto v skladu z določbami
tega zakona, ne plača dohodnina.
Začetek
veljavnosti in uporabe tega zakona
28. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2007.«.

Zakon o dohodnini – ZDoh-2 (Uradni list RS,
št. 117/06)
spreminja 27. člen zakona tako, da se glasi:
»Prehodna določba glede plačevanja
dohodnine
27. člen
Do spremembe zakona, ki ureja dohodnino, se
za denarno odškodnino za nepremoženjsko škodo, prejeto v skladu z določbami
tega zakona, ne plača dohodnina. (delno se preneha uporabljati)«;
ter vsebuje naslednjo končno določbo:
»159. člen
(začetek
veljavnosti in uporabe)
Ta zakon začne veljati naslednji dan po objavi
v Uradnem listu Republike Slovenije, uporablja pa se od 1. januarja 2007 dalje,
razen: 
1.    
45. člena in četrtega odstavka 97. člena, ki se uporabljata že pri
odmeri dohodnine za leto 2006; 
2.    
100. člena tega zakona v delu, ki se nanaša na odlog ugotavljanja davčne
obveznosti v primeru zamenjave investicijskih kuponov podsklada za
investicijske kupone drugih podskladov v okviru prehajanja med podskladi pri
istem krovnem vzajemnem skladu, ki se pričnejo uporabljati eno leto po
uveljavitvi zakona o investicijskih skladih in družbah za upravljanje, ki
dopušča ustanovitev krovnih vzajemnih skladov; 
3.    
prvega odstavka 61. člena tega zakona, v delu, ki določa regijsko
olajšavo, ki začne veljati in se uporabljati z dnem, ko Evropska komisija
odobri shemo te olajšave; minister, pristojen za finance, v Uradnem listu
Republike Slovenije objavi dan uveljavitve in začetka uporabe te olajšave; 
4.    
5. točke drugega odstavka 96. člena tega zakona, ki začne veljati in se
uporabljati z dnem, ko Evropska komisija odobri shemo tveganega kapitala;
minister, pristojen za finance, v Uradnem listu Republike Slovenije objavi dan
uveljavitve in začetka uporabe 5. točke drugega odstavka 96. člena tega zakona;
5.    
145. člena, ki se uporablja od dneva uveljavitve tega zakona.«.

Zakon o spremembah in dopolnitvah Zakona o
varstvu pravice do sojenja brez nepotrebnega odlašanja – ZVPSBNO-A (Uradni list
RS, št. 58/09)
vsebuje naslednjo prehodno in končno določbo:
»PREHODNA IN KONČNA DOLOČBA
11. člen
Postopki, začeti pred uveljavitvijo tega
zakona na sodiščih ali na Državnem pravobranilstvu na podlagi določb Zakona o
varstvu pravice do sojenja brez nepotrebnega odlašanja (Uradni list RS, št.
49/06 in 117/06 – ZDoh-2), se končajo po določbah navedenega zakona. Ne glede
na določbo prejšnjega stavka se tudi v teh postopkih uporabljajo določbe
spremenjenega 2. člena, drugega odstavka 16. člena, prvega odstavka 19. člena,
20. člena in prvega odstavka 21. člena zakona.
12. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi, da je 25. člen Zakona o
varstvu pravice do sojenja brez nepotrebnega odlašanja v neskladju z Ustavo in
odločba o razveljavitvi sodbe Višjega sodišča v Ljubljani in sodbe Okrajnega
sodišča v Ljubljani (Uradni list RS, št. 30/10)
določa:
»1. Člen 25 Zakona o varstvu pravice do
sojenja brez nepotrebnega odlašanja (Uradni list RS, št. 49/06 in 58/09) je v
neskladju z Ustavo, kolikor ne ureja tudi položaja oškodovancev, katerim je
kršitev pravice do sojenja brez nepotrebnega odlašanja prenehala pred 1. 1.
2007, pa do takrat niso vložili zahteve za pravično zadoščenje na mednarodno
sodišče. 
2. Državni zbor mora ugotovljeno neskladje
odpraviti v roku šestih mesecev po objavi te odločbe v Uradnem listu Republike
Slovenije. 
3. Do odprave ugotovljenega neskladja se v
pravdnih postopkih zaradi plačila denarne odškodnine za nepremoženjsko škodo kot
posledico domnevne kršitve pravice do sojenja brez nepotrebnega odlašanja, ki
je prenehala pred 1. 1. 2007, glede meril za ugotovitev kršitve pravice do
sojenja brez nepotrebnega odlašanja ter glede višine in določitve pravičnega
zadoščenja uporabljajo določbe Zakona o varstvu pravice do sojenja brez
nepotrebnega odlašanja. 
4. […]
5. […]
6. […]
7. […].«.

Zakon o spremembah in dopolnitvah Zakona o
varstvu pravice do sojenja brez nepotrebnega odlašanja – ZVPSBNO-B (Uradni list
RS, št. 38/12)
spreminja 25. člen zakona tako, da se glasi:
»Pravično zadoščenje za škodo v drugih
primerih
25. člen
(1) Glede zadeve, v kateri je domnevna
kršitev pravice do nepotrebnega odlašanja že prenehala do 31. marca 2007, pa je
stranka pravočasno vložila zahtevo za pravično zadoščenje na mednarodno
sodišče, Državno pravobranilstvo v štirih mesecih po prejemu zadeve v postopek
poravnave od mednarodnega sodišča predlaga stranki poravnavo glede višine pravičnega
zadoščenja. Stranka je dolžna Državnemu pravobranilstvu posredovati predlog za
poravnavo v dveh mesecih po prejemu predloga Državnega pravobranilstva. Državno
pravobranilstvo je dolžno odločiti o predlogu čim prej, najpozneje pa v štirih
mesecih. Glede višine in določitve pravičnega zadoščenja ter glede meril za
ugotovitev kršitve pravice do sojenja brez nepotrebnega odlašanja se
uporabljajo določbe 16. in 17. člena tega zakona, glede postopka pa določbe 19.
člena tega zakona. 
(2) Če predlogu za poravnavo iz prejšnjega
odstavka ni ugodeno ali če Državno pravobranilstvo in stranka ne dosežeta
sporazuma v štirih mesecih od vložitve predloga stranke, lahko stranka vloži
tožbo na pristojno sodišče Republike Slovenije po tem zakonu. Stranka lahko
vloži tožbo v šestih mesecih po prejemu odgovora Državnega pravobranilstva, da
njenemu predlogu iz prejšnjega odstavka ni ugodeno, oziroma po poteku roka, ki
je v prejšnjem odstavku določen za odločitev Državnega pravobranilstva za
sklenitev poravnave. Za postopek pred sodiščem se ne glede na vrsto ali višino
zahtevka uporabljajo določbe zakona o pravdnem postopku o sporu majhne
vrednosti. 
(3) Glede zadeve, v kateri je domnevna
kršitev pravice do nepotrebnega odlašanja prenehala do 31. marca 2007, pa je
stranka pravočasno vložila tožbo zaradi plačila denarne odškodnine za
nepremoženjsko škodo kot posledico domnevne kršitve pravice do nepotrebnega
odlašanja na sodišče Republike Slovenije, se glede višine in določitve
pravičnega zadoščenja ter glede meril za ugotovitev kršitve pravice do sojenja
brez nepotrebnega odlašanja uporabljajo določbe 16. in 17. člena tega zakona.«;
ter vsebuje naslednjo končno določbo:
»7. člen
Ta zakon začne veljati petnajsti dan po
objavi v Uradnem listu Republike Slovenije.«.