I. SPLOŠNE DOLOČBE
1. člen
Ta zakon ureja zdravstvene ukrepe, s katerimi se ženski in moškemu
pomaga pri spočetju otroka in se jima tako omogoči uresničevati svobodo odločanja
o rojstvih svojih otrok.
2. člen
Vsakdo ima pravico do zdravljenja neplodnosti na način in pod
pogoji, ki jih določa ta zakon.
V postopkih zdravljenja neplodnosti in postopkih oploditve z
biomedicinsko pomočjo (v nadaljnjem besedilu: OBMP) se mora varovati človekovo
dostojanstvo, njegova pravica do zasebnosti, posebna skrb pa se mora posvetiti varovanju
zdravja, koristi in pravicam bodočega otroka.
3. člen
Zdravljenje je po tem zakonu ugotavljanje vzrokov neplodnosti
ali zmanjšane plodnosti in odpravljanje teh vzrokov s strokovnim svetovanjem, z
zdravili ali s kirurškimi posegi.
Zdravljenje je tudi odvzem in shranjevanje semenskih celic moškega
ali jajčnih celic ženske, kateremu oziroma kateri grozi po dognanjih in izkušnjah
medicinske znanosti nevarnost, da bo postal neploden oziroma neplodna.
4. člen
Postopki OBMP so postopki oploditve ženske, ki se s pomočjo
biomedicinske znanosti izvajajo z namenom zanositve na drug način kot s spolnim
odnosom.
Postopki OBMP, ki jih določa ta zakon, so predvsem:
1.     
znotrajtelesna oploditev:
- 
vnos semenskih celic v spolne organe ženske;
- 
vnos jajčnih celic skupaj s semenskimi celicami v spolne organe ženske;
2.     
zunajtelesna oploditev:
- 
združitev jajčnih celic in semenskih celic zunaj telesa ženske;
- 
vnos zgodnjih zarodkov v spolne organe ženske.
Vsi postopki OBMP se izvajajo skladno z dosežki in razvojem
biomedicinske znanosti.
Zarodek nastane z oploditvijo jajčne celice. Zgodnji zarodek
po tem zakonu je zigota in zarodek, ki se razvija zunaj maternice manj kot 14
dni ali do pojava primitivne proge.
Določbe o zgodnjem zarodku smiselno veljajo tudi za enako
stare zarodke, pridobljene z izpiranjem maternice in za izolirane omnipotentne
matične zarodne celice, če se iz njih lahko razvije samostojen nov zarodek.
II. UPRAVIČENCI DO POSTOPKOV OBMP
5. člen
Postopki OBMP se smejo opravljati le z namenom, da pride do
rojstva otroka.
Do postopkov OBMP sta upravičena moški in ženska, ki živita v
medsebojni zakonski zvezi ali zunajzakonski skupnosti, in ki glede na izkušnje
medicinske znanosti ne moreta pričakovati, da bi dosegla zanositev s spolnim
odnosom, in jima ni mogoče pomagati z drugimi postopki zdravljenja neplodnosti.
Ne glede na določbo prejšnjega odstavka sta zakonca ali
zunajzakonska partnerja upravičena do OBMP tudi v primerih, kadar se s temi
postopki lahko prepreči, da se na otroka prenese huda dedna bolezen.
Medsebojna zakonska zveza ali zunajzakonska skupnost mora
obstajati v času vnosa spolnih celic ali zgodnjih zarodkov v telo ženske.
6. člen
Do postopkov OBMP sta upravičena zakonca ali zunajzakonska partnerja,
ki sta polnoletna, razsodna in v primerni starosti za opravljanje starševskih
dolžnosti ter v takem psihosocialnem stanju, v skladu s katerim se lahko
utemeljeno pričakuje, da bosta sposobna opravljati starševske dolžnosti v
korist otroka.
Ženska mora biti v starostni dobi, ki je primerna za rojevanje.
7. člen
Do OBMP ni upravičena ženska, ki namerava otroka po rojstvu
odplačno ali neodplačno prepustiti tretji osebi (nadomestno materinstvo).
III. DAROVANJE SPOLNIH CELIC
8. člen
Za postopke OBMP se praviloma uporabijo spolne celice ženske
in moškega, ki sta v medsebojni zakonski zvezi ali sta zunajzakonska partnerja.
Ne glede na določbo prejšnjega odstavka se lahko za postopke
OBMP uporabijo jajčne celice darovalke ali semenske celice darovalca, kadar po
izkušnjah biomedicinske znanosti ni možnosti, da bo prišlo do nosečnosti z uporabo
spolnih celic zakoncev ali zunajzakonskih partnerjev, ali če so bili neuspešni
drugi postopki OBMP iz tega zakona, ali če je to potrebno za preprečitev
prenosa hude dedne bolezni na otroka.
OBMP s hkratno uporabo darovanih jajčnih celic in darovanih
semenskih celic ni dovoljena.
9. člen
Darovalec semenskih celic je moški, katerega semenske celice
se uporabijo za oploditev ženske, ki ni njegova zakonska žena ali zunajzakonska
partnerica.
Darovalka jajčnih celic je ženska, katere jajčne celice se
uporabijo za oploditev druge ženske.
10. člen
Ni dovoljeno dajati in sprejemati plačilo ali kakršnekoli druge
koristi za darovane spolne celice. Pogodbe o tem so nične.
Darovalec ali darovalka spolnih celic ima pravico do povrnitve
stroškov, ki jih ima v zvezi s prihodom v center za OBMP, bivanjem v njem,
vrnitvijo, s pregledi in z odvzemom spolnih celic.
11. člen
Postopek OBMP s spolnimi celicami darovalke ali darovalca po
drugem odstavku 8. in 9. členu tega zakona lahko opravlja samo tisti center za
OBMP, ki ga določi minister, pristojen za zdravstvo, na podlagi mnenja Državne komisije
za OBMP in ga tudi posebej pooblasti, da zbira, izbira in shranjuje spolne
celice darovalk in darovalcev. Če minister, pristojen za zdravstvo, določi, da
lahko opravlja OBMP s spolnimi celicami darovalke ali darovalca več centrov za
OBMP, pooblasti enega od njih, da vodi enotni register darovalk in darovalcev
spolnih celic iz drugega odstavka 39. člena tega zakona.
Darovalka ali darovalec spolnih celic sme dajati svoje jajčne
ali semenske celice le enemu in istemu centru za OBMP.
12. člen
Vsak postopek OBMP s spolnimi celicami darovalke ali darovalca
se opravi na predlog zdravnika - specialista ginekologije in porodništva (v
nadaljnjem besedilu: zdravnik) po pridobitvi soglasja strokovnega
posvetovalnega telesa centra za OBMP in z dovoljenjem Državne komisije za OBMP.
Strokovno posvetovalno telo iz prejšnjega odstavka
sestavljajo zdravnik, strokovnjak s področja embriologije, socialni delavec in
diplomirani univerzitetni pravnik (v nadaljnjem besedilu: pravnik), ki jih
imenuje direktor centra za OBMP.
Preden se opravi OBMP s spolnimi celicami darovalke ali
darovalca, se morata zakonca ali zunajzakonska partnerja udeležiti psihološko-socialnega
svetovanja po drugem odstavku 24. člena tega zakona.
Zakonca ali zunajzakonska partnerja je treba poučiti o pravnih
posledicah njune privolitve v OBMP s spolnimi celicami darovalke ali darovalca
in s pravnimi posledicami rojstva otroka, spočetega s tako OBMP. O teh pravnih
posledicah ju mora poučiti pravnik.
13. člen
Darovanje človeških zarodkov ni dovoljeno.
Uporaba mešanice semenskih celic dveh ali več moških, ali jajčnih
celic dveh ali več žensk v postopku OBMP ni dovoljena.
14. člen
Darovalka jajčnih celic in darovalec semenskih celic morata
biti polnoletna, zdrava in razsodna.
Semenske celice darovalca se ne smejo uporabiti za oploditev ženske,
ki zaradi sorodstva ne bi mogla z njim skleniti veljavne zakonske zveze. Jajčne
celice darovalke se ne smejo oploditi s semenskimi celicami moškega, ki zaradi
sorodstva ne bi mogel z njo skleniti veljavne zakonske zveze.
IV. IZVAJALCI OBMP
15. člen
Postopki OBMP se opravljajo v okviru javne zdravstvene službe
- v centrih za OBMP (v nadaljnjem besedilu: center), ki imajo za to dejavnost
posebno dovoljenje.
Postopke OBMP opravlja skupina biomedicinskih strokovnjakov pod
vodstvom zdravnika, ki je odgovoren, da se postopki OBMP izvajajo v skladu s
tem zakonom. Za izvedbo vsakega prvega postopka OBMP je potrebno poprejšnje soglasje
strokovnega posvetovalnega telesa centra.
Zoper odločitev strokovnega posvetovalnega telesa centra za
OBMP iz prejšnjega odstavka je dovoljena pritožba. O pritožbi odloči Državna
komisija za OBMP. Ta mora o pritožbi odločiti v devetdesetih dneh. Državna
komisija za OBMP lahko pritožbo kot neutemeljeno zavrne ali pa odločitev strokovnega
posvetovalnega telesa centra za OBMP odpravi in sama odloči.
Laboratorijski del postopkov OBMP se lahko opravi samo na
podlagi odločitve zdravnika.
Predpise o delovanju in odločanju organa iz prvega odstavka
12. člena tega zakona in drugega odstavka tega člena izda minister, pristojen
za zdravstvo.
16. člen
Dovoljenje za opravljanje postopkov v OBMP izda pravnim osebam
iz prvega odstavka 15. člena tega zakona minister, pristojen za zdravstvo, če
imajo ustrezne strokovnjake in opremo za izvajanje postopkov v skladu z
zahtevami sodobne biomedicinske znanosti in izkušnje, ter če lahko zagotovijo psihološko
in socialno svetovanje in poučitev o pravnih posledicah v primeru, kot je to
predpisano s tem zakonom.
O tem ali obstajajo pogoji iz prejšnjega odstavka, poda ministru,
pristojnemu za zdravstvo, mnenje Državna komisija za OBMP iz 19., 20. in 21. člena
tega zakona.
Minister, pristojen za zdravstvo, lahko dovoljenje centru prekliče,
če le-ta ne izpolnjuje več pogojev iz prvega odstavka tega člena, če ne dosega
rezultatov, ki jih v obdobju enega leta praviloma dosegajo drugi centri ali če
huje krši določbe tega zakona.
O tem ali obstajajo razlogi za preklic dovoljenja centru, poda
ministru, pristojnemu za zdravstvo, mnenje Državna komisija za OBMP.
Pooblastilo iz prvega odstavka 11. člena tega zakona lahko
izda minister, pristojen za zdravstvo, tistemu centru, ki ima ustrezne izkušnje
pri zdravljenju neplodnosti s postopki OBMP in ima ustrezne tehnične in
strokovne možnosti za izvajanje teh postopkov s spolnimi celicami darovalk in
darovalcev.
17. člen
Zdravnik ni dolžan opraviti OBMP ali pri njej sodelovati. To
velja tudi za druge strokovnjake s področja OBMP in zdravstvene delavce.
Oseb iz prejšnjega odstavka ne zadenejo škodne posledice, če
v skladu s pravili stroke opravijo ali sodelujejo pri postopkih OBMP, ki so
določeni s tem zakonom, ali če zavrnejo opravljanje ali sodelovanje pri teh
postopkih.
18. člen
Delavci centra za OBMP, ki sodelujejo v postopku OBMP, morajo
kot poklicno skrivnost varovati vse podatke v zvezi z OBMP, ki jih izvaja
njihov center, predvsem pa osebne in zdravstvene podatke o ženski, kateri se
opravlja postopek OBMP, o njenem možu ali zunajzakonskemu partnerju, o otroku,
ki je bil spočet v postopku OBMP in o morebitni darovalki ali darovalcu spolnih
celic.
Otrok, spočet z OBMP s spolnimi celicami darovalke ali
darovalca, lahko zaradi zdravstvenih razlogov zahteva od centra, da ga seznani
z zdravstveno pomembnimi podatki o darovalki ali darovalcu spolnih celic, če je
razsoden in star najmanj 15 let. Otrokov zakoniti zastopnik lahko izve za te podatke
samo z dovoljenjem, ki ga izda sodišče v nepravdnem postopku, če so za to
podani izjemni zdravstveno utemeljeni razlogi.
Otrokov zdravnik ima zaradi zdravstvenih razlogov otroka pravico
do vpogleda v enotni register darovalk in darovalcev in do informacije.
Sodišča in upravni organi imajo pravico do vpogleda v enotni
register darovalk in darovalcev in do informacije, če je to nujno za
izpolnjevanje njihovih nalog pri izvrševanju tega zakona.
Podatke, za katere osebe iz tretjega in četrtega odstavka tega
člena zvedo ob vpogledu v enotni register darovalk in darovalcev, morajo
varovati kot poklicno skrivnost.
V. DRŽAVNA KOMISIJA ZA OBMP
19. člen
Za obravnavanje in reševanje vseh pomembnejših vprašanj v
zvezi z izvajanjem tega zakona se pri ministrstvu, pristojnemu za zdravstvo, ustanovi
Državna komisija za OBMP.
Državna komisija za OBMP lahko za pomoč pri svojem delu
ustanovi stalna in občasna delovna telesa ter zahteva mnenje ustreznih
strokovnjakov.
20. člen
Državno komisijo za OBMP sestavljajo:
-       
en predstavnik ministrstva, pristojnega za zdravstvo,
-       
en strokovnjak za medicinsko etiko,
-       
en strokovnjak za OBMP iz vsakega centra,
-       
en strokovnjak s področja prava,
-       
en strokovnjak s področja psiholoških ali socioloških ved,
-       
en predstavnik Urada varuha človekovih pravic,
-       
en predstavnik upravičencev do postopkov OBMP.
Člane Državne komisije za OBMP in predsednika komisije izmed članov
komisije imenuje za dobo petih let minister, pristojen za zdravstvo. Pravico
predlagati strokovnjake iz prejšnjega odstavka imajo ustrezne fakultete – članice
univerze.
Državna komisija za OBMP odloča z večino glasov vseh članov.
21. člen
Naloge Državne komisije za OBMP so predvsem:
-       
dajanje mnenja ministru, pristojnemu za zdravstvo, o tem, ali
zdravstveni zavod izpolnjuje pogoje za opravljanje postopkov OBMP po prvem
odstavku 16. člena tega zakona oziroma ali so podani razlogi za preklic
dovoljenja za opravljanje postopkov OBMP po tretjem odstavku 16. člena tega zakona;
-       
dajanje mnenja ministru, pristojnemu za zdravstvo, o tem, ali lahko določeni
center opravlja OBMP s spolnimi celicami darovalca ali darovalke po prvem
odstavku 11. člena tega zakona;
-       
dajanje dovoljenja za raziskovalno delo po tretjem odstavku 38. člena
tega zakona;
-       
obravnavanje poročil centrov po prvem odstavku 40. člena tega zakona in
seznanjanje ministra, pristojnega za zdravstvo, z ugotovitvami iz poročil;
-       
dajanje mnenj o osnutkih predpisov, ki se izdajajo na podlagi tega
zakona;
-       
strokovno etično nadzorovanje dela centrov in svetovanje centrom;
-       
predlaganje strokovnih pravil za delo na področju OBMP ministru,
pristojnemu za zdravstvo, in njihovega sprotnega usklajevanja z razvojem
medicinske znanosti;
-       
dajanje dovoljenja za izvajanje vsakega postopka OBMP z uporabo spolnih
celic darovalca ali darovalke;
-       
spremljanje napredka biomedicinske znanosti na področju reproduktivne
medicine in po potrebi predlaganje sprememb in dopolnitev veljavne zakonodaje
pristojnemu ministru;
-       
odločanje o pritožbah zoper odločitve strokovnih posvetovalnih teles
centrov za OBMP.
VI. POSTOPEK OBMP
1. Privolitev
v OBMP
22. člen
Postopek OBMP po 4. členu tega zakona se lahko opravi samo na
podlagi pisne privolitve zakoncev ali zunajzakonskih partnerjev.
Preden podata zakonca ali zunajzakonska partnerja pisno
privolitev v postopek OBMP, ju mora zdravnik poučiti o postopku OBMP, z možnostjo
za uspeh, morebitnimi posledicami in nevarnostmi postopka za žensko, moškega in
otroka ter jima svetovati. Zdravnik ju obvesti, v kakšne namene se zbirajo in
obdelujejo njuni osebni podatki, ter jima pojasni, da se varujejo kot poklicna
skrivnost po prvem odstavku 18. člena tega zakona.
Po potrebi napoti zdravnik zakonca ali zunajzakonska partnerja
na psihološko-socialno svetovanje o nameravani OBMP.
Zdravnik mora zakoncema ali zunajzakonskima partnerjema pojasniti
pravila o shranjevanju spolnih celic in zarodkov in ju vprašati po njunih željah
glede trajanja hrambe in odločanja o morebitnih neuporabljenih zarodkih.
Zdravnik mora zakoncema ali zunajzakonskima partnerjema obrazložiti
druge možnosti, s katerimi je mogoče rešiti ali obiti njun vzrok neplodnosti,
tudi take, ki jih njegov center ne opravlja, in jima omeniti nemedicinske
izbire, kot sta posvojitev ali opustitev zdravljenja.
Pisna privolitev se izda za vsak postopek OBMP posebej.
Minister, pristojen za zdravstvo, izda predpise o obrazcu izjave
o privolitvi. Obrazec za izjavo o privolitvi v OBMP mora za primer, ko se v
postopku OBMP uporabijo darovane spolne celice, vsebovati tudi navedbo pravnih
posledic takega postopka.
23. člen
Eden ali drugi od zakoncev oziroma zunajzakonskih partnerjev
lahko prekliče privolitev in odstopi od postopka OBMP, dokler se semenske
celice, neoplojene jajčne celice ali zgodnji zarodki ne vnesejo v telo ženske.
Center mora izjavo o preklicu zapisati in o tem, na zahtevo
enega ali drugega od zakoncev oziroma zunajzakonskih partnerjev, izdati
potrdilo.
Zdravnik se mora pred vnosom semenskih celic, neoplojenih jajčnih
celic ali zgodnjih zarodkov v telo ženske prepričati, da privolitev ni
preklicana.
2. OBMP s
spolnimi celicami darovalca ali darovalke
24. člen
Pred postopkom OBMP z darovanimi spolnimi celicami mora
zdravnik, ki je odgovoren za izvedbo postopka, poučiti zakonca ali
zunajzakonska partnerja o poteku postopka, pravnik pa ju mora poučiti o pravnih
posledicah postopka.
Zdravnik, ki vodi OBMP, mora zakonca ali zunajzakonska partnerja
pred začetkom postopka napotiti na psihološko-socialno svetovanje.
25. člen
Darovanje semenskih celic in neoplojenih jajčnih celic se
lahko opravi le na podlagi pisne privolitve darovalke ali darovalca. Obrazce za
pisno privolitev izda minister, pristojen za zdravstvo, na podlagi priporočila
Državne komisije za OBMP.
Pred izdajo pisne privolitve za darovanje spolnih celic je
center dolžan darovalko ali darovalca seznaniti s pravnimi posledicami njenega
ali njegovega darovanja in s pravnim razmerjem do otroka, spočetega v postopku
OBMP z darovanimi spolnimi celicami. Center ju je dolžan obvestiti o tem, v kakšne
namene se zbirajo in obdelujejo njuni osebni podatki, ter pojasniti, da se
varujejo kot poklicna skrivnost po prvem odstavku 18. člena tega zakona.
26. člen
Pisno privolitev lahko darovalka ali darovalec prekličeta do
uporabe darovanih spolnih celic za OBMP. Preklic privolitve mora biti podan v
pisni obliki.
Center mora izjavo o preklicu iz prejšnjega odstavka evidentirati,
darovane spolne celice nemudoma zavreči, darovalki ali darovalcu pa na njeno
ali njegovo željo izdati ustrezno pisno potrdilo o preklicu darovanja.
27. člen
Darovalke in darovalci nimajo pravnih ali drugih obveznosti ali
pravic do otrok, spočetih v postopkih OBMP.
28. člen
Darovalke in darovalce spolnih celic in njihove spolne celice
je treba pred darovanjem pregledati v skladu s strokovnimi pravili za delo na
področju OBMP.
Spolne celice darovalke ali darovalca se lahko uporabijo samo
takrat, kadar se v skladu z dosežki biomedicinske znanosti in po izkušnjah
lahko presodi, da so primerne za oploditev in da njihova uporaba ne more povzročiti
nevarnosti za zdravje ženske ali otroka.
Prepovedana je OBMP s spolnimi celicami darovalca ali
darovalke, ki v času vnosa darovanih spolnih celic ali zgodnjih zarodkov v telo
ženske nista več živa. Preden zdravnik vnese v telo ženske spolne celice
darovalke ali darovalca ali zgodnji zarodek, ki je nastal s pomočjo darovanih
spolnih celic, mora ugotoviti, ali sta darovalka ali darovalec še živa.
29. člen
Spolne celice enega darovalca ali ene darovalke se lahko
uporabljajo za OBMP, dokler ne pride do rojstev otrok v največ dveh različnih
družinah.
VII. RAVNANJE S SPOLNIMI CELICAMI ALI ZGODNJIMI ZARODKI
30. člen
Semenske celice, neoplojene jajčne celice in zgodnji zarodki
se lahko uporabijo samo za postopek OBMP. Z njimi je treba ravnati in jih
preiskovati tako, da glede na stanje biomedicinske znanosti in izkušnje pride
do nosečnosti.
Pod pogoji iz 38. člena tega zakona je mogoče semenske celice,
neoplojene jajčne celice in zgodnje zarodke uporabiti tudi v znanstvenih
raziskavah.
31. člen
Ne sme se oploditi jajčna celica s semensko celico, ki je
posebej izbrana zato, da se določi otrokov spol, razen če se s tem namerava
preprečiti hudo dedno bolezen, povezano s spolom.
Ne sme se posegati v dedno zasnovo spolnih celic ali zarodka
z namenom, da se spremeni dedna zasnova otroka.
Genska preiskava zgodnjega zarodka se sme opraviti samo v
primeru nevarnosti hude dedne bolezni ali če je to potrebno zaradi uspešnosti
postopka OBMP.
32. člen
Zunaj telesa se lahko oplodijo vse jajčne celice, pridobljene
v enem postopku. Število zgodnjih zarodkov, ki se vnesejo v telo ženske, ne sme
presegati tistega, ki v skladu s poklicnimi dognanji in izkušnjami še obeta
uspešno OBMP in kolikor mogoče omeji tveganje mnogoplodne nosečnosti. V enem
postopku ni dovoljeno vnesti v maternico ženske več kot tri zarodke.
Morebitni preostali zgodnji zarodki se hranijo in se pozneje
lahko ob pogojih iz tega zakona vnesejo v telo ženske iz začetnega postopka.
Vnos se lahko opravi samo na skupno pisno zahtevo zakoncev ali zunajzakonskih
partnerjev, ki sta dala privolitev po prvem odstavku 22. člena tega zakona za
začetek postopka OBMP.
33. člen
V postopku OBMP je prepovedano:
-       
omogočiti zunajtelesni razvoj zarodka, ki je star več kot 14 dni,
oziroma potem, ko se je razvila primitivna proga;
-       
omogočiti nastanek zarodka zgolj v raziskovalne namene;
-       
omogočiti nastanek človeških zarodkov iz spolnih celic z izzvano
spremembo dedne zasnove in prenesti takšne zarodke v telo človeka ali živali;
-       
uporabiti dele zarodka, pridobljene v postopkih OBMP, razen v primerih,
ki jih zakon izrecno določa;
-       
omogočiti nastanek zarodkov z isto dedno zasnovo ali zarodkov, ki so po
dedni zasnovi istovetni z drugo živo ali mrtvo osebo (kloniranje);
-       
oploditi človeško jajčno celico s semensko celico živali ali živalsko
jajčno celico, s semensko celico človeka ali spreminjati zarodek s presajanjem
delov drugih človeških ali živalskih zarodkov (omogočanje nastanka hibridov in
himer);
-       
vnesti zarodek, ki je nastal s postopki iz pete in šeste alinee tega člena,
v telo človeka ali živali;
-       
človeške spolne celice ali človeški zarodek vnesti v žival;
-       
živalske spolne celice ali živalski zarodek vnesti v človeka;
-       
namerno spremeniti dedno zasnovo celic, ki so del zarodka.
VIII. SHRANJEVANJE SEMENSKIH CELIC, NEOPLOJENIH JAJČNIH CELIC
IN ZGODNJIH ZARODKOV
34. člen
Semenske celice, neoplojene jajčne celice in zgodnji zarodki
se shranjujejo za postopke OBMP, ki se opravljajo po določbah tega zakona.
Semenske celice, neoplojene jajčne celice in zgodnje zarodke
shranjujejo posebej pooblaščeni centri. Pri tem morajo upoštevati sodobna
dognanja medicinske znanosti in uveljavljeno medicinsko prakso.
35. člen
Semenske celice, neoplojene jajčne celice in neuporabljeni zgodnji
zarodki se hranijo toliko časa, kolikor želita ženska in moški, katerima se
pomaga s postopki OBMP, vendar ne več kot pet let. Če se zakonca ali
zunajzakonska partnerja o času hrambe ne strinjata, o tem odloči Državna komisija
OBMP.
Iz zdravstveno utemeljenih razlogov iz drugega odstavka 3. člena
tega zakona se lahko z dovoljenjem Državne komisije za OBMP čas hranjenja
semenskih in neoplojenih jajčnih celic podaljša za največ 5 let. Podaljšanje
lahko zahteva oseba, od katere spolne celice izvirajo.
Po preteku rokov iz prejšnjih odstavkov je treba semenske celice
in neoplojene jajčne celice zavreči, zgodnje zarodke pa pustiti umreti.
36. člen
S semenskimi celicami, neoplojenimi jajčnimi celicami in
zgodnjimi zarodki niso upravičene razpolagati niti osebe, od katerih izvirajo,
niti druge osebe. Center jih ne sme nikomur izročiti.
37. člen
Ni dovoljeno posredovati pri zbiranju, shranjevanju in uporabi
semenskih celic, neoplojenih jajčnih celih in zgodnjih zarodkov.
Ni dovoljeno trgovati s shranjenimi semenskimi celicami, neoplojenimi
jajčnimi celicami in zgodnjimi zarodki.
IX. ZNANSTVENORAZISKOVALNO DELO
38. člen
Znanstvenoraziskovalno delo na spolnih celicah in zgodnjih
zarodkih, pridobljenih za namen izvajanja OBMP, je dovoljeno izključno v namene
varovanja in izboljšanja človekovega zdravja.
Na zgodnjih zarodkih so dovoljene raziskave samo tedaj, ko
jih s primerljivo učinkovitostjo ni mogoče opraviti na živalskih zarodkih ali
na druge načine.
Zgodnji zarodki se lahko raziskujejo samo s pisnim privoljenjem
zakoncev ali zunajzakonskih partnerjev, ki se jima pomaga s postopkom OBMP, z
dovoljenjem Državne komisije za OBMP ter odobritvijo in pod nadzorom
Medicinsko-etične komisije.
Na podlagi dovoljenj iz prejšnjega odstavka je dovoljeno raziskovanje
zgodnjih zarodkov, ki po dognanjih in izkušnjah biomedicinske znanosti niso
primerni za vnos v telo ženske ali shranjevanje, ter tistih shranjenih zarodkov,
ki bi jih sicer morali pustiti umreti po tretjem odstavku 35. člena tega
zakona.
Pri raziskovanju zgodnjih zarodkov je potrebno upoštevati sodobna
dognanja medicinske znanosti, izkušnje in uveljavljeno prakso v svetu ter
pravila obče medicinske etike.
Odobritev in nadzor komisij iz tretjega odstavka tega člena
sta potrebna tudi pri uvajanju in uporabi vseh novih metod OBMP, dokler zanje
velja, da so v poskusni fazi.
X. EVIDENCA IN POROČILA
39. člen
Centri morajo o postopkih OBMP voditi evidenco o:
-       
osebnih podatkih zakoncev ali zunajzakonskih partnerjev, ki se jima
pomaga s postopki OBMP,
-       
vrsti postopka OBMP,
-       
podatkih, pridobljenih iz enotnega registra darovalcev ali darovalk
spolnih celic, če so bile le-te uporabljene,
-       
podatkih o poučitvi, svetovanju in o pisni privolitvi ali privolitvi za
določeni postopek OBMP po 22. členu tega zakona,
-       
podatkih o poteku in trajanju postopka ter o pomembnejših okoliščinah v
zvezi z nosečnostjo, porodom, zdravjem in razvojem otroka.
V enotni register darovalk in darovalcev mora pooblaščeni
center vpisati:
-       
osebne in zdravstvene podatke o darovalki ali darovalcu in zdravstvene
podatke o njenih oziroma njegovih starših;
-       
dan, mesec in leto, ko so bile spolne celice darovane, shranjene in
uporabljene;
-       
rezultate pregledov darovalca ali darovalke in preiskav njenih oziroma
njegovih spolnih celic;
-       
podatke o rojstvu otroka, spočetega z OBMP s spolnimi celicami darovalke
ali darovalca.
Podatke iz evidenc mora center hraniti toliko časa, kot je
primerno po pravilih medicinske znanosti in izkušnje, največ pa 50 let. Podatki
so poklicna skrivnost.
40. člen
Centri morajo Državni komisiji za OBMP poročati o številu in
vrsti opravljenih OBMP ter o njihovi uspešnosti, centri iz drugega odstavka 34.
člena tega zakona pa tudi o hranjenih semenskih celicah ter neoplojenih jajčnih
celicah in zgodnjih zarodkih.
Poročilo podajo centri za preteklo koledarsko leto, na zahtevo
Državne komisije za OBMP pa tudi že prej.
Predpise o sestavi in vsebini poročila izda minister, pristojen
za zdravstvo.
XI. OČETOVSTVO IN MATERINSTVO PRI OTROCIH SPOČETIH Z
BIOMEDICINSKO POMOČJO
41. člen
(prenehal
veljati)
42. člen
(prenehal
veljati)
XII. KAZENSKE DOLOČBE
43. člen
Z denarno kaznijo od 500.000 tolarjev do 5,000.000 tolarjev
se kaznuje za prekršek pravna oseba, ki v:
1.     
nasprotju s 7. členom opravi postopek OBMP pri nadomestnem materinstvu;
2.     
nasprotju s tretjim odstavkom 8. člena ter prvim in drugim odstavkom 13.
člena opravi postopek OBMP z darovanjem spolnih celic in zgodnjih zarodkov;
3.     
nasprotju s prvim odstavkom 11. člena opravi postopek OBMP z darovanjem
spolnih celic brez posebnega pooblastila ministra, pristojnega za zdravstvo;
4.     
nasprotju s prvim odstavkom 12. člena opravi postopek OBMP z darovanjem
spolnih celic brez soglasja strokovnega posvetovalnega telesa centra za OBMP in
dovoljenja Državne komisije za OBMP;
5.     
nasprotju z drugim odstavkom 14. člena opravi postopek OBMP z darovanjem
spolnih celic med sorodniki;
6.     
nasprotju z drugim odstavkom 15. člena postopka OBMP ne opravi skupina
biomedicinskih strokovnjakov in ne pridobi potrebnega soglasja za prvi postopek
OBMP;
7.     
nasprotju s četrtim odstavkom 15. člena opravi laboratorijski del
postopka OBMP brez odločitve zdravnika;
8.     
nasprotju z drugim odstavkom 26. člena ne zavrže darovanih spolnih
celic;
9.     
nasprotju s prvim odstavkom 28. člena ne pregleda darovalk in darovalcev
spolnih celic in njihovih spolnih celic;
10.  
nasprotju s tretjim odstavkom 28. člena opravi postopek OBMP z
darovanimi spolnimi celicami darovalke ali darovalca, ki nista več živa;
11.  
nasprotju z 29. členom uporablja ali vnese darovane spolne celice v telo
ženske;
12.  
nasprotju z 31. členom omogoči poseg v dedno zasnovo spolnih celic ali
zarodka, gensko preiskavo zgodnjega zarodka ali izbor spola otroka;
13.  
nasprotju z drugim odstavkom 32. člena opravi vnos zarodkov v telo ženske
brez skupne pisne zahteve zakoncev ali zunajzakonskih partnerjev;
14.  
v nasprotju s 34. in 35. členom shranjuje spolne celice in zarodke;
15.  
v nasprotju z drugim odstavkom 37. člena trguje s shranjenimi semenskimi
in jajčnimi celicami ter zgodnjimi zarodki.
Z denarno kaznijo od 50.000 tolarjev do 250.000 tolarjev se
kaznuje za prekrške iz prejšnjega odstavka odgovorna oseba pravne osebe.
Z denarno kaznijo od 200.000 tolarjev do 2,000.000 tolarjev
se kaznuje za prekršek pravna oseba, ki v:
1.     
nasprotju s prvim in tretjim odstavkom 39. člena ne vodi evidence in ne
hrani podatkov;
2.     
nasprotju z drugim odstavkom 39. člena ne vodi enotnega registra
darovalk in darovalcev.
Z denarno kaznijo od 20.000 tolarjev do 100.000 tolarjev se
kaznuje za prekrške iz tretjega odstavka tega člena odgovorna oseba pravne
osebe.
Z denarno kaznijo od 800.000 tolarjev do 8,000.000 tolarjev
se kaznuje za prekršek pravna oseba, ki v nasprotju s prvim odstavkom 15. člena
tega zakona opravi OBMP brez poprejšnjega dovoljenja.
Z denarno kaznijo od 100.000 tolarjev do 500.000 tolarjev se
kaznuje za prekršek iz petega odstavka tega člena odgovorna oseba pravne osebe.
44. člen
Z denarno kaznijo od 50.000 tolarjev do 150.000 tolarjev se
kaznuje za prekršek oseba, ki sodeluje v skupini biomedicinskih strokovnjakov,
kadar:
1.     
v nasprotju s 7. členom opravi postopek OBMP pri nadomestnem
materinstvu;
2.     
v nasprotju s tretjim odstavkom 8. člena ter prvim in drugim odstavkom
13. člena opravi postopek OBMP z darovanjem spolnih celic in zgodnjih zarodkov;
3.     
v nasprotju z drugim odstavkom 14. člena opravi postopek OBMP z
darovanjem spolnih celic med sorodniki;
4.     
v nasprotju z drugim odstavkom 15. člena ne pridobi za izvedbo vsakega
prvega postopka OBMP potrebnega poprejšnjega soglasja strokovnega
posvetovalnega telesa centra;
5.     
se v nasprotju s tretjim odstavkom 23. člena pred vnosom spolnih celic
oziroma zgodnjih zarodkov v telo ženske ne prepriča ali privolitev ni
preklicana;
6.     
v nasprotju z 29. členom uporablja ali vnese darovane spolne celice v
telo ženske;
7.     
v nasprotju z drugim odstavkom 32. člena opravi vnos zarodkov v telo ženske
brez skupne pisne zahteve zakoncev ali zunajzakonskih partnerjev.
45. člen
Z denarno kaznijo od 100.000 tolarjev do 150.000 tolarjev se
kaznuje za prekršek kdor ravna v nasprotju s prepovedmi iz 37. člena.

Zakon o zdravljenju neplodnosti in postopkih
oploditve z biomedicinsko pomočjo – ZZNPOB (Uradni list RS, št. 70/00) vsebuje naslednje prehodne in
končne določbe:
»XIII. PREHODNE IN KONČNE DOLOČBE
46. člen
Minister, pristojen za zdravstvo, izda izvršilne predpise na
podlagi tega zakona v šestih mesecih po njegovi uveljavitvi.
47. člen
Z dnem, ko začne veljati ta zakon, prenehajo veljati:
-       
določbe 31. do 37. člena zakona o zdravstvenih ukrepih pri uresničevanju
pravice do svobodnega odločanja o rojstvu otrok (Uradni list SRS, št. 11/77 in
42/86);
-       
določba 93. člena zakona o zakonski zvezi in družinskih razmerjih
(Uradni list SRS, št. 14/89 in Uradni list RS, št. 60/99 - odločba US).
48. člen
Ta zakon začne veljati trideseti dan po objavi v Uradnem listu
Republike Slovenije.«.

Družinski zakonik – DZ (Uradni list RS, št. 15/17) v zvezi s prenehanjem veljavnosti
41. in 42. člena zakona določa:
»… uporabljata pa se do začetka uporabe tega zakonika.«;
ter vsebuje naslednjo končno določbo:
»305. člen
(uveljavitev in začetek
uporabe zakonika)
Ta zakonik začne veljati petnajsti dan po objavi v Uradnem
listu Republike Slovenije, uporabljati pa se začne dve leti po uveljavitvi, razen:
-       
17., 18., 19., 280. in 281. člena, ki se uporabljajo od dneva
uveljavitve tega zakonika,
-       
30. do 41. člena, ki se uporabljajo od 1. januarja 2018 in
-       
144. člena, ki se v vseh sodnih in upravnih postopkih, ki tečejo po
določbah Zakona o zakonski zvezi in družinskih razmerjih (Uradni list RS,
št. 69/04 – uradno prečiščeno besedilo, 101/07 – odl. US, 90/11 – odl. US,
84/12 – odl. US in 82/15 – odl. US), smiselno uporablja od dneva uveljavitve
tega zakonika.«.