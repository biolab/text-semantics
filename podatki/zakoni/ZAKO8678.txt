1. člen
(1) Republika Slovenija zaradi povečane volatilnosti trgov z
električno energijo, za zagotavljanje izvajanja cenovnega ščitenja prodaje
proizvodnje električne energije, proizvedene v okviru elektroenergetske skupine
HSE in s tem zagotavljanje njenega varnega in stabilnega poslovanja ter
zagotavljanja zanesljive oskrbe končnih odjemalcev električne energije v
Republiki Sloveniji, daje poroštvo za 80 odstotkov obveznosti družbe HSE d.o.o.
iz naslova najetih kreditov do skupne višine 800 milijonov eurov glavnic, za
zagotavljanje likvidnosti za pokrivanje obveznosti, nastalih iz naslova
transakcij, sklenjenih na organiziranem trgu električne energije in emisijskih
kuponov, namenjenih cenovnemu ščitenju prodaje proizvodnje, ter za pokrivanje
likvidnostnih obremenitev, povezanih z nakupi nadomestne električne energije.
(2) Republika Slovenija zaradi povečane volatilnosti trgov z
električno energijo, za zagotavljanje izvajanja cenovnega ščitenja prodaje proizvodnje
električne energije, proizvedene v okviru elektroenergetske skupine GEN in s
tem zagotavljanje njenega varnega in stabilnega poslovanja ter zagotavljanja
zanesljive oskrbe končnih odjemalcev električne energije v Republiki Sloveniji,
daje poroštvo za 80 odstotkov obveznosti družbe GEN d.o.o. in z njo vertikalno
povezane družbe GEN-I, d.o.o. iz naslova najetih kreditov do skupne višine 400
milijonov eurov glavnic, za zagotavljanje likvidnosti za pokrivanje obveznosti,
nastalih iz naslova transakcij, sklenjenih na organiziranem trgu električne
energije in emisijskih kuponov, namenjenih cenovnemu ščitenju prodaje
proizvodnje, ter za pokrivanje likvidnostnih obremenitev, povezanih z nakupi
nadomestne električne energije.
(3) Republika Slovenija, z namenom zagotavljanja nemotene
oskrbe odjemalcev zemeljskega plina v Republiki Sloveniji, daje poroštvo za 80
odstotkov obveznosti družbe GEOPLIN d.o.o. Ljubljana do skupne višine 400
milijonov eurov prevzetih obveznosti iz naslova kreditov, najetih za zagotavljanje
likvidnosti, in izdanih bančnih garancij za nakup zemeljskega plina na trgih
izven Evropske unije (v nadaljnjem besedilu: EU).
(4) Kot organiziran trg iz prvega in drugega odstavka tega
člena šteje organizirani trg, kot je definiran v 2. členu Izvedbene uredbe
Komisije EU št. 1348/2014 z dne 17. decembra 2014 o sporočanju
podatkov v skladu s členom 8(2) in (6) Uredbe (EU) št. 1227/2011
Evropskega parlamenta in Sveta o celovitosti in preglednosti veleprodajnega
energetskega trga (UL L št. 363 z dne 18. 12. 2014, str. 121).
Organiziran trg iz prejšnjega stavka za namene tega zakona vključuje tudi
organiziran trg emisijskih kuponov.
(5) Ukrepi iz prvega do tretjega odstavka tega člena se
izvajajo pod pogoji iz Obvestila Komisije o uporabi členov 87 in 88 Pogodbe ES
za državno pomoč v obliki poroštev (UL C št. 155 z dne 20. 6. 2008,
str. 10–22), zadnjič popravljeno s Popravkom (UL C 244, z dne 25. 9. 2008,
str. 32).
2. člen
Republika Slovenija daje poroštvo iz prejšnjega člena pod
naslednjimi pogoji:
-       
sredstva se lahko črpajo v celoti ali v več obrokih, pri čemer se lahko
črpan del kredita vrne pred skrajnim rokom vračila in se ga ponovno črpa,
vendar skupna višina vsakokratnega črpanega kredita ne sme preseči maksimalne
višine odobrenega zneska kredita,
-       
rok odplačila kreditov družb iz prejšnjega člena je 31. avgust
2023,
-       
končna zapadlost prevzetih obveznosti iz naslova izdanih bančnih
garancij za nakup zemeljskega plina na trgih izven EU je najkasneje
31. december 2025,
-       
stroški, povezani z najemom kredita, ne smejo presegati 0,5 odstotka
vrednosti glavnice kredita,
-       
obrestna mera kreditov mora biti primerljiva obrestnim meram
primerljivih kreditov z državnim poroštvom,
-       
premija, ki jo plačajo družbe iz prejšnjega člena za poroštvo Republiki
Sloveniji, je vsaj tako visoka, da ustreza primerljivi poroštveni premiji, ki
jo je mogoče najti na finančnih trgih.
3. člen
Če posamezna družba iz 1. člena tega zakona ne bo
poravnala obveznosti iz naslova obveznosti, za katere je Republika Slovenije
dala poroštvo po tem zakonu, bo Republika Slovenija namesto te družbe na
podlagi predhodnega pisnega poziva upnika brezpogojno, nepreklicno in na prvi
poziv poravnala zapadlo obveznost.
4. člen
Sredstva za poravnavo poroštvenih obveznosti po tem zakonu se
zagotovijo v proračunu Republike Slovenije.
5. člen
(1) Najpozneje ob sklenitvi poroštvene pogodbe, minister,
pristojen za finance, v imenu in za račun Republike Slovenije, s posamezno
družbo iz 1. člena tega zakona sklene pogodbo o zavarovanju poroštva, s
katero se podrobneje uredi način zavarovanja poroštva in plačilo premije za
izdano poroštvo.
(2) Republika Slovenija v primeru izpolnitve poroštvene
obveznosti po tem zakonu zahteva povrnitev plačanega zneska skupaj z obrestmi
od dneva plačila in vsemi stroški, ki so v zvezi s tem nastali. Poroštvo se
zavaruje z menicami.
6. člen
(1) Za izvajanje tega zakona in vseh pravic ter obveznosti
Republike Slovenije, ki iz njega izhajajo, skrbi ministrstvo, pristojno za
finance.
(2) Ne glede na prejšnji odstavek izvajata nadzor nad namensko
porabo sredstev, za katera se daje poroštvo s tem zakonom, ministrstvo,
pristojno za energetiko in ministrstvo, pristojno za finance.
7. člen
Za posamezno družbo iz 1. člena tega zakona, za katero
Republika Slovenija sklene poroštveno pogodbo po tem zakonu, velja za čas od
sklenitve poroštvene pogodbe do prenehanja pravice upnika do unovčitve poroštva
oziroma v primeru unovčitve poroštva, do poplačila regresnega zahtevka,
prepoved izplačila dobička, izvedbe nakupov lastnih delnic ali lastnih poslovnih
deležev ter izvedbe izplačila nagrad poslovodstvu.
KONČNA DOLOČBA
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/22-3/24
Ljubljana, dne 13. septembra 2022
EPA 251-IX
Državni zbor
Republike Slovenije
mag. Urška Klakočar Zupančič
predsednica