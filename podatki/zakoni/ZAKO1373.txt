I. SPLOŠNE DOLOČBE
1. člen
Zdravstvena inšpekcija (v nadaljnjem besedilu: inšpekcija)
opravlja zaradi varovanja javnega zdravja inšpekcijski nadzor nad izvajanjem
zakonov in drugih predpisov, ki urejajo področja:
-       
nalezljivih bolezni; 
-       
zdravstvene ustreznosti oziroma varnosti živil in hrane; 
-       
zdravstvene ustreznosti pitne vode; 
-       
objektov in naprav za javno preskrbo s pitno vodo; 
-       
zdravstvene ustreznosti mineralnih vod; 
-       
izdelkov ter snovi, ki prihajajo v stik z živili; 
-       
kozmetičnih proizvodov; 
-       
igrač; 
-       
tobaka, tobačnih izdelkov; 
-       
omejevanja porabe alkohola; 
-       
higienske ustreznosti kopalnih vod; 
-       
minimalnih sanitarno zdravstvenih pogojev v javnih zdravstvenih zavodih,
pri pravnih in fizičnih osebah, ki opravljajo zdravstveno dejavnost, pravnih
osebah, pri samostojnih podjetnikih posameznikih ali posameznikih, ki
samostojno opravljajo dolgotrajno oskrbo (v nadaljnjem besedilu: DO) in
nosilcih dopolnilne dejavnosti na kmetiji v skladu z zakonom, ki ureja
dolgotrajno oskrbo, v kopališčih, v dejavnostih na področjih otroškega varstva,
vzgoje, izobraževanja, gostinstva, turizma, higienske nege, sociale,
zdravstveno-higienskega stanja začasnih bivališč ob naravnih nesrečah in
evakuacijah; 
-       
splošne varnosti proizvodov v pristojnosti Ministrstva za zdravje (v
nadaljnjem besedilu: ministrstvo), razen kemikalij, zdravil, medicinskih
pripomočkov in virov sevanj; 
-       
ravnanja z odpadki, ki nastanejo pri opravljanju zdravstvene dejavnosti
oziroma DO, v objektih, namenjenih tem dejavnostim. 
Inšpekcija opravlja tudi druge naloge v skladu s posebnimi
predpisi oziroma izvaja nadzor nad drugimi predpisi z delovnega področja
ministrstva. 
Inšpekcija opravlja nadzor nad osebami, prevoznimi sredstvi
ter blagom na mejnih prehodih, kjer opravlja nadzor organ iz 2. člena tega
zakona (v nadaljnjem besedilu: mejni prehodi).
II. SMERNICE, MNENJA, PROJEKTNI POGOJI IN SOGLASJA
(črtano)
2. člen
(črtan)
III. ORGANIZACIJA
3. člen
(črtan)
4. člen
(črtan)
5. člen
Organ, ki opravlja inšpekcijo pri svojem delu sodeluje z
drugimi upravnimi organi in organizacijami, zdravstvenimi zavodi, drugimi strokovnimi
organizacijami ter drugimi javnimi zavodi, zlasti s tistimi, ki delujejo na
področju varovanja zdravja ljudi.
Pri izvajanju inšpekcijskega nadzora zagotavljata strokovno
podporo Nacionalni inštitut za javno zdravje in Nacionalni laboratorij za
zdravje, okolje in hrano.
Laboratorijske analize oziroma preiskave v okviru programov
inšpekcijskega nadzora, ki ga izvaja organ, ki opravlja inšpekcijo, opravljajo
akreditirani laboratoriji, ki jih imenuje minister, pristojen za zdravje (v
nadaljnjem besedilu: minister).
Merila za oblikovanje cen laboratorijskih analiz oziroma
preiskav iz prejšnjega odstavka predpiše minister s pravilnikom.
6. člen
Organ, ki opravlja inšpekcijo predloži ministru poročilo o
svojem delu za preteklo leto najkasneje do 30. 4. tekočega leta.
Minister predloži poročilo iz prejšnjega odstavka v obravnavo
Vladi Republike Slovenije.
7. člen
Inšpekcijski nadzor v mejah pristojnosti organa, ki opravlja
inšpekcijo neposredno opravlja zdravstveni inšpektor (v nadaljnjem besedilu: inšpektor).
Inšpektor mora imeti univerzitetno ali visoko strokovno izobrazbo
ustrezne smeri, zahtevane delovne izkušnje in strokovni izpit za inšpektorja.
Za posamezna področja nadzora mora imeti v skladu s posebnimi predpisi dodatna
znanja ali ustrezno specializacijo. Vsebino dodatnih znanj oziroma ustreznost
specializacije predpiše minister.
Pri opravljanju inšpekcijskega nadzora mora imeti inšpektor službeno
izkaznico, ki ga pooblašča za opravljanje nadzora.
Posamezna dejanja v postopku pred izdajo odločbe z namenom
ugotovitve spoštovanja zakonov in drugih predpisov, lahko opravljajo osebe, ki
nimajo statusa zdravstvenega inšpektorja s tem, da odločbo na podlagi
ugotovitev teh oseb izda zdravstveni inšpektor.
8. člen
Inšpektor, ki nima strokovnega izpita, mora opraviti strokovni
izpit v roku enega leta od dneva imenovanja za inšpektorja.
Inšpektor lahko strokovni izpit opravlja največ dvakrat.
Če inšpektor strokovnega izpita ne opravi pri prvem poskusu,
ima pravico drugič opravljati strokovni izpit v roku šestih mesecev od dneva
prvega poskusa.
Inšpektor v času, ko nima strokovnega izpita, ne sme izdajati
odločb, lahko pa opravlja dejanja v postopku pred izdajo odločbe.
9. člen
Inšpektor se je dolžan udeleževati strokovnega usposabljanja
in izpopolnjevanja po programu organa, ki opravlja inšpekcijo.
Program iz prejšnjega odstavka določi glavni zdravstveni
inšpektor.
10. člen
Za zagotavljanje zakonitosti, kakovosti in učinkovitosti dela
inšpektorjev, se izvaja strokovni in organizacijski nadzor nad njihovim delom.
Strokovni in organizacijski nadzor nad delom inšpektorjev
izvajajo uradniki organa, ki opravlja inšpekcijo, ki jih določi glavni
zdravstveni inšpektor. 
Uradniki iz prejšnjega odstavka morajo izpolnjevati pogoje,
ki so določeni za opravljanje nalog inšpektorja. 
O opravljenem strokovnem in organizacijskem nadzoru nad delom
inšpektorjev uradniki iz drugega odstavka tega člena podajo poročilo glavnemu
zdravstvenemu inšpektorju in predlagajo potrebne ukrepe.
11. člen
Glavni zdravstveni inšpektor predlaga ministru razrešitev inšpektorja,
ki ne opravi strokovnega izpita.
Glavni zdravstveni inšpektor lahko predlaga razrešitev inšpektorja
tudi v primeru, če se v disciplinskem postopku ugotovi, da je inšpektor opustil
dejanja v inšpekcijskem postopku.
Z dnem razrešitve inšpektorju preneha delovno razmerje.
12. člen
Inšpektor ne sme sprejemati daril oziroma si ne sme pridobivati
ugodnosti, ki bi lahko vplivale na njegova uradna ravnanja.
IV. POOBLASTILA IN UKREPI INŠPEKTORJA
13. člen
Zavezanec po tem zakonu je pravna oseba, podjetnik posameznik
ali druga fizična oseba.
Pri opravljanju nadzora ima inšpektor pravico pregledati
objekte, prostore, naprave, priprave, opremo, blago, delovno okolje, snovi,
opraviti zaslišanje, pregledati dokumentacijo, zapise meritev in listine, s
katerimi se ugotovi istovetnost oseb, brezplačno odvzeti vzorce, opraviti
meritve in druga dejanja, ki so v skladu z namenom inšpekcijskega nadzora.
Pri opravljanju nadzora ima inšpektor pravico opraviti
pogovor z nosilcem dejavnosti oziroma zaposlenimi z namenom zbiranja podatkov
za potrebe izvajanja nadzora na posameznem področju.
Zavezanec mora inšpektorju omogočiti nemoteno opravljanje inšpekcijskega
nadzora.
14. člen
Pogostost izvajanja postopkov inšpekcijskega nadzora nad
objekti, prostori, opremo, napravami, procesi, dejavnostmi, osebami, blagom ali
snovmi, ki so pod nadzorom inšpekcije, se določi z oceno tveganja.
15. člen
Pri izvrševanju nadzorstvenih nalog ima inšpektor v mejah svoje
pristojnosti pravico in dolžnost:
1.     
odrediti, da se odpravijo nepravilnosti oziroma pomanjkljivosti,
ugotovljene pri izvajanju inšpekcijskega nadzora nad objekti, prostori, opremo,
napravami, procesi, dejavnostmi, osebami, blagom ali snovmi;
2.     
odrediti analize, meritve oziroma preiskave materiala, snovi, predmetov,
naprav, objektov in okolja, da se ugotovijo povzročitelji nalezljivih bolezni
ali druge zdravju škodljive snovi in vplivi;
3.     
odrediti potrebne zdravstveno-tehnične in higienske ukrepe za varstvo
zdravstvene ustreznosti pitne vode, mineralne vode in kopalne vode;
4.     
odrediti potrebne zdravstvene, tehnične in higienske ukrepe za preprečevanje
škodljivih vplivov tehnoloških procesov in dejavnosti na zdravje;
5.     
(črtana);
6.     
prepovedati uporabo prostorov, opreme, naprav, blaga in snovi, izvajanje
procesov oziroma opravljanje dejavnosti, če zavezanec v določenemu roku ne
odpravi ugotovljenih nepravilnosti ali pomanjkljivosti;
7.     
prepovedati uporabo prostorov, opreme, naprav, blaga in snovi, izvajanje
procesov oziroma opravljanje dejavnosti, da bi se odvrnila neposredna nevarnost
za življenje ali zdravje ljudi;
8.     
odrediti zdravstveni pregled oziroma nadzor oseb, za katere obstoja sum,
da imajo nalezljivo bolezen ali so bile v stiku z nalezljivo bolnimi;
9.     
prepovedati delo osebam, ki niso bile na predpisanih zdravstvenih
pregledih, dokler teh ne opravijo;
10.  
odrediti, da se odstranijo osebe z določenih delovnih mest, na katerih
lahko s svojim zdravstvenim stanjem ogrožajo zdravje ljudi, dokler ne ozdravijo;
11.  
odrediti prisilno zdravljenje bolnikov, zbolelih za nalezljivimi
boleznimi ali z zdravstvenim stanjem, za katero je predpisano obvezno
zdravljenje, če se nočejo zdraviti ali se izmikajo zdravljenju;
12.  
odrediti predpisane zdravstvene, protiepidemijske in druge ukrepe za
preprečevanje in obvladovanje nalezljivih bolezni;
13.  
prepovedati uvoz ali tranzit in odrediti poseben režim transporta in
skladiščenja ter odpravo drugih pomanjkljivosti na pošiljkah blaga, ki je pod
zdravstvenim nadzorstvom na mejnih prehodih;
14.  
odrediti zdravstveni nadzor in zdravstveni pregled oseb, dezinfekcijo,
dezinsekcijo in deratizacijo prometnih objektov in sredstev ter druge ukrepe za
preprečitev prenosa nalezljivih bolezni preko mejnih prehodov;
15.  
odrediti druge ukrepe in opraviti dejanja, za katera je pooblaščen z
zakonom, drugim predpisom ali aktom.
Za neposredno izvedbo ukrepov iz 6. in 7. točke prejšnjega
odstavka ima inšpektor pravico in dolžnost:
a)     s sklepom
odrediti podjetjem, ki so pristojna za distribucijo električne energije, plina
ter vode, da se zavezancu ustavi dobava le-teh, ali druge potrebne ukrepe na
objektih, v prostorih ter na napravah, kjer se opravlja gospodarska,
zdravstvena ali druga dejavnost;
b)     zapečatiti
prostore, objekte, naprave ali snovi za opravljanje gospodarske ali druge
dejavnosti.
Stroške prekinitve dobav ali drugih ukrepov iz točke a) prejšnjega
odstavka plača zavezanec.
16. člen
Inšpektor ima pravico in dolžnost odvzeti dokumentacijo oziroma
predmete za ugotavljanje dejanskega stanja v zvezi z ugotovljenimi
pomanjkljivostmi in sumom storitve prekrška ali kaznivega dejanja.
Odvzem lahko traja največ 15 dni.
O odvzemu dokumentacije in predmetov se izda potrdilo.
17. člen
O opravljenem pregledu sestavi inšpektor zapisnik, ki mora
vsebovati zlasti podatke o:
-       
dnevu in času inšpekcijskega nadzora,
-       
zavezancu,
-       
ugotovitvi stanja,
-       
odvzemu dokumentacije iz prejšnjega člena.
V primeru, da obstoja neposredna nevarnost za zdravje ljudi,
lahko inšpektor ustno odredi ukrepe, ki jih vpiše v zapisnik o opravljenem
pregledu, pisno odločbo pa mora izdati zavezancu najkasneje v osmih dneh od
dneva, ko je bil opravljen inšpekcijski nadzor.
Izvod zapisnika se izroči zavezancu, pri katerem je bil opravljen
pregled.
18. člen
Če inšpektor pri opravljanju inšpekcijskega nadzora ugotovi,
da je kršen zakon ali drug predpis, katerega izvajanje nadzoruje, mora z odločbo
odrediti odpravo nepravilnosti ali pomanjkljivosti.
Inšpektor mora izdati odločbo najkasneje v roku predpisanem z
zakonom.
V odločbi inšpektor določi rok, v katerem je treba odpraviti ugotovljene
nepravilnosti ali pomanjkljivosti.
19. člen
Zoper odločbo inšpektorja je dovoljena pritožba na ministrstvo
v osmih dneh od dneva vročitve odločbe.
Pritožba zoper odločbo zadrži izvršitev odrejenih ukrepov, razen,
če gre za nujne ukrepe, s katerim se odvrne neposredna nevarnost za zdravje
ljudi. V odločbi mora biti v takem primeru navedeno, da pritožba ne odloži izvršitve
odrejenih ukrepov.
20. člen
Če inšpektor pri izvajanju nadzora ugotovi dejanja, ki imajo
znake prekrška ali kaznivega dejanja, mora predlagati uvedbo postopka
pristojnim organom.
Pristojni organ mora o svojih ukrepih in postopkih obvestiti
organ, ki opravlja inšpekcijo.
Če inšpektor pri izvajanju nadzora ugotovi kršitve ali
opustitve predpisov, katerih izvajanje nadzoruje, ima pravico in dolžnost
izreči mandatno kazen, v skladu s posebnimi predpisi.
21. člen
Če ni s tem zakonom drugače določeno, se za inšpektorja ter
za izvrševanje inšpekcijskega nadzora uporabljajo določbe zakona, ki ureja
upravo, ter predpisi o splošnem upravnem postopku.
V. KAZENSKE DOLOČBE
22. člen
Z globo 1.500 eurov se kaznuje pravna oseba ali samostojni
podjetnik posameznik, ki stori prekršek:
1.     
če ne omogoči inšpektorju nemotenega opravljanja inšpekcijskega nadzora
ali ga pri tem ovira, žali ali če mu noče dati potrebnih podatkov, pojasnil ali
potrebnih predmetov (13. člen); 
2.     
če odpečati ali poškoduje pečat na objektih, prostorih, napravah ali
snoveh, ki so bile zapečatene, ali opravi kakršnokoli dejanje v zvezi s pečatom
oziroma žigom inšpekcije na pečatu (15. člen); 
3.     
če se ne ravna po izvršljivi odločbi, s katero je inšpektor odredil
izvršitev ukrepov, ki jih določa ta zakon ali drug predpis v roku, ki je
določen z odločbo (15. člen). 
Z globo 500 eurov se kaznuje odgovorna oseba pravne osebe ali
odgovorna oseba samostojnega podjetnika posameznika, ki stori prekršek iz
prejšnjega odstavka. 
Z globo 500 eurov se kaznuje posameznik - fizična oseba, ki
stori prekršek iz prvega odstavka tega člena.
23. člen
Z globo 1.500 eurov se kaznuje pravna oseba, ki v treh
dneh od vročitve ne izvrši sklepa inšpektorja (drugi odstavek 15. člena).
Z globo 500 eurov se kaznuje odgovorna oseba pravne osebe, ki
stori prekršek iz prejšnjega odstavka.

Zakon o zdravstveni inšpekciji – ZZdrI (Uradni
list RS, št. 99/99)
vsebuje naslednje prehodne in končne določbe:
»VI. PREHODNE IN KONČNE DOLOČBE
24. člen
Inšpektor, ki nima zahtevane strokovne izobrazbe, si jo mora
pridobiti v roku petih let od dneva uveljavitve tega zakona.
Inšpektorju, ki si v roku iz prejšnjega odstavka ni pridobil zahtevane
strokovne izobrazbe, preneha s potekom tega roka delovno razmerje v inšpektoratu.
Ne glede na določbi prejšnjih odstavkov lahko na predlog glavnega
zdravstvenega inšpektorja delo inšpektorja izjemoma opravlja tudi delavec, ki
nima zahtevane strokovne izobrazbe, ima pa opravljen strokovni izpit za inšpektorja,
če je do uveljavitve tega zakona opravljal delo inšpektorja najmanj dvajset
let.
Določbi prvega in drugega odstavka tega člena se ne nanašata
na inšpektorja, ki ima na dan uveljavitve tega zakona višjo strokovno izobrazbo
ter največ deset let delovne dobe do upokojitve.
25. člen
Minister izda v roku šestih mesecev od uveljavitve tega zakona
predpis o strokovnih izpitih in preizkusu strokovne usposobljenosti inšpektorjev.
26. člen
Z dnem uveljavitve tega zakona preneha veljati zakon o sanitarni
inšpekciji (Uradni list SRS, št. 8/73, 21/78 in 9/85).
27. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon spremembah in dopolnitvah zakona o zdravstveni
inšpekciji – ZZdrI –A (Uradni list RS, št. 2/04)
vsebuje naslednjo prehodno in končne določbe:
»21. člen
Globe, določene s tem zakonom, se do začetka uporabe zakona o
prekrških (Uradni list RS, št. 7/2003) v postopku o prekršku izrekajo kot
denarne kazni v mejah, ki so določene v 19. in 20. členu tega zakona (22. in
23. člen zakona), razen za odgovorno osebo samostojnega podjetnika posameznika.
22. člen
Z dnem uveljavitve tega zakona prenehajo veljati: 
-       
določba četrtega odstavka 39. člena zakona o pokopališki in pogrebni
dejavnosti ter o urejanju pokopališč (Uradni list SRS, št. 34/84 in Uradni list
RS, št. 26/90); 
-       
besedilo "oziroma sanitarni" in ",če obstoji nevarnost
zastrupitve s plinom" v drugem odstavku 8. člena zakona o dimnikarski
službi (Uradni list SRS, št 16/74 in Uradni list RS, št. 14/90); 
-       
besedilo "nad izvajanjem določb 21. člena pa tudi inšpektorat,
pristojen za zdravstvo" v 29. členu uredbe o emisiji snovi in toplote pri
odvajanju odpadnih voda iz virov onesnaževanja (Uradni list RS, št. 35/96 in
21/2003); 
-       
besedilo "in inšpektorji, pristojni za zdravstveno varstvo prebivalstva"
v 16. členu uredbe o vnosu nevarnih snovi in rastlinskih hranil v tla (Uradni
list RS, št. 68/96 in 35/2001); 
-       
besedilo "Zdravstveni inšpektorat Republike Slovenije in" v
15. členu odredbe o osebni varovalni opremi (Uradni list RS, št. 97/2000); 
-       
besedi "zdravstveni inšpektorat" v prvem in drugem odstavku in
besedi "zdravstveni inšpektor" v tretjem odstavku 28. člena zakona o
proizvodnji in prometu s prepovedanimi drogami (Uradni list RS, št. 108/99 in
44/2000); 
-       
besedilo "Zdravstveni inšpektorat Republike Slovenije" v prvem
odstavku 53. člena zakona o prevoz nevarnega blaga (Uradni list RS, št. 79/99
in 96/2002); 
-       
besedilo "Zdravstveni inšpektorat Republike Slovenije" v prvem
odstavku 47. člena zakona o preskrbi s krvjo (Uradni list RS, št. 52/2000).
23. člen
Z dnem uveljavitve tega zakona se: 
-       
v prvem in drugem odstavku 28. člena zakon o proizvodnji in prometu s
prepovedanimi drogami (Uradni list RS, št. 108/99 in 44/2000) besedi
"zdravstveni inšpektorat" nadomestita z besedilom "organ,
pristojen za zdravila in medicinske pripomočke oziroma organ, pristojen za
kemikalije, v tretjem odstavku beseda "zdravstveni" nadomesti z
besedo "pristojni"; 
-       
v prvem odstavku 53. člena zakona o prevozu nevarnega blaga (Uradni list
RS, št. 79/99) besedilo "Zdravstveni inšpektorat Republike Slovenije"
nadomesti z besedilom "organ, pristojen za varstvo ljudi pred
ionizirajočimi sevanji"; 
-       
v prvem odstavku 47. člena zakona o preskrbi s krvjo (Uradni list RS,
št. 52/2000) besedilo "Zdravstveni inšpektorat Republike Slovenije"
nadomesti z besedilom "organ, pristojen za zdravila in medicinske
pripomočke", v drugem odstavku beseda "zdravstveni" nadomesti z
besedo "pristojni"; 
-       
v 174. členu zakona o vodah (Uradni list RS, št. 67/2002) besedilo
"na vodovarstvenih območjih pa tudi inšpektorji, pristojni za
zdravje" nadomesti z besedilom "na notranjem območju vodovarstvenega
območja neposredno ob zajetju pa zdravstveni inšpektorji."; 
-       
v prvem odstavku 53. člena zakona o fitofarmacevtskih sredstvih (Uradni
list RS, št. 11/2001) besedi "zdravstveni inšpektor" nadomestita z
besedilom "inšpektor, pristojen za kemikalije", v naslovu 56. člena
besedi "zdravstvenega inšpektorja" nadomestita z besedilom
"inšpektorja, pristojnega za kemikalije", v prvem odstavku 56. člena
besedi "zdravstveni inšpektor" nadomestita z besedilom
"inšpektor, pristojen za kemikalije".; 
-       
v 1. točki prvega odstavka 13. člena zakona o kemičnem orožju (Uradni
list RS, št. 36/99) črta beseda "Zdravstveni".
24. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah določenih
zakonov na področju zdravja – ZdZPZ (Uradni list RS, št. 47/04
) vsebuje naslednjo končno določbo:
»II. KONČNA DOLOČBA
36. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembi Zakona o zdravstveni
inšpekciji– ZZdrI-B (Uradni list RS, št. 39/06)
vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
inšpekcijskem nadzoru – ZIN-B (Uradni list RS, št. 40/14)
vsebuje naslednjo končno določbo:
»25. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dolgotrajni oskrbi – ZDOsk (Uradni
list RS, št. 196/21)
vsebuje naslednjo končno določbo:
»158. člen
(začetek veljavnosti in
uporabe)
(1) Ta zakon začne veljati naslednji dan po objavi v Uradnem
listu Republike Slovenije, uporabljati pa se začne en mesec po uveljavitvi,
razen 145., 146., 147., 148., 150., 151., 152., 153., 154., 155. in
156. člen tega zakona, ki se začnejo uporabljati 1. januarja 2023, in
v primerih iz 130. člena tega zakona ter drugega, tretjega, četrtega,
petega, šestega, sedmega in osmega odstavka tega člena.
(2) Prva alineja 1. točke prvega odstavka 10. člena in
tretji odstavek 15. člena tega zakona, ki urejata pravico do DO v
instituciji iz drugega odstavka 58. člena tega zakona, se začneta uporabljati
1. januarja 2023.
(3) Tretja alineja 1. točke prvega odstavka 10. člena,
19., 20., 21., 22., 23., 24., 25., 26., 27., 28., 29., 30. člen, četrti
odstavek 34. člena, peti odstavek 35. člena, četrti odstavek
39. člena, tretji odstavek 57. člena, 6. točka tretjega odstavka in
peti odstavek 65. člena tega zakona, ki urejajo pravico do oskrbovalca
družinskega člana iz 5. oddelka tega zakona, se začnejo uporabljati
1. januarja 2023.
(4) 34. člen tega zakona in četrta alineja drugega
odstavka 39. člena tega zakona, ki urejata možnost alternativnega
izvajanja pravice do DO, se začneta uporabljati 1. julija 2024.
(5) Druga alineja 1. točke prvega odstavka 10. člena,
drugi in četrti odstavek 15. člena, drugi odstavek 34. člena tega
zakona, ki urejajo pravico do DO na domu v skladu s petim odstavkom
58. člena tega zakona, se začnejo uporabljati 1. julija 2024.
(6) 32. člen tega zakona se za upravičence, ki pravico
do DO koristijo v načinu:
-       DO
v instituciji v skladu z drugim odstavkom 58. člena tega zakona, začne
uporabljati 1. januarja 2023;
-       DO
na domu v skladu s petim odstavkom 58. člena tega zakona, začne
uporabljati 1. julija 2024;
-       denarnega
prejemka v skladu z 18. členom tega zakona, začne uporabljati
1. julija 2024;
-       oskrbovalca
družinskega člana iz 19. člena tega zakona, začne uporabljati
1. julija 2024.
(7) 33. člen tega zakona se za upravičence, ki pravico
do DO koristijo v skladu s petim odstavkom 58. člena, 18. členom in
19. členom tega zakona, začne uporabljati 1. julija 2024.
(8) 84., 85., 86., 87. in 88. člen tega zakona, ki
urejajo delovanje ZZZS, se začnejo uporabljati 1. januarja 2023.«.

Zakon o spremembah Zakona o zdravstveni
inšpekciji – ZZdrI-C (Uradni list RS, št. 29/22)
vsebuje naslednjo končno določbo:
»KONČNA DOLOČBA
5. člen
Ta zakon začne veljati naslednji dan po objavi v Uradnem
listu Republike Slovenije.«.