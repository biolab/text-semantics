1. člen
Ta zakon ureja način obračunavanja in
plačevanja določenih davkov in prispevkov v postopkih lastninskega
preoblikovanja podjetij, na podlagi zakona o lastninskem
preoblikovanju podjetij (Uradni list RS, št. 55/92, 7/93 in 31/93), zakona o
privatizaciji pravnih oseb v lasti Sklada Republike Slovenije za razvoj in
obveznostih Agencije Republike Slovenije za prestrukturiranje in privatizacijo
(Uradni list RS, št. 71/94) in drugih lastninskih zakonov.
2. člen
Od razlike med dejansko izplačano osnovno
plačo delavca in plačo, ki bi jo delavec prejel ob upoštevanju določb
kolektivnih pogodb dejavnosti v obdobju od 1. septembra 1990 do
31. decembra 1992, in ni zajeta v potrdilu, ki ga je pravna oseba izdala
delavcu na podlagi 25.a člena zakona o lastninskem preoblikovanju podjetij
(Uradni list RS, št. 55/92, 7/93, 31/93, – v nadaljnjem besedilu: zakon), se
obračunajo davki in prispevki od zneska, določenega s pravnomočno sodno odločbo.
Spori za razliko med dejansko izplačano
osnovno plačo delavca in plačo, ki bi jo delavec prejel ob upoštevanju določb
kolektivnih pogodb, so kolektivni spori po zakonu o delovnih in socialnih
sodiščih.
V primeru, da delavec vloži sredstva v
višini razlike iz prvega odstavka tega člena v pravno osebo v okviru
predhodnega organizacijskega in finančnega prestrukturiranja podjetja v
postopku lastninskega preoblikovanja podjetja, izda navedena pravna oseba za
znesek davkov in prispevkov iz prvega odstavka tega člena delnice in jih prenese
na kapitalski sklad pokojninskega in invalidskega zavarovanja.
2.a člen
Ne glede na določbo 25.a člena zakona o
lastninskem preoblikovanju podjetij, podjetje lahko izda potrdila na podlagi
neizplačanega dela neto osnovnih plač tudi do višine celotne razlike med neto
osnovnimi plačami, ugotovljenimi na podlagi določb kolektivne pogodbe
dejavnosti, ki velja za navedeno podjetje, in dejansko izplačanimi neto
osnovnimi plačami, za čas od sprejema kolektivne pogodbe dejavnosti do 1. 1.
1993, če delavci niso uveljavili svojih pravic iz naslova manj izplačanih
osnovnih plač po sodni poti v skladu z določbo 2. člena tega zakona.
Za izračun in izdajo potrdil v skladu z
določbo prejšnjega odstavka tega člena se smiselno uporabljajo določbe uredbe,
ki ureja izdajanje in upoštevanje potrdil na podlagi neizplačanega dela neto
osnovnih plač.
3. člen
Od v postopkih prisilne poravnave
izplačanih razlik med dejansko izplačano osnovno plačo delavca in plačo, ki bi
jo delavec prejel ob upoštevanju določb kolektivnih pogodb dejavnosti v obdobju
od 1. septembra 1990 do 31. decembra 1992, in ni zajeta v potrdilu, ki ga je pravna oseba izdala delavcu na podlagi 25.a člena zakona, se
obračunajo davki in prispevki od zneska terjatve, ki je potrjena v pravnomočnem
sklepu, s katerim poravnalni senat potrdi prisilno poravnavo.
V primeru, da delavec vloži sredstva v
višini razlike iz prvega odstavka tega člena v pravno osebo v okviru
predhodnega organizacijskega in finančnega prestrukturiranja podjetja v
postopku lastninskega preoblikovanja podjetja, izda navedena pravna oseba za
znesek davkov in prispevkov iz prvega odstavka tega člena delnice in jih
prenese na kapitalski sklad pokojninskega in invalidskega zavarovanja.
4. člen
Davek od osebnih prejemkov, obračunan in
plačan v skladu z določbo tretjega odstavka 2. člena
in drugega odstavka 3. člena tega zakona, je dokončen in se razlika ne šteje v
osnovo za dohodnino.
5. člen
Določba 4. člena tega zakona se uporablja
tudi za potrdila, izdana delavcem v skladu s četrtim odstavkom 25.a člena
zakona in uredbe o izdajanju in upoštevanju potrdil na podlagi neizplačanega
dela neto osnovnih plač (Uradni list RS, št. 59/93) in za potrdila, izdana na podlagi 2.a člena tega zakona.
6. člen
Davek od osebnih prejemkov in prispevki se
ne obračunajo in ne plačajo od lastniških certifikatov, izdanih na podlagi
šestega odstavka 31. člena zakona.
6.a člen
Od dela dobička, ki pripada udeležencem
programa notranjega odkupa, in ki ga podjetje uporabi za odkup delnic v korist
udeležencem notranjega odkupa v naslednjih štirih letih po izvedenem
lastninskem preoblikovanju podjetja, se ne plačuje davek od dobička pravnih
oseb.
Davek od dobička pravnih oseb se ne plačuje
tudi od dela dobička, ki pripada Skladu Republike Slovenije za razvoj (v
nadaljnjem besedilu: sklad) in za vrednost katerega sklad v skladu z določbo
tretjega odstavka 25. člena zakona o lastninskem preoblikovanju podjetij zniža
ceno delnic, ki jih podjetje po programu notranjega odkupa odkupi v posameznem
letu.
Minister za finance po potrebi predpiše
obliko in način uveljavitve oprostitve iz prvega in drugega odstavka tega
člena.
6.b člen
Podjetja, ki bodo pri odkupu delnic v
okviru programa notranjega odkupa uporabljala sredstva v skladu z določbo 6.a
člena tega zakona, smejo obračunavati in izplačevati plače, druge osebne
prejemke vključno s prejemki v obliki stimulacij in bonitet ter povračila
stroškov v zvezi z delom v letu, za katerega se ugotavlja dobiček, katerega del
je v skladu z določbo 6.a člena tega zakona oproščen plačila davka na dobiček
pravne osebe, na osnovi kolektivne pogodbe dejavnosti, vendar največ do višine,
ki jo za vsako leto določi Vlada Republike Slovenije s sklepom.
Sklep iz prejšnjega odstavka sprejme Vlada
Republike Slovenije na predlog ministrstva, pristojnega za delo, družino in
socialne zadeve v 30 dneh po uveljavitvi tega zakona oziroma do 31. decembra
tekočega leta za prihodnje leto.
6.c člen
Do višine dobička iz prvega in drugega
odstavka 6.a člena tega zakona, podjetje lahko pridobi posojilo na podlagi
posebne pogodbe, ki jo sklene s skladom.
Podjetje mora najkasneje v roku 15 dni po
vplačilu kupnine obvestiti sklad o tem ali bo uveljavil pravico do pridobitve
posojila po tem zakonu.
Sklad mora pogodbo iz prejšnjega odstavka
skleniti s podjetjem najkasneje v roku 15 dni po prejetem obvestilu podjetja,
da bo uveljavil navedeno pravico.
Posojilo iz prvega odstavka tega člena
sklad odobri podjetju za dobo petih let, razen če podjetje ne določi krajši rok
vračila. Posojilne pogoje, višino realne obrestne mere, ki ne sme biti višja od
R+3 in način revalorizacije za navedena posojila določi Vlada Republike
Slovenije z uredbo, na predlog ministrstva, pristojnega za finance.
6.č člen
Določbe 6.a člena tega zakona lahko
uporabljajo že za obračun davka od dobička pravnih oseb za leto 1994 tiste
pravne osebe, za katere Agencija Republike Slovenije za plačilni promet,
nadziranje in informiranje potrdi, da so izplačevale plače v višini, ki po
določilih zakona o izvajanju dogovora o politiki plač za leto 1994 (Uradni list
RS, št. 30/94) ni zapadla pod plačilo namenskih sredstev za zaposlovanje.

Zakon o ureditvi
obračunavanja in plačevanja določenih davkov in prispevkov v postopkih
lastninskega preoblikovanja podjetij (Uradni list RS, št. 69/94)
vsebuje naslednjo končno določbo:
»7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah
zakona o ureditvi obračunavanja in plačevanja določenih
davkov in prispevkov v postopkih lastninskega preoblikovanja podjetij
(Uradni list RS, št. 7/95)
vsebuje naslednjo končno določbo:
»7. člen
Ta zakon začne veljati naslednji dan po
objavi v Uradnem listu Republike Slovenije.«.