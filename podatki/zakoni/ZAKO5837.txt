1. UVODNE DOLOČBE
1. člen
(vsebina zakona)
Ta zakon ureja:
1.     
preoblikovanje Kapitalske družbe pokojninskega in invalidskega
zavarovanja, d. d., Dunajska cesta 119, Ljubljana (v nadaljnjem besedilu:
družba KAD), ustanovljene na podlagi zakona, ki ureja pokojninsko in invalidsko
zavarovanje, in ureditev pravnega subjekta, nastalega na podlagi
preoblikovanja;
2.     
višino in način letnega prenosa sredstev iz družbe KAD v Zavod za
pokojninsko in invalidsko zavarovanje Slovenije (v nadaljnjem besedilu: ZPIZ);
3.     
način izvrševanja pravic in omejitve razpolaganja z določenimi sredstvi
družbe KAD in Slovenske odškodninske družbe, d.d., Mala ulica 5, p.p. 139, 1001
Ljubljana (v nadaljnjem besedilu: družba SOD).
2. PREOBLIKOVANJE DRUŽBE KAD
2. člen
(delitev družbe KAD)
(1) Družba KAD se preoblikuje z izčlenitvijo zavarovalnice
kot delniške družbe. V postopku preoblikovanja se uporabljajo določbe Zakona o
gospodarskih družbah (Uradni list RS, št. 65/09; v nadaljnjem besedilu: ZGD-1)
o delitvi z izčlenitvijo z ustanovitvijo novih družb in določbe skladno z
Zakonom o zavarovalništvu (Uradni list RS, št. 109/06 - uradno prečiščeno
besedilo, 9/07, 102/07, 69/08, 19/09 in 49/09; v nadaljnjem besedilu: ZZavar) o
ustanovitvi zavarovalnice, razen če ta zakon določa drugače.
(2) Ne glede na določbe ZGD-1 in ZZavar morajo ustanovitveni
akti Zavarovalnice določati, da se polovica članov ali članic (v nadaljnjem
besedilu: članov) nadzornega sveta Zavarovalnice, ki jih imenuje skupščina,
imenuje na predlog zavarovancev ali zavarovank (v nadaljnjem besedilu:
zavarovancev) Zavarovalnice. Način imenovanja članov nadzornega sveta iz
prejšnjega stavka se določi v statutu Zavarovalnice. Določbe zakona, ki ureja
sodelovanje delavcev pri upravljanju gospodarskih družb, ki določajo sodelovanje
delavcev v organih družb, se za Zavarovalnico ne uporabljajo.
(3) Zavarovalnica je univerzalni pravni naslednik družbe KAD,
v obsegu pravic in obveznosti, prenesenih nanjo, z delitvenim načrtom,
opredeljenim v 4. členu tega zakona.
(4) Osnovni kapital Zavarovalnice ob ustanovitvi znaša
152.200.000 EUR.
(5) (prenehal
veljati)
3. člen
(dejavnost)
Zavarovalnica opravlja zavarovalne posle v skupini
življenjskih zavarovanj skladno z ZZavar.
4. člen
(delitveni načrt)
(1) V treh mesecih od uveljavitve tega zakona mora uprava
družbe KAD sestaviti delitveni načrt, ki bo določal prenos premoženja družbe
KAD na Zavarovalnico. Obračunski dan delitve v delitvenem načrtu je lahko največ
3 mesece pred datumom priprave delitvenega načrta.
(2) Delitveni načrt mora vsebovati naslednje sestavine:
1.     
firmo in sedež Zavarovalnice;
2.     
predlog Statuta Zavarovalnice;
3.     
izjavo o prenosu delov premoženja družbe KAD na zavarovalnico s pravnimi
posledicami;
4.     
natančen opis postopkov glede zagotovitve delnic Zavarovalnice;
5.     
dan, od katerega naprej zagotavljajo delnice Zavarovalnice pravico do
dela dobička;
6.     
dan, od katerega naprej se šteje, da so posamezna dejanja družbe KAD
opravljena za račun Zavarovalnice (dan obračuna delitve), ki je skladno s tem
zakonom lahko največ tri mesece pred datumom priprave delitvenega načrta;
7.     
vse posebne ugodnosti, ki bodo zagotovljene članom ali članicam (v
nadaljnjem besedilu: članom) uprav ali nadzornih svetov družbe KAD ali Zavarovalnice
ali delitvenim revizorjem;
8.     
določen opis in dodelitev delov premoženja in obveznosti, ki se
prenesejo na Zavarovalnico (pri tem se je dovoljeno sklicevati na listine);
9.     
seznam vseh zaposlenih, katerih delodajalec ali delodajalka (v
nadaljnjem besedilu: delodajalec) s preoblikovanjem postane Zavarovalnica, z
določbo, da vsi nenavedeni zaposleni ostanejo zaposleni na KAD;
10.  
določilo, da tisti deli premoženja, ki jih sicer na podlagi delitvenega
načrta ne bi bilo mogoče dodeliti nobeni izmed družb, ki je udeležena pri
delitvi, pripade družbi KAD;
11.  
zaključno poročilo družbe KAD in otvoritveni bilanci družbe KAD in
Zavarovalnice;
12.  
preostale sestavine, ki jih zahteva ZGD-1.
(3) Najkasneje v petih delovnih dneh po oblikovanju
delitvenega načrta uprava družbe KAD pošlje delitveni načrt z vsemi prilogami
na Odbor Zaprtega vzajemnega pokojninskega sklada za javne uslužbence (v
nadaljnjem besedilu: Odbor ZVPSJU) in Odbor Kapitalskega vzajemnega
pokojninskega sklada (v nadaljnjem besedilu: Odbor KVPS), ki podata soglasje k
delitvenemu načrtu v dveh mesecih od prejema dokumentacije. Del dokumentacije
za oba Odbora so tudi dokumenti, pripravljeni za Agencijo za zavarovalni nadzor
(v nadaljnjem besedilu: AZN), skladno s petim odstavkom tega člena, skupaj s
poslovnim načrtom Zavarovalnice.
(4) Delitveni načrt v enem mesecu po tem, ko je doseženo
soglasje, pregleda nadzorni svet družbe KAD. Del gradiv za nadzorni svet sta
tudi soglasji odborov obeh skladov.
(5) Najkasneje v petih delovnih dneh po potrditvi delitvenega
načrta nadzornega sveta družbe KAD uprava Zavarovalnice vloži zahteve za izdajo
dovoljenj Agencije za zavarovalni nadzor (v nadaljnjem besedilu: AZN) za
pridobitev dovoljenja za opravljanje zavarovalnih poslov, dovoljenja za
opravljanje funkcije članov uprave zavarovalne delniške družbe ter dovoljenja
za pridobitev kvalificiranega deleža skladno z ZZavar. AZN mora o izdaji
dovoljenj iz tega odstavka odločiti v dveh mesecih od prejema zahtev.
5. člen
(soglasje Skupščine za delitev)
O delitvi družbe KAD najpozneje v enem mesecu od pridobitve
dovoljenj AZN, opredeljenih v prejšnjem členu, odloča skupščina družbe.
6. člen
(prenehal
veljati)
3. IZVRŠEVANJE PRAVIC IZ DELEŽEV IN RAZPOLAGANJE S SREDSTVI
DRUŽB KAD IN SOD
7. člen
(prenehal
veljati)
8. člen
(prenehal
veljati)
9. člen
(lastništvo Republike Slovenije v Zavarovalnici)
(1) Dokler Zavarovalnica upravlja Zaprti vzajemni pokojninski
sklad za javne uslužbence (v nadaljnjem besedilu: ZVPSJU), se šteje za
strateško naložbo. Dokler se Zavarovalnica šteje za strateško naložbo, morata
deleža Republike Slovenije in KAD skupaj predstavljati večino vseh delnic
Zavarovalnice.
(2) Če družba KAD pripravi program razpolaganja z kapitalsko
naložbo v Zavarovalnici, mora pridobiti soglasje Vlade Republike Slovenije k
programu razpolaganja.
(3) Program razpolaganja mora temeljiti na javni ponudbi.
Prednostno pravico za pridobitev delnic v javni ponudbi morajo imeti
zavarovanci v skladih, ki jih upravlja Zavarovalnica, in sindikati, ki
predstavljajo zavarovance v skladu z zakonom, ki ureja dodatno pokojninsko
zavarovanje javnih uslužbencev, ter delodajalci, ki financirajo pokojninske
načrte kolektivnega dodatnega pokojninskega zavarovanja.
4. SESTAVA SREDSTEV DRUŽB KAD IN SOD
10. člen
(prenehal
veljati)
11. člen
(prenehal
veljati)
12. člen
(prenehal
veljati)
13. člen
(prenehal
veljati)

Zakon o preoblikovanju Kapitalske družbe
pokojninskega in invalidskega zavarovanja ter o naložbeni politiki Kapitalske
družbe pokojninskega in invalidskega zavarovanja in Slovenske odškodninske
družbe – ZPKDPIZ (Uradni list RS, št. 79/10) vsebuje naslednje prehodne in
končne določbe:
»5. PREHODNE IN KONČNE DOLOČBE
14. člen
(prenos upravljanja
skladov)
(1) Z dnem ustanovitve Zavarovalnice se nanjo prenesejo:
1.     
Upravljanje Zaprtega vzajemnega pokojninskega sklada za javne uslužbence
na podlagi pogodbe o upravljanju ZVPSJU, sklenjene med Vlado Republike
Slovenije in družbo KAD;
2.     
Kapitalski vzajemni pokojninski sklad in dejavnost upravljanja vzajemnih
pokojninskih skladov za prostovoljno dodatno pokojninsko zavarovanje po Zakonu
o pokojninskem in invalidskem zavarovanju (Uradni list RS, št. 109/06 - uradno
prečiščeno besedilo, 114/06 - ZUTPG, 10/08 - ZVarDod, 98/09 - ZIUZGK in 27/10 -
odločba US; v nadaljnjem besedilu: ZPIZ-1);
3.     
Prvi pokojninski sklad in Kritni sklad Prvega pokojninskega sklada ter
dejavnost upravljanja obeh navedenih skladov po Zakonu o prvem pokojninskem
skladu Republike Slovenije in preoblikovanju pooblaščenih investicijskih družb
(Uradni list RS, št. 26/05 - uradno prečiščeno besedilo in 85/09).
(2) Ne glede na določbo tretjega odstavka 286. člena ZPIZ-1
lahko KAD na Zavarovalnico s pogodbo prenese posamezne ali vse posle
upravljanja vzajemnega pokojninskega sklada, opredeljene v drugem odstavku 286.
člena ZPIZ-1.
(3) Zavarovalnica je dolžna v roku šestih mesecev od začetka
poslovanja o prenosu upravljanja obvestiti vse zavarovance, ki so na dan
uveljavitve tega zakona člani pokojninskih skladov, ki jih upravlja, ter vse
delodajalce, s katerimi ima sklenjene pogodbe o financiranju pokojninskih
načrtov.
15. člen
(prva obveznost nakazila)
Prva obveznost nakazila sredstev ZPIZ skladno s 6. členom
tega zakona družbi KAD zapade v plačilo v letu 2011.
16. člen
(razveljavitev in začetek
veljavnosti posameznih določb)
(1) Z dnem uveljavitve tega zakona prenehajo veljati določbe
druge in četrte alineje 244. člena in 245. člen ZPIZ-1.
(2) Ne glede na določbe 17. člena se za izvedbo določil
prvega odstavka 4. člena tega zakona za datum uveljavitve zakona šteje 1. 1.
2011.
17. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, določba 7. člena tega zakona pa se začne uporabljati
1. novembra 2010.«.

Zakon o spremembah in dopolnitvah Zakona o
preoblikovanju Kapitalske družbe pokojninskega in invalidskega zavarovanja ter
o naložbeni politiki Kapitalske družbe pokojninskega in invalidskega zavarovanja
in Slovenske odškodninske družbe – ZPKDPIZ-A (Uradni list RS, št. 26/11) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(1) Do sprejetja strategije se ne uporablja drugi odstavek 7.
člena tega zakona, ampak upravljavec izvršuje glasovalne pravice na skupščinah
v imenu in za račun družbe KAD in družbe SOD v vseh družbah, v katerih skupna
knjigovodska vrednost kapitalske naložbe družbe KAD ali družbe SOD presega 20
milijonov eurov. 
(2) Do sprejetja strategije družbi KAD in SOD razpolagata z
naložbami, katerih skupna knjigovodska vrednost naložbe družbe KAD ali družbe
SOD presega 20 milijonov eurov oziroma z naložbami v družbah, v katerih ima
družba KAD ali družba SOD najmanj 25-odstotni lastniški delež oziroma delež
glasovalnih pravic, s soglasjem upravljavca, ki mora pred izdajo soglasja o
posamezni naložbi pridobiti mnenje Vlade Republike Slovenije.
3. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o Slovenskem državnem holdingu – ZSDH
(Uradni list RS, št. 105/12) vsebuje naslednjo končno določbo:
»44. člen
(začetek veljavnosti
zakona)
Ta zakon začne veljati naslednji dan po objavi v Uradnem
listu Republike Slovenije.«.