I. UVODNE DOLOČBE
1. člen
(vsebina zakona)
S tem zakonom se določajo prometna pravila
ravnanja v cestnem prometu ter pooblastila in sankcije, ki jih pri izvajanju
tega zakona izrekajo pristojni organi.
2. člen
(predpisi Evropske skupnosti)
S tem zakonom se prenaša Direktiva Sveta
1991/671/EGS z dne 16. decembra 1991 o obvezni uporabi varnostnih pasov in
sistemov za zadrževanje otrok v vozilih (UL L št. 373 z dne 31. 12. 1991,
str. 26), zadnjič spremenjena z Direktivo 2003/20/ES Evropskega parlamenta in
Sveta z dne 8. aprila 2003 o spremembi Direktive Sveta 1991/671/EGS o
približevanju zakonodaje držav članic o obvezni uporabi varnostnih pasov v
vozilih z manj kakor 3,5 tone (UL L št. 115 z dne 9. 5. 2003, str. 63).
3. člen
(pomen izrazov)
(1) Posamezni izrazi, uporabljeni v
tem zakonu, imajo naslednji pomen:
1.    
»bočna razdalja« je razdalja med skrajno točko
na levi ali na desni strani vozila in najbližjo točko drugega vozila,
udeleženca cestnega prometa, ovire ali objekta;
2.    
»cestni promet« je promet vozil, pešcev in
drugih udeležencev cestnega prometa na javnih cestah in nekategoriziranih
cestah, ki se uporabljajo za javni cestni promet;
3.    
»cestni turistični vlak« je vlečno vozilo, ki
vleče največ tri priklopna vozila za prevoz oseb;
4.    
»desno pravilo« ureja prednostna razmerja med
dvema voziloma v prometu in velja, če se njune poti križajo, če sta na istem
prednostnem nivoju, in če si pripeljeta bočno;
5.    
»dnevna svetilka« je svetilka za dnevno vožnjo,
ki pomeni naprej usmerjeno svetilko, katere namen je narediti vozilo bolj
opazno pri vožnji podnevi;
6.    
»dolgi žaromet« je žaromet z dolgim snopom
svetlobe, ki se uporablja za osvetlitev cestišča daleč pred vozilom;
6.a
»dvosledno vozilo« je vozilo, katerega sled je širša od 50 cm; 
6.b
»enosledno vozilo« je vozilo, katerega sled ni širša od 50 cm; 
7.    
»etilometer« je merilna naprava za ugotavljanje
množine alkohola v izdihanem zraku;
8.    
»gonjač, vodič ali jahač« je oseba, ki na cesti
goni, vodi ali jaha žival ali goni čredo;
9.    
»gospodarska vožnja« je vožnja za potrebe
kmetijstva ali gradbeništva, ki se opravlja na kratkih razdaljah glede na
naravo in posebne potrebe kmetijske ali gradbene dejavnosti. Gospodarska vožnja
je tudi prevoz oseb v okviru turistične ponudbe, ki se opravlja s cestnim
turističnim vlakom, kolesom-rikša, kočijo, ipd.;
10. 
»indikator alkohola« je sredstvo za hitro
ugotavljanje prisotnosti alkohola v izdihanem zraku;
11. 
»intervencijsko vozilo« je motorno vozilo, ki
je posebej označeno in je na izvrševanju določene naloge;
12. 
»izhodiščni prometni pas« je prometni pas po
katerem vozi voznik pred prehitevanjem;
13. 
»kolo« je enosledno ali dvosledno vozilo, ki ga
poganja voznik z lastno močjo ali kolo s pomožnim motorjem, ki je enosledno ali
dvosledno vozilo s pedali, opremljeno s pomožnim električnim motorjem z
največjo trajno nazivno močjo 0,25 kW, katerega moč se progresivno zmanjšuje in
končno prekine, ko vozilo doseže hitrost 25 km/h ali prej, če kolesar preneha
poganjati pedala;
14. 
»kolo-rikša« je trisledno vozilo, ki ga poganja
voznik z lastno močjo ali s pomočjo pomožnega motorja, s katerim lahko doseže
hitrost največ 25 km/h, in ki glede na konstrukcijske lastnosti, ki jih določi
proizvajalec, lahko prevaža eno ali več oseb;
15. 
»kolona vozil« so tri vozila ali več, ki vozijo
eno za drugim po istem prometnem pasu na takšni medsebojni razdalji vozila, da
sta hitrost vožnje in ravnanje voznikov v medsebojni odvisnosti;
15.a  »lahka
motorna vozila« so invalidski vozički in vozila na motorni pogon, pri katerih
konstrukcijsko določena hitrost ne presega 25 km/h, niso širša od 80 cm in so
izvzeta s področja uporabe Uredbe (EU) št. 168/2013 Evropskega parlamenta
in Sveta z dne 15. januarja 2013 o odobritvi in tržnem nadzoru dvo- ali
trikolesnih vozil in štirikolesnikov (UL L št. 60 z dne 2. 3.
2013, str. 52);
16. 
»meglenka« je žaromet za meglo, ki se uporablja
za izboljšano osvetlitev cestišča v megli, sneženju, dežju ali oblakih prahu;
17. 
»mrtvi kot« je voznikovemu pogledu skrito
področje okoli vozila, ki nastane zaradi konstrukcijskih lastnosti vozila ali
drugih vzrokov;
18. 
»neposredni udeleženec prometne nesreče« je
voznik v nesreči udeleženega vozila, učitelj vožnje, ki je v času nesreče
usposabljal kandidata za voznika motornega vozila, ki je vozil v nesreči
udeleženo vozilo, spremljevalec, v nesreči udeleženi pešec in drug udeleženec
prometne nesreče, ki je bil pred nesrečo samostojno udeležen v cestnem prometu;
19. 
»nezanesljivo« je ravnanje udeleženca cestnega
prometa, kadar zaradi neznanja, neizkušenosti, vpliva alkohola, prepovedanih
drog ali drugih psihoaktivnih snovi ali zaradi drugega vzroka ne obvladuje
svojega ravnanja ali vozila v cestnem prometu in pride zaradi tega do kršitev
prometnih pravil, pomena prometnih znakov ali znakov policista oziroma druge
pooblaščene uradne osebe;
20. 
»nezavarovan prehod ceste čez železniško progo«
je prehod ceste čez železniško progo, označen samo s prometnim znakom, ki je
brez zapornic, polzapornic ali svetlobnih prometnih znakov, ki napovedujejo
prihod vlaka;
21. 
»očitno pod vplivom alkohola« je udeleženec
cestnega prometa takrat, kadar je zaradi vpliva alkohola njegovo ravnanje v
prometu nezanesljivo;
22. 
»odgovorna oseba« je odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost;
23. 
»organizirana kolona vozil« je posebej označena
skupina treh ali več vozil, vključno s spremljevalnimi vozili, ki vozijo po
istem prometnem pasu z določeno hitrostjo na predpisani razdalji;
24. 
»parkiranje« je prekinitev vožnje iz katerega
koli vzroka, razen ustavitve vozila ali prekinitve vožnje zaradi tega, da se je
vozilo izognilo prometni nesreči ali ker je voznik ravnal v skladu s prometnimi
pravili;
25. 
»pešec oziroma peška (v nadaljnjem besedilu:
pešec)« je oseba, udeležena v cestnem prometu, ki hodi po cesti, pri tem pa
lahko vleče ali potiska vozilo, ali se premika z invalidskim vozičkom s
hitrostjo pešca ali tak voziček potiska, in oseba, ki uporablja za gibanje
drugo prevozno sredstvo, ki po tem zakonu ni vozilo;
26. 
»pešpot« je s predpisano prometno signalizacijo
označena javna pot, namenjena pešcem;
27. 
»poklicni voznik oziroma poklicna voznica (v
nadaljnjem besedilu: poklicni voznik)« je voznik, ki ima opravljene temeljne
kvalifikacije in se redno usposablja skladno z zakonom, ki ureja prevoze v
cestnem prometu. Voznik lahko status poklicnega voznika dokazuje s spričevalom
o pridobljenih temeljnih kvalifikacijah ali s spričevalom o rednem
usposabljanju ali z označbo kode Skupnosti »95« na izkaznici o vozniških
kvalifikacijah ali na vozniškem dovoljenju;
28. 
»ponoči« je čas od sončnega zahoda do sončnega
vzhoda;
29. 
»pooblaščena uradna oseba« je oseba, ki izvaja
nadzor nad izvrševanjem posameznih predpisov, ki urejajo voznike, vozila,
opremo, prevoz tovora, javne ceste, in drugih predpisov (npr. policisti,
vojaški policisti, občinski redarji, cestninski nadzorniki, inšpektorji,
pooblaščene uradne osebe finančne uprave idr.);
30. 
»posebna prevozna sredstva« so invalidski
vozički, prevozna sredstva ter pripomočki in naprave, ki jih uporabnik poganja
z lastno močjo in omogočajo gibanje, hitrejše od hoje pešca, kot so: skiro,
kotalke, rolke, rolerji, otroško kolo s pomožnimi kolesi, monokolo in po namenu
uporabe podobna prevozna sredstva, ki niso vozila po zakonu, ki ureja motorna
vozila;
31. 
»pot ustavljanja« je pot, ki jo sestavljata
reakcijska in zavorna pot;
32. 
»pravilo srečanja« ureja prednostna razmerja
med dvema voziloma v prometu in velja, če se njune poti križajo, če sta na
istem prednostnem nivoju, in če si pripeljeta iz nasprotnih smeri;
33. 
»prehitevanje« je vožnja mimo drugega
udeleženca cestnega prometa, ki se premika v isti smeri po prometnem pasu ali
delu smernega vozišča, ki je namenjen prometu. Hitrejša vožnja ene kolone vozil
od druge na cesti, ki ima najmanj dva prometna pasova za vožnjo v isto smer, ni
prehitevanje;
34. 
»prekoračena hitrost« je presežena hitrost,
določena s prometnim pravilom ali prometno signalizacijo. Prekoračena hitrost
je lahko trenutna ali povprečna hitrost na določenem odseku, izmerjena ali
ugotovljena z ustreznimi tehničnimi sredstvi ali napravami;
35. 
»prometni tok« je več vozil (prometni tok
vozil) ali pešcev (prometni tok pešcev), ki se po cesti gibljejo v isto smer;
36. 
»reakcijska pot« je pot, ki jo vozilo prevozi
od trenutka, ko voznik zazna oviro pred vozilom, do trenutka, ko prične
zavirati ali kako drugače ustrezno ukrepa;
37. 
»samodejna naprava ali sredstvo za nadzor
prometa« je naprava ali sredstvo za nadzor prometa, ki omogoča slikovno
dokumentiranje prekrška brez ustavljanja voznika motornega voznika;
38. 
»skupina otrok« je skupina najmanj petih
predšolskih otrok ali otrok, ki obiskujejo osnovno šolo, in ki predstavljajo
večino potnikov v motornem vozilu. Skupina petih ali več otrok družine in
sorodnikov v ravni črti in v stranski črti do vštetega tretjega kolena in
skupina petih ali več otrok, ki se prevaža v javnem linijskem prevozu potnikov,
se ne šteje za skupino otrok;
38.a »smerno vozišče« je vozišče ali
njegov vzdolžni del, ki je namenjen vožnji vozil v eni smeri in ima lahko
enega, dva ali več prometnih pasov in posebne pasove;
39. 
»smerno vozišče brez označenih prometnih pasov«
je vozišče ali njegov vzdolžni del, ki je namenjen vožnji vozil v eni smeri in
kjer vodi v eno smer samo en prometni pas;
40. 
»smerno vozišče z označenimi prometnimi pasovi«
je vozišče ali njegov vzdolžni del, ki je namenjen vožnji vozil v eni smeri in
kjer vodita v eno smer dva ali več prometnih pasov;
41. 
»srečanje« je vožnja mimo drugega udeleženca
cestnega prometa, ki prihaja iz nasprotne smeri;
42. 
»točka možnega trčenja« je točka, kjer se poti
udeležencev cestnega prometa, predvsem na križiščih, sekajo in na teh mestih
lahko tudi dejansko pride do trčenja;
43. 
»udeleženec cestnega prometa oziroma udeleženka
cestnega prometa (v nadaljnjem besedilu: udeleženec cestnega prometa)« je
oseba, ki je na kakršen koli način udeležena v cestnem prometu;
44. 
»udeleženec prometne nesreče« je vsak
udeleženec cestnega prometa, ki je s svojim ravnanjem pripomogel k nastanku
prometne nesreče, in vsakdo, ki je v prometni nesreči utrpel materialno škodo
ali je bil telesno poškodovan ali je zaradi posledic nesreče umrl;
45. 
»uradna oseba« je oseba, ki je z zakonom
pooblaščena za opravljanje določenih nalog (npr. policisti, vojaški policisti,
občinski redarji, inšpektorji, preiskovalni sodniki, državni tožilci idr.);
46. 
»ustavitev« je vsaka prekinitev vožnje za
toliko časa, kot je potrebno, da vstopijo ali izstopijo potniki ali da se
naloži oziroma razloži tovor ali odpravi okvara na vozilu;
47. 
»ustavljanje« je prehod vozila iz gibanja v
mirujoče stanje;
48. 
»utripalke« so smerne svetilke, ki pomenijo
hkratno delovanje smernih svetilk na desni ali na levi strani motornega vozila;
49. 
»varnostne utripalke« pomenijo hkratno
delovanje vseh utripalk (smernih svetilk) na vozilu, ki opozarjajo, da vozilo
trenutno pomeni posebno nevarnost za druge udeležence cestnega prometa;
50. 
»vlak« je katero koli železniško tirno vozilo,
ki je konstruirano in namenjeno za vožnjo po železniški progi;
51. 
»vojaško vozilo« je motorno oziroma priklopno
vozilo, označeno s predpisanimi oznakami slovenske ali tuje vojske;
52. 
»vožnja« pomeni upravljanje kolesa, vprežnega
vozila ali kakršnega koli motornega vozila;
53. 
»vožnja mimo« je vožnja mimo drugega udeleženca
cestnega prometa, ki se ne premika, objekta ali ovire na vozišču;
54. 
»vprežno vozilo« je vozilo, ki ga vleče vprežna
žival;
55. 
»zadnja meglenka« je zadnja svetilka za meglo,
ki se uporablja za to, da se vozilo v gosti megli z zadnje strani prej opazi;
56. 
»zapuščeno vozilo« je motorno ali priklopno
vozilo, parkirano na javni cesti ali na nekategorizirani cesti, ki se uporablja
za javni cestni promet ali na drugi javni površini, ki ni namenjena prometu
vozil in nima registrskih tablic ali ni registrirano več kot 30 dni in ni
nerabno ali zavrženo motorno vozilo, ki mu je življenjska doba iztekla zaradi
poškodb, starosti ali drugih razlogov in je zaradi tega postalo odpadek po
merilih iz predpisa, ki ureja ravnanje z odpadki;
57. 
»zasenčeni žaromet« je žaromet s kratkim
svetlobnim pramenom, ki se uporablja za osvetlitev cestišča pred vozilom brez
povzročanja neprijetne zaslepitve ali neugodja nasproti prihajajočih voznikov
in drugih udeležencev cestnega prometa;
58. 
»zavorna pot« je pot, ki jo vozilo prevozi od
začetka zaviranja do popolne ustavitve;
59. 
»zimske razmere« so na cesti ali njenem delu
takrat, ko se ob sneženju sneg oprijema vozišča ali ko je vozišče zasneženo,
zaledenelo (ledna deska) ali poledenelo (poledica);
60. 
»zmanjšana vidljivost« pomeni, da je vidna
razdalja zaradi megle, dima, dežja, sneženja ali drugih podobnih okoliščin
krajša od poti ustavljanja pri gibanju z najvišjo dovoljeno hitrostjo.
(2) Drugi izrazi o vozilih, voznikih,
učiteljih vožnje, spremljevalcih, otrocih, mladoletnikih, cestah, delih ali
vrstah cest imajo v tem zakonu enak pomen, kot ga določajo predpisi o motornih
vozilih, voznikih, postopku o prekršku, javnih cestah, ter prevozih v cestnem
prometu in meroslovju.
II. NAČELA CESTNEGA PROMETA
4. člen
(skrb za varen, umirjen in nemoten potek
cestnega prometa)
(1) Udeleženec cestnega prometa mora
ravnati tako, da poteka promet nemoteno, umirjeno in varno.
(2) Udeleženec cestnega prometa mora
ravnati tako, da ne ovira ali ogroža drugih udeležencev cestnega prometa ali
jim ne povzroča škode.
(3) Udeleženec cestnega prometa sme
pričakovati, da bodo vsi udeleženci cestnega prometa in tisti, ki so dolžni
skrbeti za ceste in prometno ureditev na cestah, ravnali v skladu s predpisi o
pravilih cestnega prometa, voznikih, motornih vozilih ter s predpisi o cestah.
(4) Kadar so udeleženci cestnega
prometa otroci, starejši ljudje, slepi, invalidi in druge osebe, ki niso v
celoti sposobne za samostojno udeležbo v cestnem prometu, so drugi udeleženci
dolžni nanje posebno paziti in jim pomagati.
5. člen
(varstvo okolja)
(1) Z uporabo vozila se ne sme
povzročati čezmernega hrupa oziroma ropota ali kako drugače onesnažiti okolja.
(2) Iz vozila je prepovedano
odmetavati kakršnekoli stvari (cigaretni ogorki, papir, plastenke itd.).
(3) Ko voznik na cesti vozilo ustavi
za več kot tri minute ali ga parkira, mora takoj ugasniti motor. Ta določba se
ne uporablja za vozila, pri katerih motor poganja naprave za opravljanje
določenih del (vozilo za zbiranje in odvoz odpadkov, vozilo za čiščenje
kanalov, avtomobilsko dvigalo ipd.).
(4) Z globo 80 eurov se kaznuje za prekršek udeleženec cestnega prometa, ki ravna
v nasprotju z določbami tega člena.
III. ODGOVORNOST ZA VAREN IN NEMOTEN PROMET
6. člen
(odgovornost in pristojnosti lokalnih
samoupravnih skupnosti)
(1) Za varen in nemoten promet na
občinskih cestah so odgovorne občine.
(2) Občine določijo:
1.    
pogoje in način odstranitve in hrambe vozil,
nepravilno parkiranih in zapuščenih v smislu 19. člena tega zakona;
2.    
pogoje in način uporabe naprave, s katero se
začasno prepreči odpeljati vozilo (lisice), ki je parkirano na cesti v naselju
v nasprotju s tem zakonom ali s prometno ureditvijo.
(3) Občine določijo višino stroškov,
potrebnih za odstranitev in hrambo nepravilno parkiranega ali zapuščenega
vozila iz 1. točke drugega odstavka tega člena in za priklenitev nepravilno
parkiranega vozila iz 2. točke drugega odstavka tega člena.
7. člen
(odgovornost staršev, skrbnikov oziroma
rejnikov)
(1) Starši, skrbniki ter rejniki so
dolžni skrbeti ali izvajati nadzorstvo nad otrokom ali mladoletnikom, ko je ta
udeležen v cestnem prometu.
(2) Opustitev dolžne skrbi ali
nadzorstva iz prejšnjega odstavka nastopi zlasti tedaj, ko starši, skrbniki
oziroma rejniki omogočijo, dovolijo ali dopustijo, da otrok ali mladoletnik
ravna v nasprotju s predpisi tega zakona.
(3) Z globo 160 eurov se kaznujejo za prekršek starši, skrbniki oziroma rejniki,
katerih otrok ali mladoletnik stori prekršek po tem zakonu, pa je prekršek
posledica opustitve dolžne skrbi ali nadzorstva nad njim.
(4) V primeru opustitve dolžne skrbi
ali nadzorstva nad otrokom ali mladoletnikom so osebe iz prvega odstavka tega
člena dolžne plačati stroške iz 18., 19. in 36. člena tega zakona.
8. člen
(odgovornost lastnika vozila)
(1) Če je prekršek zoper varnost
cestnega prometa storjen z vozilom, pa ni mogoče ugotoviti, kdo je storilec, se
kaznuje za prekršek lastnik ali imetnik pravice uporabe vozila, razen če
dokaže, da tega prekrška ni storil.
(2) Če je lastnik ali imetnik pravice
uporabe vozila, s katerim je storjen prekršek iz prejšnjega odstavka, pravna
oseba, državni organ ali samoupravna lokalna skupnost, se kaznuje za prekršek
njihova odgovorna oseba.
(3) Lastnik, imetnik pravice uporabe
vozila oziroma voznik, kateremu je bilo tako vozilo zaupano za vožnjo, ne sme
omogočiti, dopustiti ali dovoliti vožnjo vozila osebi, ki kaže znake
nezanesljivega ravnanja ali osebi, ki ne sme voziti tega vozila.
9. člen
(odgovornost delodajalcev)
Pravne osebe, samostojni podjetniki posamezniki,
posamezniki, ki samostojno opravljajo dejavnost, ter organi in organizacije
morajo zagotoviti, da vozniki vozil, s katerimi opravljajo javni prevoz
potnikov ali blaga oziroma prevoz oseb ali blaga za lastne potrebe,
izpolnjujejo vse predpisane pogoje.
10. člen
(odgovornost ob sumu povzročitve prometne
nesreče)
(1) Kdor proda rezervne dele oziroma
naprave za vozilo ali sprejme poškodovano vozilo v popravilo ali opravi prevoz
oziroma vleko poškodovanega vozila, pa ve, da obstaja možnost, da je bilo
vozilo, za katerega se kupuje rezervne dele oziroma naprave ali je dano v
popravilo ali je odvlečeno oziroma odpeljano, udeleženo v prometni nesreči, v
kateri je bil kdo poškodovan ali je umrl, povzročitelj oziroma povzročiteljica
nesreče pa je s kraja odpeljal, ne da bi pomagal poškodovanim oziroma dal svoje
osebne podatke, ker je bilo to objavljeno v sredstvih javnega obveščanja, ali
je bil o tem obveščen kako drugače, mora to sporočiti najbližji policijski
postaji ali policistu.
(2) Z globo 1.200 eurov se kaznuje za
prekršek oseba, ki ravna v nasprotju z določbo tega člena.
(3) Z globo 2.400 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbo tega člena.
IV. POOBLASTILA ZA NADZOR NAD IZVAJANJEM DOLOČB TEGA ZAKONA
IN DRUGA POSEBNA DOLOČILA
11. člen
(pooblastila ministrov)
(1) Minister, pristojen za promet:
-      
predpiše način namestitve, pritrditve in
zavarovanja tovora na vozilu;
-      
predpiše pogoje za izdajo parkirne karte,
obliko parkirne karte, njeno veljavnost, način označevanja vozila, postopek in
stroške za njeno izdajo;
-      
lahko z odredbo prepove ali omeji promet vseh
ali posameznih vrst udeležencev cestnega prometa ali vozil, če je treba
zagotoviti nemoten potek cestnega prometa;
-      
v soglasju z ministrom, pristojnim za notranje
zadeve določi vozila s prednostjo in vozila za spremstvo, na katerih je
dovoljeno namestiti in uporabljati naprave za dajanje posebnih svetlobnih in
zvočnih znakov, vrste posebnih svetlobnih in zvočnih znakov ter pogoje in način
njihove uporabe;
-      
predpiše obliko posebnega obrazca za izdajo
potrdila o poklicnih vozniških izkušnjah;
-      
podrobneje predpiše pogoje za način izvedbe
eksperimenta in vsebino elaborata eksperimentalne prometne ureditve;
-      
potrjuje elaborate eksperimentalne prometne
ureditve.
(2) Minister, pristojen za notranje
zadeve:
-      
predpiše znake, ki jih dajejo policisti in
druge pooblaščene uradne osebe pri urejanju in nadziranju cestnega prometa;
-      
lahko z odredbo prepove ali omeji promet vseh
ali posameznih vrst udeležencev cestnega prometa ali vozil, če je treba
zagotoviti varnost prometa ali če to zahtevajo razlogi vzdrževanja javnega
reda.
(3) Minister, pristojen za zdravje:
-      
izda natančnejši predpis o zdravstvenih
razlogih, zaradi katerih osebam ni treba uporabljati varnostnih pasov ter o
obliki in vsebini zdravniškega potrdila;
-      
določi listo prepovedanih drog, psihoaktivnih
zdravil ali drugih psihoaktivnih snovi, in njihovih presnovkov;
-      
pooblasti laboratorije za opravljanje analize
krvi, urina, drugih telesnih tekočin in tkiva ter predpiše način in postopek
ustreznih pregledov in analiz;
-      
v soglasju z ministrom, pristojnim za promet,
predpiše postopek za prepoznavo znakov oziroma simptomov, ki so posledica
prepovedanih drog, psihoaktivnih zdravil ali drugih psihoaktivnih snovi v
organizmu.
(4) Minister, pristojen za obrambo, v
soglasju z ministrom, pristojnim za promet, podrobneje predpiše izjeme glede
prometa vojaške kolone vozil.
(5) Minister, pristojen za šolstvo, v
soglasju z ministrom, pristojnim za promet, predpiše druge, za varnost pomembne
okoliščine pri prevozu otrok, število spremljevalcev glede na število otrok v
vozilu in njihove naloge pri spremljanju skupine otrok in pogoje, ki jih morajo
izpolnjevati, ter obrazec potrdila o izpolnjevanju pogojev za prevoz skupine
otrok.
(6) Minister, pristojen za okolje,
lahko v soglasju z ministrom, pristojnim za promet, z odredbo omeji ali prepove
promet vseh ali posameznih udeležencev cestnega prometa ali vozil na območjih,
ki so zaradi varstva okolja varovana s posebnimi predpisi.
12. člen
(pooblastilo za izvajanje ukrepov po tem
zakonu)
Pooblaščene uradne osebe, ki izvajajo
nadzor nad izvrševanjem predpisov, ki urejajo pravila cestnega prometa,
voznike, ceste, vozila, tovor v in na vozilih, voznike in druge udeležence
cestnega prometa, ter izvajajo pooblastila, določena z mednarodnimi pogodbami,
pri nadzoru predpisov, za katere so pooblaščeni, uporabljajo ukrepe, določene s
tem zakonom ali drugimi predpisi, ki se nanašajo na varnost cestnega prometa.
13. člen
(policijska pooblastila)
(1) Nadzor nad izvrševanjem določb
tega zakona izvaja policija.
(2) Policisti nadzirajo in urejajo
promet na javnih cestah in nekategoriziranih cestah, ki se uporabljajo za
cestni promet, nadzirajo stanje in prevoznost teh cest, vozila, tovor v in na
vozilih, voznike in druge udeležence cestnega prometa, ter izvajajo pooblastila
določena z mednarodnimi pogodbami, s tem zakonom ali drugimi predpisi, ki se
nanašajo na varnost cestnega prometa.
14. člen
(pooblastila vojaške policije)
(1) Vojaška policija je pristojna za
nadzor in urejanje prometa vojaških vozil na javnih cestah in nekategoriziranih
cestah, ki se uporabljajo za cestni promet, nadzor vozil, tovora v in na
vozilih, voznikov in drugih vojaških udeležencev v cestnem prometu, če je
prekršek storjen z vojaškim vozilom ali ga je storil pripadnik Slovenske vojske
med dejanskim opravljanjem vojaške službe.
(2) Pooblastila, ki jih imajo
policisti po tem zakonu, imajo v primerih iz prvega odstavka tega člena tudi
vojaški policisti.
(3) Če je v prometni nesreči poleg
vojaškega vozila ali pripadnika Slovenske vojske med dejanskim opravljanjem
vojaške službe udeleženo tudi drugo vozilo, ki ni vojaško vozilo ali udeleženec
prometne nesreče, ki ni pripadnik Slovenske vojske, je za obravnavo prometne
nesreče pristojna Policija.
15. člen
(pooblastila občinskega redarstva)
(1) Občinski redarji na cestah v naselju
(vključno z nekategoriziranimi cestami, ki se uporabljajo za javni cestni
promet), na občinskih cestah zunaj naselja in nekategoriziranih cestah zunaj
naselja, ki se uporabljajo za javni cestni promet, izvajajo nadzor nad
določbami tega zakona: 
-      
5. člena (varstvo okolja), 
-      
7. člena (odgovornost staršev, skrbnikov
oziroma rejnikov), 
-      
prvega in drugega odstavka 16. člena
(listine, ki jih morajo imeti pri sebi udeleženci cestnega prometa, razen
listine o tovoru in pri opravljanju prevoza skupine otrok, potrdila o poklicnih
vozniških izkušnjah), 
-      
17. člena (izločitev vozila iz prometa), 
-      
18. člena (čas trajanja izločitve iz
prometa), 
-      
19. člena (odstranitev nepravilno
parkiranega in zapuščenega vozila), 
-      
27. člena (dolžnost upoštevanja pravil), 
-      
31. člena (območje umirjenega prometa), 
-      
31.a člena (območje skupnega prometnega
prostora), 
-      
32. člena (območje za pešce), 
-      
33. člena (varnostni pas), 
-      
34. člena (zaščitna čelada), 
-      
35. člena (prepoved uporabe naprav ali
opreme, ki zmanjšujejo voznikovo slušno ali vidno zaznavanje ali zmožnost
obvladovanje vozila), 
-      
37. člena (vožnja z vozilom po cesti), 
-      
41. člena (vožnja z vozilom na prehodu za
pešce), 
-      
46. člena (najvišje dovoljene hitrosti), 
-      
47. člena (najvišje dovoljene hitrosti
posameznih vrst vozil), 
-      
57. člena (približevanje križišču in
razvrščanje pred križiščem), 
-      
61. člena (odpiranje vrat vozila), 
-      
62. člena (zapustitev vozila), 
-      
63. člena (označitev ustavljenih vozil), 
-      
65. člena (ustavitev in parkiranje), 
-      
67. člena (parkiranje na parkirnem mestu
označenem za invalide), 
-      
68. člena (območja kratkotrajnega
parkiranja), 
-      
69. člena (izjeme parkiranja na prostoru,
kjer to ni dovoljeno), 
-      
77. člena (pogoji za nalaganje in
razlaganje tovora na cesti), 
-      
78. člena (pogoji za opravljanje
gospodarske vožnje), 
-      
83. člena (udeležba pešcev v cestnem
prometu), 
-      
84. člena (označitev pešcev), 
-      
petega in šestega odstavka 87. člena
(varstva otrok), 
-      
88. člena, razen nad določbo sedmega in
devetega odstavka tega člena (prevoz oseb), 
-      
92. člena (jahač, gonič in vodič živali v
prometu ter pogoji za udeležbo živali v cestnem prometu), 
-      
93. člena (pogoji za udeležbo koles v
cestnem prometu), 
-      
94. člena (vožnja voznikov koles z
licenco), 
-      
95. člena (pogoji za udeležbo mopedov,
motornih koles, trikoles, lahkih štirikoles in štirikoles v cestnem prometu), 
-      
97. člena (pogoji za uporabo posebnih
prevoznih sredstev v cestnem prometu), 
-      
97.a člena (pogoji za udeležbo lahkih motornih
vozil v cestnem prometu), 
-      
98. člena (prometna signalizacija), 
-      
99. člena (svetlobni prometni znaki), 
-      
100. člena (prepoved vožnje na križišče
pri zeleni luči na semaforju).
(2) Občinski redarji izvajajo nadzor
nad 46. in 47. členom tega zakona izključno s samodejnimi napravami in sredstvi
za nadzor prometa, s katerimi se prekrški slikovno dokumentirajo, pri tem pa
nimajo pravice ustaviti voznika.
(3) Občinski redarji na cestah v
naselju, na občinskih cestah zunaj naselja in nekategoriziranih cestah zunaj
naselja, ki se uporabljajo za javni cestni promet, urejajo promet, izvajajo
ukrepe, določene s tem in drugimi zakoni, ter ukrepe, določene z občinskimi
predpisi, ki urejajo promet v skladu s tem zakonom. 
15.a člen
(pooblastila cestninskega nadzora)
Cestninski nadzorniki na cestninskih cestah
izvajajo nadzor nad določbami tega zakona: 
-      
prvega, drugega (razen potrdila o poklicnih
vozniških izkušnjah pri opravljanju prevoza skupine otrok) in tretjega (samo
pregled tovora) odstavka 16. člena, 
-      
5., 6. in 7. točke prvega odstavka 17. člena, 
-      
18. člena, 
-      
prvega, drugega, četrtega, petega, šestega in
sedmega odstavka 27. člena, 
-      
28. člena, 
-      
28.a člena, 
-      
prvega, tretjega, četrtega in petega odstavka
29. člena,
-      
osmega, enajstega, petnajstega, šestnajstega,
sedemnajstega, osemnajstega, devetnajstega in dvajsetega odstavka
30. člena,
-      
98. člena,
-      
šestega odstavka 99. člena,
-      
1. in 2. točke tretjega odstavka 101. člena. 
16. člen
(listine, ki jih morajo imeti pri sebi
udeleženci cestnega prometa in obveznosti udeležencev pri kontroli voznikov,
vozil, opreme, naprav in tovora)
(1) Voznik je dolžan imeti pri sebi
listino, s katero dokaže, da sme voziti vozilo v cestnem prometu, veljavno
prometno dovoljenje, listine o tovoru, dovoljenje za vožnjo v času prepovedi
prometa, pri opravljanju prevoza skupine otrok pa tudi potrdilo o poklicnih
vozniških izkušnjah.
(2) Voznik mora pooblaščeni uradni
osebi na njeno zahtevo izročiti na vpogled listine, navedene v prejšnjem
odstavku tega člena.
(3) Voznik mora na zahtevo pooblaščene
uradne osebe omogočiti pregled vozila, opreme, naprav, tovora in pri njem
sodelovati.
(4) Če vozilo ali voznik ne
izpolnjujeta predpisanih pogojev za udeležbo v cestnem prometu, mora voznik na
podlagi odredbe pooblaščene uradne osebe poskrbeti za takojšnjo odstranitev
vozila.
(5) Z globo 40 eurov se kaznuje za
prekršek voznik, ki ravna v nasprotju z določbo prvega odstavka tega člena.
(6) Z globo 160 eurov se kaznuje za
prekršek voznik, ki ravna v nasprotju z določbo drugega ali tretjega odstavka
tega člena.
17. člen
(izločitev vozila iz prometa)
(1) Pooblaščena uradna oseba prepove
nadaljnjo vožnjo in izloči iz prometa motorno ali priklopno vozilo:
1.    
ki v zimskih razmerah nima predpisane zimske
opreme ali če je na njem sneg, led, voda ali druge snovi, ki bi lahko vplivale
na vozne lastnosti vozila ali ki bi se lahko raztresale ali razlivale z njega
ali če stekla vozila ali vzvratna ogledala niso čista;
2.    
na katerem je tovor naložen ali pritrjen v
nasprotju z določili tega zakona;
3.    
ki ne izpolnjuje predpisanih zahtev glede
varstva okolja;
4.    
ki mu v skladu z veljavnimi predpisi ni
dovoljen vstop v državo;
5.    
če je motornemu ali priklopnemu vozilu vožnja
prepovedana v skladu z odredbo, ki ureja omejitev prometa na cestah v Republiki
Sloveniji; 
6.    
če je motornemu vozilu prepovedana vožnja
zaradi vremenskih razmer (28.a člen tega zakona); 
7.    
če je motornemu ali priklopnemu vozilu pozimi
ali v zimskih razmerah prepovedana vožnja po določbah 29. člena tega zakona. 
(2) Pooblaščena uradna oseba lahko
prepove nadaljnjo vožnjo in izloči iz prometa tudi motorna ali priklopna
vozila, ki ne izpolnjujejo drugih predpisanih pogojev za vožnjo v cestnem
prometu, če bi to lahko vplivalo na varnost prometa.
(3) Pooblaščena uradna oseba prepove
nadaljnjo vožnjo motornega vozila, če voznik ali potnik ne uporablja ali ne
uporablja na predpisan način varnostnega pasu, dokler ga ne uporabi, ali če
otrok, ki se vozi v vozilu, ni zavarovan, kot je to določeno v določbah tega
zakona, ki določajo prevoz oseb. Nadaljnjo vožnjo pooblaščena uradna oseba
prepove tudi, če voznik ali potnik na kolesu, mopedu, motornem kolesu,
trikolesu, lahkem štirikolesu ali štirikolesu ne uporablja predpisane zaščitne
čelade, kot je to določeno s tem zakonom oziroma je ne uporablja tako, kot je
to predvidel proizvajalec, dokler je ne uporabi na način, ki ga je predvideval
proizvajalec.
(4) Pooblaščena uradna oseba, ki
izloči iz prometa vozilo iz prvega ali drugega odstavka tega člena, lahko
odvzame registrske oziroma preizkusne tablice, skladno z določbami zakona, ki
ureja motorna vozila.
(5) Če v primeru iz prejšnjega
odstavka voznik ne odstrani registrskih ali preizkusnih tablic z vozila, se jih
odstrani z neposredno fizično prisilitvijo na voznikove stroške, skladno z
določbami zakona, ki ureja motorna vozila.
(6) Pooblaščena uradna oseba začasno
izloči iz prometa tudi motorna vozila ali skupino vozil, za katerimi je zaradi
počasne vožnje nastala kolona vozil.
18. člen
(čas trajanja izločitve vozila iz prometa)
(1) Izločitev vozila traja toliko
časa, dokler se ne odpravijo razlogi, zaradi katerih je bila odrejena, ali se
pridobi ustrezno dovoljenje.
(2) Lastnik vozila mora odstraniti
izločeno vozilo s ceste v roku 24 ur. Če tega ne stori, odstrani vozilo na
njegove stroške izvajalec rednega vzdrževanja cest, skladno z določbami zakona,
ki ureja ceste.
(3) Z globo 40
eurov se kaznuje za prekršek voznik ali lastnik vozila, ki ravna v nasprotju z
določbo drugega odstavka tega člena.
(4) Z globo 1.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki ravna v nasprotju z določbo
drugega odstavka tega člena, njihova odgovorna oseba pa z globo 40 eurov. Z globo 40 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbo drugega odstavka tega člena.
19. člen
(odstranitev nepravilno parkiranega in
zapuščenega vozila)
(1) Pooblaščena uradna oseba odredi
odstranitev oziroma odvoz vozila, ki je parkirano v nasprotju s tem zakonom
(nepravilno parkirano vozilo), če onemogoča drugemu udeležencu cestnega prometa
varno nadaljevanje poti tako, da je pri izogibanju temu vozilu on ali kdo drug
ogrožen ali bi glede na okoliščine lahko bil ogrožen, ali ovira druge
udeležence cestnega prometa skladno s 1., 4., 16.,
17., 18. ali 19. točko četrtega odstavka 65. člena
tega zakona ali predstavlja oviro na cesti kot to določa zakon, ki ureja ceste.
(2) V primeru, da pooblaščena uradna
oseba najde zapuščeno vozilo, namesti nanj pisno odredbo, s katero se naloži
odstranitev vozila najkasneje v treh dneh od dneva izdaje odredbe.
(3) Če
zapuščeno vozilo ni odstranjeno v roku iz prejšnjega odstavka, ga odstrani
pristojni izvajalec rednega vzdrževanja cest, ki lahko poseže v vozilo, da
pridobi identifikacijsko številko vozila. Po treh mesecih se lahko zapuščeno
vozilo uniči ali proda.
(4) Odstranitev vozila iz prvega ali
tretjega odstavka tega člena se opravi na stroške lastnika vozila.
(5) Z globo 120 eurov se kaznuje lastnik
zapuščenega vozila, ki vozila ne odstrani, kljub temu, da je bila odrejena
odstranitev v skladu z drugim odstavkom tega člena. 
20. člen
(prepoved vleke vozil)
(1) Če pooblaščena uradna oseba
ugotovi, da vleka vozila ni v skladu s predpisi, prepove nadaljnjo vleko,
dokler pomanjkljivosti niso odpravljene.
(2) Izjemoma lahko pooblaščena uradna
oseba dovoli nadaljnjo vleko do najbližjega kraja, kjer je mogoče vozilo
popraviti ali odpraviti napake pri vleki.
21. člen
(prepoved vožnje osebi, ki ni sposobna
voziti)
Če policist ugotovi, da v cestnem prometu
vozi vozilo oseba, ki nima pravice voziti takega vozila ali za katero iz
upravičenih razlogov meni, da ni sposobna voziti takega vozila, ji mora
prepovedati nadaljnjo vožnjo.
22. člen
(prepoved vožnje in začasen odvzem vozniškega
dovoljenja)
(1) Poleg primerov iz 107. člena tega
zakona prepove policist vozniku nadaljevanje vožnje in mu začasno odvzame
vozniško dovoljenje še v naslednjih primerih:
1.    
če voznik stori prekršek, za katerega je
predpisano tolikšno število kazenskih točk, ki ima za posledico prenehanje
veljavnosti vozniškega dovoljenja oziroma prepoved uporabe vozniškega
dovoljenja;
2.    
če je zaradi telesnega ali duševnega stanja
zmanjšana voznikova sposobnost za vožnjo;
3.    
če voznik ne uporablja pripomočkov, ki so
vpisani v njegovem vozniškem dovoljenju;
4.    
če voznik vozi vozilo v nasprotju z omejitvami,
ki so vpisane v njegovo vozniško dovoljenje;
5.    
če voznik prekorači dovoljeni čas trajanja
vožnje ali ne izkoristi predpisanega počitka;
6.    
če je vozniško dovoljenje neveljavno.
(2) Vozniško dovoljenje, ki je bilo
odvzeto zaradi vožnje pod vplivom alkohola, za prekršek pa ni predpisan redni
sodni postopek, se vrne vozniku po preteku 24 ur od odvzema.
(3) Vozniško dovoljenje, ki je bilo
začasno odvzeto zaradi razloga, navedenega v 1. točki prvega odstavka tega
člena, se vrne po postopku o začasnem odvzemu vozniškega dovoljenja, določenem
v zakonu, ki ureja postopek o prekršku.
(4) Vozniško dovoljenje, ki je bilo
začasno odvzeto zaradi razlogov, navedenih v 2. do 5. točke prvega odstavka tega
člena, se vrne vozniku, ko prenehajo razlogi za odvzem.
(5) Vozniško dovoljenje, ki je bilo
začasno odvzeto zaradi razloga navedenega v 6. točki prvega odstavka tega
člena, se pošlje upravni enoti, na območju katere ima imetnik vozniškega
dovoljenja stalno oziroma začasno prebivališče. Če tega v Republiki Sloveniji
nima, se pošlje upravni enoti, na območju katere je imel imetnik vozniškega
dovoljenja zadnje prijavljeno stalno oziroma začasno prebivališče.
(6) Če imetnik vozniškega dovoljenja
ne prevzame začasno odvzetega vozniškega dovoljenja v treh dneh od dne, ko so
prenehali razlogi za odvzem, se ga pošlje upravni enoti, na območju katere ima
imetnik vozniškega dovoljenja stalno oziroma začasno prebivališče. Če tega v
Republiki Sloveniji nima, se pošlje upravni enoti, na območju katere je imel
imetnik vozniškega dovoljenja zadnje prijavljeno stalno oziroma začasno
prebivališče.
(7) Voznik, kateremu je bila
prepovedana nadaljnja vožnja po prvem odstavku tega člena, mora poskrbeti, da
se vozilo odstrani na primeren prostor. Če tega ne stori do zaključka postopka
na kraju prekrška ali roka, ki ga z ustno odredbo določi policist, ga na
stroške voznika odstrani pristojni izvajalec rednega vzdrževanja ceste.
23. člen
(zaseg motornega vozila)
(1) Policist zaseže vozniku motorno vozilo,
s katerim je bil zaloten pri storitvi hujšega prekrška in je izpolnjen eden od
naslednjih pogojev: 
1.    
če je bil storilec kot voznik motornega vozila
v zadnjih dveh letih najmanj trikrat pravnomočno kaznovan za prekršek: 
-  prekoračitve dovoljene hitrosti v območju za pešce ali v območju
umirjenega prometa za več kot 20 km/h, 
-  prekoračitve dovoljene hitrosti na cesti v naselju za več kot 30
km/h, 
-  prekoračitve dovoljene hitrosti na cesti zunaj naselja za več kot
40 km/h, 
-  prekoračitve dovoljene hitrosti na avtocesti ali hitri cesti za več
kot 50 km/h, 
-  vožnje pod vplivom alkohola, 
-  vožnje pod vplivom prepovedanih drog, psihoaktivnih zdravil in
drugih psihoaktivnih snovi ali 
-  odklonitve odrejenega preverjanja psihofizičnega stanja; 
2.    
če se storilcu izvršuje kazen oziroma sankcija
prepovedi vožnje motornega vozila; 
3.    
če je storilcu začasno odvzeto vozniško
dovoljenje, se mu izvršuje varnostni ukrep odvzema vozniškega dovoljenja ali
sankcija prenehanja veljavnosti vozniškega dovoljenja oziroma prepoved uporabe
vozniškega dovoljenja; 
4.    
če je storilec kljub prepovedi nadaljnje vožnje
vožnjo nadaljeval ali ponovil prekršek, zaradi katerega mu je bila prepovedana
nadaljnja vožnja; 
5.    
vožnja brez veljavnega vozniškega dovoljenja za
vožnjo vozil tiste kategorije oziroma tistih kategorij, v katero spada vozilo
ali skupina vozil, ki jo vozi;
6.    
vožnja z vozniškim dovoljenjem tiste kategorije
oziroma tistih kategorij, v katero spada vozilo ali skupina vozil, ki jo vozi,
katerega veljavnost je potekla, če je pogoj za podaljšanje njegove veljavnosti
predložitev veljavnega zdravniškega spričevala, potrdila o dodatnem
usposabljanju voznika začetnika ali potrdila o dodatnem usposabljanju voznika.
(2) Zaseženo motorno vozilo je treba takoj
oddati sodišču, ki je pristojno za postopek o prekršku, lahko pa se do izdaje
sodbe o prekršku hrani pri policiji. 
(3) Ob zasegu vozila policija odvzame
registrske tablice vozila in jih pošlje upravni enoti, kjer ima lastnik vozila
prebivališče ali sedež. Upravna enota podatek o zasegu vozila vnese v evidenco
registriranih vozil, ob vrnitvi vozila lastniku pa ta vpis izbriše. 
(4) Za hujši prekršek se šteje: 
1.    
prekršek, za katerega je predpisana stranska
sankcija najmanj treh kazenskih točk v cestnem prometu ali stranska sankcija
prepovedi vožnje motornega vozila, 
2.    
vožnja z vozniškim dovoljenjem tiste kategorije
oziroma tistih kategorij, v katero spada vozilo ali skupina vozil, katerega
veljavnost je potekla, če je pogoj za podaljšanje njegove veljavnosti
predložitev veljavnega zdravniškega spričevala, potrdila o dodatnem
usposabljanju voznika začetnika ali potrdila o dodatnem usposabljanju voznika,
ki ga vozi voznik v času prekrška, 
3.    
vožnja brez veljavnega vozniškega dovoljenja
tiste kategorije oziroma tistih kategorij, v katero spada vozilo ali skupina
vozil, ki ga vozi voznik v času prekrška, ali 
4.    
vožnja vozila v času izvrševanja prenehanja
veljavnosti vozniškega dovoljenja oziroma prepovedi uporabe vozniškega
dovoljenja.
24. člen
(pridržanje)
(poseg odločbe
US o načinu izvrševanja tega člena)
(1) Policist pridrži voznika motornega
vozila: 
1.    
pri katerem je bilo s sredstvi ali napravami za
ugotavljanje alkohola ugotovljeno, da ima v organizmu več kot 1,10 grama alkohola
na kilogram krvi ali več kot 0,52 miligrama alkohola v litru izdihanega zraka, 
2.    
ki odkloni preizkus s sredstvi ali napravami za
ugotavljanje alkohola ali strokovni pregled, 
3.    
ki oporeka rezultatu preizkusa z indikatorjem alkohola in mu policist
odredi preizkus z etilometrom,
pri katerem se ugotovi najmanj vrednost iz 1. točke tega odstavka, ali ki
oporeka rezultatu preizkusa z indikatorjem alkohola, pri katerem se ugotovi najmanj vrednost iz 1. točke tega odstavka
in mu policist odredi strokovni pregled, 
4.    
pri katerem je bila s preizkusom z napravo ali
s sredstvom za hitro ugotavljanje prisotnosti prepovedanih drog, psihoaktivnih
zdravil ali drugih psihoaktivnih snovi v organizmu ugotovljena prisotnost teh
snovi, ali je bil na podlagi predpisanega postopka za prepoznavo znakov oziroma
simptomov prepoznan znak ali simptom, ki je posledica teh snovi v organizmu, in
so bili pri zdravniškem pregledu zaznani znaki motenj, ki lahko povzročijo
nezanesljivo ravnanje v prometu, 
5.    
ki je odklonil sodelovanje pri preizkusu z
napravo ali s sredstvom za hitro ugotavljanje prisotnosti prepovedanih drog,
psihoaktivnih zdravil ali drugih psihoaktivnih snovi v organizmu, ali pri
predpisanem postopku za prepoznavo znakov oziroma simptomov, ki so posledica
teh snovi v organizmu, ali če preizkusa ali postopka ni bilo mogoče opraviti
zaradi drugega razloga in so bili pri zdravniškem pregledu zaznani znaki
motenj, ki lahko povzročijo nezanesljivo ravnanje v prometu, ali 
6.    
ki zaradi zdravstvenega stanja ali zaradi
drugega, s tem povezanega objektivnega vzroka ne more opraviti preizkusa
alkoholiziranosti ali preizkusa ne opravi po navodilih proizvajalca in so bili
pri zdravniškem pregledu zaznani znaki motenj, ki lahko povzročijo nezanesljivo
ravnanje v prometu. 
(2) Ne glede na prvi odstavek tega člena se
policist lahko odloči, da pridržanja ne odredi, če je mogoče
na drug ustrezen način preprečiti udeležbo voznika motornega vozila v cestnem
prometu, pri čemer policist upošteva med postopkom ugotovljene objektivne in
subjektivne okoliščine, zlasti ravnanje voznika motornega vozila med postopkom
in ugotovljeno količino alkohola. Za ustrezen način preprečitve udeležbe
voznika motornega vozila v cestnem prometu se šteje: 
1.    
če se vozniku motornega vozila ob izpolnjevanju
pogojev iz 23. člena tega zakona začasno zaseže vozilo, 
2.    
če je kraj postopka neposredno pred objektom, v
katerem voznik motornega vozila dejansko biva in če voznik motornega vozila to
dejstvo verjetno izkaže in če je iz okoliščin mogoče sklepati, da je tja
namenjen in da ne bo nadaljeval z vožnjo, ali 
3.    
če je zagotovljen prevoz voznika motornega
vozila na naslov, na katerem dejansko biva. 
(3) Pridržanje voznika motornega vozila iz
tega člena traja največ 12 ur, vendar ne manj kot 6 ur, pri čemer se upošteva
ravnanje voznika motornega vozila v času pridržanja in ugotovljena količina
alkohola. 
(4) Pridržanje v primerih iz prvega
odstavka tega člena policist odredi, ko zaključi zapisnik za ugotavljanje
psihofizičnega stanja voznika motornega vozila. V čas pridržanja se šteje tudi čas
trajanja policijskega postopka do odreditve pridržanja.
(5) Za postopek pridržanja ter pravice
pridržane osebe se uporabljajo določbe zakona, ki ureja postopek o prekršku. (delno razveljavljen)
25. člen
(posredovanje in namen zbiranja osebnih
podatkov)
(1) Ministrstvo, pristojno za notranje
zadeve, policija, vojaška policija, občinska redarstva, upravna enota, državno
tožilstvo, sodišče, Javna agencija Republike Slovenije za varnost prometa in
ministrstvo, pristojno za promet, imajo v zvezi s svojim delom pravico
pridobiti in uporabljati podatke o imetnikih vozniških dovoljenj, kandidatih za
voznike motornih vozil, podatke o vozilih, prekrških, prometnih nesrečah in
kaznivih dejanjih voznikov, storjenih v cestnem prometu, ter o izrečenih
sankcijah, kaznih in ukrepih.
(2) Podatke o imetnikih vozniških
dovoljenj, lastnikih motornih in priklopnih vozil in vozilih, ki jih
potrebujejo v zvezi s svojim delom pri izvajanju tega zakona in podzakonskih
aktov, izdanih na njegovi podlagi, imajo pravico pridobiti in uporabljati tudi
drugi organi in organizacije, kadar izvajajo javna pooblastila oziroma
izvajajo pooblastila po tem zakonu. Podatke o imetnikih
vozniških dovoljenj imajo v zvezi s svojim delom pravico pridobivati in
uporabljati tudi organizacije, ki so z javnim razpisom izbrane za izdelavo in
personalizacijo vozniških dovoljenj.
(3) Organi in organizacije, ki zbirajo
podatke, potrebne za izvajanje tega zakona, morajo brezplačno poslati te
podatke organom in organizacijam iz prvega in drugega odstavka tega člena.
(4) Osebni podatki, ki se vodijo v
evidencah in registrih, ki so vzpostavljeni v skladu s tem zakonom, se vodijo
zaradi obdelave podatkov, pomembnih za izvajanje tega zakona, za vozila,
voznike in varnost v cestnem prometu. Vodijo se tudi zaradi njihovega
pošiljanja organom in organizacijam, ki imajo v zvezi s svojim delom te podatke
pravico pridobiti.
26. člen
(izrekanje kazenskih točk v cestnem
prometu s prenehanjem veljavnosti vozniškega dovoljenja)
Imetniku vozniškega dovoljenja, ki je
voznik začetnik, se izreče prenehanje veljavnosti vozniškega dovoljenja za vse
kategorije motornih vozil, za katere je storilec imel dovoljenje, ko je storil
prekršek, s katerim je dosegel ali presegel sedem kazenskih točk v cestnem
prometu.
V. PRAVILA CESTNEGA PROMETA
1. Splošne določbe
27. člen
(dolžnost upoštevanja pravil)
(1) Udeleženci cestnega prometa se
morajo ravnati po prometnih pravilih, razen:
1.    
če je drugače določeno s prometno
signalizacijo;
2.    
če drugače odredi policist ali vojaški
policist;
3.    
če v skladu s pooblastili drugače odredi
občinski redar, inšpektor ali druga pooblaščena uradna oseba.
(2) Znaki, ukazi in odredbe, ki jih
dajejo pooblaščene uradne osebe, razveljavijo prometna pravila in prometno
signalizacijo.
(3) Na cesti se lahko za določeno
obdobje, ki ne sme biti krajše od treh mesecev in daljše od enega leta, določi
prometna ureditev, ki dovoli, omeji ali obveže udeležence cestnega prometa k
ravnanju, ki je lahko v nasprotju s prometnimi pravili, določenimi s tem
zakonom (eksperiment). Eksperimentalna prometna ureditev mora biti označena s
predpisano prometno signalizacijo na način, ki omogoča vsem udeležencem
cestnega prometa nedvoumno in varno udeležbo v cestnem prometu.
(4) Udeleženci cestnega prometa se
morajo ravnati po ukazih oziroma odredbah pooblaščenih uradnih oseb, pri
opravljanju nadzorstva nad določbami tega zakona.
(5) Ukazi oziroma odredbe, razen
tistih, za katere je predpisana pisna oblika, se dajejo ustno.
(6) Voznik in potniki ne smejo
izstopiti iz oziroma z vozila v času izvajanja uradnega postopka, dokler jim
pooblaščena uradna oseba tega ne dovoli.
(7) Pooblaščena uradna oseba lahko
odreja vozniku in potnikom tudi druge ukrepe za zagotovitev varnosti oziroma
nemotenega poteka postopka.
(8) Z globo 80 eurov se kaznuje za
prekršek udeleženec cestnega prometa, ki ne ravna po znaku ali ukazu oziroma
odredbi pooblaščene uradne osebe, ali ki ne upošteva prometne signalizacije, ki
označuje eksperimentalno prometno ureditev, ali oseba, ki ravna v nasprotju z
določbo šestega odstavka tega člena.
(9) Z globo 500 eurov se kaznuje za
prekršek voznik, ki ne ravna po predpisanem znaku, s katerim ga pooblaščena
uradna oseba ustavlja ali ne upošteva njene odredbe o prepovedi nadaljnje
vožnje, ali ki ne upošteva svetlobne prometne signalizacije, ki označuje
eksperimentalno prometno ureditev. Vozniku motornega vozila se izreče tudi 5
kazenskih točk. 
(10) Z globo 1.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki
pooblaščeni uradni osebi ne omogoči izvedbo postopka ter ukrepov, določenih v
tem zakonu.
27.a člen
(preizkušanje avtomatiziranih vozil)
(1) Avtomatizirano vozilo je motorno vozilo
z vgrajenimi sistemi prve, druge ali tretje stopnje po mednarodnem standardu
SAE J3016, ki lahko samostojno upravljajo vozilo v cestnem prometu brez
ukrepanja voznika in izpolnjujejo vse pogoje za udeležbo v cestnem prometu, kot
to določa zakon, ki ureja motorna vozila. Poleg tega mora biti avtomatizirano
vozilo ali sistem za avtomatizirano vožnjo predhodno preizkušen na površinah,
namenjenih cestnemu prometu. 
(2) Na cesti se določi območje, kjer lahko
proizvajalci avtomatiziranih vozil ali sistemov za avtomatizirano vožnjo ta
preizkušajo. Območje za preizkušanje avtomatiziranih vozil se označi s
predpisano prometno signalizacijo, v skladu s predpisi, ki urejajo prometno
opremo in prometno signalizacijo na cestah. 
(3) Avtomatizirana vozila morajo biti
označena s predpisano tablico »CAV«, ki je izdelana iz vremensko odpornih
materialov in odseva svetlobo. Oblika, barva in minimalne dimenzije tablice
»CAV« določene v predpisu, ki ureja dele in opremo vozil. 
(4) Voznik avtomatiziranega vozila mora
biti ves čas v pripravljenosti, tako da lahko v vsakem trenutku prevzame
upravljanje avtomatiziranega vozila. Voznik avtomatiziranega vozila se šteje za
voznika motornega vozila, kot to določa zakon, ki ureja voznike. 
(5) Avtomatizirano vozilo sme med
preizkušanjem voziti le voznik, ki ni voznik začetnik in je usposobljen za
preizkušanje avtomatiziranih vozil ali sistemov za avtomatizirano vožnjo. 
(6) Da se ugotovi ravnanje voznika med
preizkušanjem avtomatiziranega vozila, se mora voznika avtomatiziranega vozila
med vožnjo spremljati in snemati z elektronskimi sistemi, vgrajenimi v vozilo.
V primeru prometne nesreče ali prometnega prekrška podatkov ni dovoljeno
spreminjati in morajo biti dani na razpolago pooblaščeni uradni osebi za
obdobje 30 sekund pred prometno nesrečo ali prekrškom in 30 sekund po tem. 
(7) Podatke iz prejšnjega odstavka tega
člena lahko proizvajalec avtomatiziranega vozila ali sistema za avtomatizirano
vožnjo obdeluje največ eno leto, pristojni nadzorni organ iz 13. člena
tega zakona pa v tolikšnem obsegu in trajanju, kolikor je nujno potrebno za
izvedbo nadzora ali postopka o prekršku oziroma kazenskega postopka, vendar
najdlje tri leta od njihove pridobitve. Po poteku rokov iz prejšnjega stavka se
podatki izbrišejo. 
(8) Proizvajalec avtomatiziranega vozila
ali sistema za avtomatizirano vožnjo mora imeti sklenjeno pogodbo o zavarovanju
odgovornosti za škodo, ki jo z uporabo avtomatiziranega vozila povzroči tretjim
osebam, v skladu s predpisi, ki urejajo obvezna zavarovanja v prometu, za čas
preizkušanja takega vozila. Voznik mora imeti zavarovalno polico ali drugo
potrdilo o sklenjenem zavarovanju, kadar vozi avtomatizirano vozilo v prometu,
pri sebi in ga mora na zahtevo pokazati pooblaščeni uradni osebi. 
(9) Predhodna preizkušenost
avtomatiziranega vozila ali sistema za avtomatizirano vožnjo iz prvega odstavka
tega člena in usposobljenost voznika za preizkušanje avtomatiziranih vozil ali
sistemov za avtomatizirano vožnjo iz petega odstavka se dokazujeta na podlagi
izjave proizvajalca avtomatiziranega vozila ali sistema za avtomatizirano
vožnjo. Voznik mora imeti med preizkušanjem izjavo pri sebi in jo mora na
zahtevo pokazati pooblaščeni uradni osebi. 
(10) Proizvajalec avtomatiziranega vozila
ali sistema za avtomatizirano vožnjo mora po elektronski poti obvestiti
policijo in prometno-informacijski center o nameravanem preizkušanju takega
vozila ali sistema. V obvestilu mora navesti podatke o proizvajalcu, odgovorni
osebi proizvajalca, podatke o voznikih, ki bodo preizkušali avtomatizirano
vozilo, podatke o avtomatiziranem vozilu, vključno s številko registrske
tablice, podatke o opremi, ki se bo preizkušala, ter predviden cestni odsek in
čas preizkušanja. 
(11) Z globo 400 eurov se kaznuje za
prekršek voznik, ki ravna v nasprotju z določbo četrtega, petega, osmega ali
devetega odstavka tega člena. 
(12) Z globo 4.000 eurov se kaznuje za
prekršek proizvajalec avtomatiziranega vozila ali sistema za avtomatizirano
vožnjo, ki ravna v nasprotju z določbo tretjega, šestega, sedmega, osmega,
devetega ali desetega odstavka tega člena, njegova odgovorna oseba pa z globo
400 eurov.
28. člen
(omejitve prometa)
(1) V Republiki Sloveniji se sme z
odredbo omejiti oziroma prepovedati promet udeležencev cestnega prometa ali
vozil zaradi zagotavljanja varnosti ali nemotenega poteka cestnega prometa,
vzdrževanja javnega reda ali varovanja okolja.
(2) Z globo 40
eurov se kaznuje za prekršek udeleženec cestnega prometa, razen voznik
motornega vozila, ki ravna v nasprotju z odredbo o omejitvi ali prepovedi
prometa.
(3) Z globo 300 eurov se kaznuje za
prekršek voznik motornega vozila, ki ne ravna v skladu z odredbo o omejitvi in
prepovedi prometa.
(4) Z globo 1.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, katerega
voznik ravna v nasprotju z odredbo o omejitvi ali prepovedi prometa, njihova
odgovorna oseba pa z globo 120 eurov.
28.a člen
(vremenske razmere)
(1) Voznik mora upoštevati prometno
signalizacijo, ki označuje vremenske razmere, zaradi katerih je prepovedan ali
omejen promet na določenem delu ceste. 
(2) Z globo 200 eurov se kaznuje za
prekršek voznik, ki ravna v nasprotju z določbo prejšnjega odstavka. 
(3) Z globo 500 eurov se kaznuje za
prekršek voznik, ki ravna v nasprotju z določbo prvega odstavka tega člena in
je zaradi tega oviran ali onemogočen promet drugih vozil. Vozniku motornega
vozila se izreče tudi 5 kazenskih točk. 
(4) Z globo 1.000 eurov se kaznuje za
prekršek pravna oseba, samostojni podjetnik posameznik ali posameznik, ki
samostojno opravlja dejavnost, katerega voznik ravna v nasprotju z določbo
prvega odstavka tega člena, njihova odgovorna oseba pa z globo 120 eurov. Z
globo 120 eurov se kaznuje za prekršek tudi odgovorna oseba državnega organa
ali samoupravne lokalne skupnosti, katerega voznik ravna v nasprotju z določbo
prvega odstavka tega člena. 
29. člen
(zima in zimske razmere)
(1) Od 15. novembra do
15. marca naslednjega leta morajo imeti motorna in priklopna vozila v
cestnem prometu predpisano zimsko opremo. Predpisano zimsko opremo morajo imeti
tudi v zimskih razmerah.
(2) Na motornih in priklopnih vozilih
v cestnem prometu ne sme biti snega, ledu, vode ali drugih snovi, ki bi lahko
vplivale na vozne lastnosti vozila ali ki bi se lahko raztresale ali razlivale
z njega. Stekla vozila in vzvratna ogledala morajo biti čista, da je vozniku
omogočena normalna vidljivost.
(3) Če se vozilo, ki nima predpisane
zimske opreme, pa bi jo moralo imeti, ali je v prometu, ko ne bi smelo biti,
ustavi na cesti in ovira promet, ga mora voznik nemudoma odstraniti.
(4) Če v primeru iz prejšnjega
odstavka voznik ne odstrani vozila, odredi odstranitev pooblaščena uradna
oseba. Odstranitev vozila opravi na stroške lastnika vozila izvajalec rednega
vzdrževanja ceste.
(5) Voznik mora upoštevati prometno
signalizacijo, ki označuje zimske razmere, zaradi katerih je prepovedan ali
omejen promet na določenem delu ceste.
(6) Z globo 40
eurov se kaznuje za prekršek voznik, ki pozimi ali v zimskih razmerah motornega
ali priklopnega vozila v cestnem prometu nima opremljenega s predpisano zimsko
opremo, ali ravna v nasprotju s pomenom prometnega znaka za obvezno uporabo
snežnih verig.
(7) Z globo 200 eurov se kaznuje za
prekršek voznik, ki ne očisti motornega ali priklopnega vozila v skladu z
določbo drugega odstavka tega člena.
(8) Z globo 300 eurov se kaznuje za
prekršek voznik, ki pozimi ali v zimskih razmerah ne upošteva prometne
signalizacije, ki označuje zimske razmere, zaradi katerih je prepovedan ali
omejen promet na določenem delu ceste.
(9) Z globo 500 eurov se kaznuje za
prekršek voznik, ki pozimi ali v zimskih razmerah ravna v nasprotju s tretjim
ali petim odstavkom tega člena in je zaradi tega oviran ali onemogočen promet
drugih vozil. Vozniku se izreče tudi 5 kazenskih točk.
(10) Z globo 1.000 eurov se kaznuje za
prekršek pravna oseba, samostojni podjetnik posameznik ali posameznik, ki
samostojno opravlja dejavnost, katerega voznik pozimi ali v zimskih razmerah
ravna v nasprotju z določbami prvega, tretjega ali petega odstavka tega člena,
njihova odgovorna oseba pa z globo 120 eurov. Z globo 120 eurov se kaznuje za
prekršek tudi odgovorna oseba državnega organa ali samoupravne lokalne
skupnosti, katerega voznik pozimi ali v zimskih razmerah ravna v nasprotju z
določbami prvega, tretjega ali petega odstavka tega člena. 
30. člen
(avtocesta in hitra cesta)
(1) Na avtocesto ali hitro cesto, lahko
zapeljejo in vozijo po njej le vozniki motornih vozil in skupin vozil, ki po
deklaraciji proizvajalca dosegajo hitrost, večjo od 60 km/h. 
(2) V promet na avtocesti in hitri cesti se
sme voznik vključiti in izključiti le na označenih priključkih. 
(3) Vozila, ki že vozijo po smernem vozišču
avtoceste in hitre ceste, imajo prednost pred vozili, ki se vključujejo v
promet na tej cesti. 
(4) Voznik, ki se z motornim vozilom
vključuje v promet na avtocesti in hitri cesti, mora voziti po pospeševalnem
pasu in se z ustrezno hitrostjo vključiti v promet, pri tem pa ne sme ovirati
ali ogrožati vozil, ki vozijo po njej. 
(5) Voznik, ki se izključuje iz prometa na
avtocesti in hitri cesti, se mora z vozilom pravočasno pomakniti na desni
prometni pas in brez zmanjševanja hitrosti zapeljati na začetek zaviralnega
pasu. 
(6) Na avtocesti in hitri cesti z dvema ali
več prometnimi pasovi za vožnjo v eno smer, ni dovoljeno voziti po smernem
vozišču, namenjenemu vožnji v nasprotni smeri. 
(7) Na avtocesti in hitri cesti z dvema ali
več prometnimi pasovi za vožnjo v eno smer morajo motorna vozila voziti po
skrajnem desnem prometnem pasu, ki ni zaseden z vozili v koloni. 
(8) Na avtocesti in hitri cesti, ki ima tri
ali več prometnih pasov za promet vozil v eni smeri, smejo vozniki tovornih
vozil, katerih največja dovoljena masa presega 3,5 t, in vozniki vozil in
skupin vozil, daljših od 7 m, voziti le po dveh prometnih pasovih, ki sta na
desni strani smernega vozišča. Vozniki tovornih vozil smejo prehitevati na
avtocestah in hitrih cestah le na delih, kjer to ni prepovedano s prometno
signalizacijo. 
(9) Pri vožnji ponoči s kratkimi žarometi
po avtocesti in hitri cesti, ki ima dva ali več prometnih pasov za vožnjo v eno
smer, hitrosti ni treba prilagoditi vidni razdalji, če: 
-      
so dobro vidne pozicijske svetilke spredaj
vozečega vozila; 
-      
je rob vozišča oziroma robnega ali odstavnega
pasu označen z odsevniki za označevanje poteka ceste; 
-      
so pričakovane ovire pravočasno vidne tudi brez
uporabe dolgih žarometov. 
(10) Na vozišču avtoceste in hitre ceste je
prepovedano obračanje, vzvratna vožnja, ustavitev ali parkiranje. 
(11) Na odstavnem pasu ali odstavni niši je
prepovedana vožnja, parkiranje ali ustavitev, razen ustavitev v sili in
ustavitev zaradi nudenja potrebne pomoči. Voznik vozila, ki je ustavil v sili,
mora poskrbeti, da se vozilo takoj odstrani. Če tega ne stori, odstrani vozilo
na njegove stroške izvajalec rednega vzdrževanja cest, skladno z določbami
zakona, ki ureja ceste. 
(12) Ne glede na določbo prejšnjega
odstavka je vožnja na odstavnem pasu kljub označeni robni črti dovoljena, če je
to označeno s predpisano spremenljivo prometno signalizacijo. 
(13) Na odstavnem pasu ali odstavni niši
lahko vozijo in ustavijo vozila: 
1.    
nujne medicinske pomoči, gasilska vozila in
vozila zaščite in reševanja pri izvajanju intervencijskih nalog, 
2.    
izvajalca rednega vzdrževanja avtoceste pri
pregledu in vzdrževanju ceste ter pri izločanju vozil, 
3.    
upravljavca cestninskih cest, ki jih pri
izvajanju nadzora uporabljajo cestninski nadzorniki, 
4.    
finančne uprave pri opravljanju nalog
pooblaščene uradne osebe, 
5.    
policije in vojaške policije pri nadzoru in
urejanju cestnega prometa in 
6.    
inšpektorjev pri opravljanju inšpekcijskega
nadzora. 
Pri tem morajo biti vsa
navedena vozila označena s predpisanimi svetlobnimi znaki oziroma s pomičnimi
signalnimi ali zapornimi tablami. 
(14) V primeru ustavljanja ali zastoja
prometa na avtocesti in hitri cesti z dvema ali več prometnimi pasovi za vožnjo
v eno smer morajo vozniki med kolonama vozil takoj vzpostaviti reševalni pas,
ki je dovolj širok za varno vožnjo intervencijskih vozil. Vozila, ki se
ustavljajo ali stojijo na skrajnem levem prometnem pasu, se morajo razvrstiti
čim bolj levo, tudi čez robno črto smernega vozišča. Vozila, ki se ustavljajo
ali stojijo na ostalih prometnih pasovih, pa se morajo razvrstiti čim bolj
desno, tudi čez robno črto smernega vozišča, kar vključuje tudi odstavni pas. 
(15) Avtobus in tovorno vozilo z največjo
dovoljeno maso vozila nad 3.500 kg je dovoljeno parkirati za največ 25 ur
le na označenih parkirnih mestih, skladno s postavljeno prometno signalizacijo.
Če je promet tovornih vozil z odredbo o omejitvi ali prepovedi prometa omejen
ali prepovedan za več kot 25 ur, je dovoljeno parkiranje za čas omejitve ali
prepovedi prometa tovornih vozil. 
(16) Motorno vozilo z največjo dovoljeno
maso vozila do 3.500 kg je dovoljeno parkirati le na označenih parkirnih
mestih, skladno s postavljeno prometno signalizacijo. 
(17) Voznik na notranji strani
vetrobranskega stekla, na način, ki ga določi upravljavec avtoceste in hitre
ceste, vidno označi čas in datum začetka parkiranja. Upravljavec avtocest in
hitrih cest v skladu s pravilnikom, ki ureja prometno signalizacijo in prometno
opremo na cestah, označi počivališča s predpisano prometno signalizacijo, ki
voznike obvešča o dovoljenem času parkiranja ter obveznosti označitve časa in
datuma začetka parkiranja na označenih parkirnih mestih. 
(18) Vozilo, ki je parkirano zunaj
označenega parkirnega mesta ali je parkirano na označenem parkirnem mestu več
kot 30 dni, na podlagi odredbe pooblaščene uradne osebe odstrani pristojni
izvajalec rednega vzdrževanja cest, ki lahko v primeru zapuščenega vozila, poseže
v vozilo, da pridobi identifikacijsko številko vozila. Odstranjeno vozilo lahko
upravljavec avtocest in hitrih cest po treh mesecih uniči ali proda.
Odstranitev vozila se opravi na stroške lastnika vozila. 
(19) Višino stroškov, potrebnih za
odstranitev in hrambo vozila ter namestitev, odstranitev ali poškodovanje
tehnične naprave, ki preprečuje nadaljevanje vožnje, določi upravljavec
avtocest in hitrih cest. 
(20) Parkiranje samo priklopnega vozila na
avtocesti in hitri cesti je prepovedano. 
(21) Na vozilo, parkirano v nasprotju z
določbo petnajstega in šestnajstega odstavka tega člena, za katero ni mogoče
ugotoviti lastnika, se namesti tehnična naprava, ki preprečuje nadaljevanje
vožnje. Tehnična naprava se odstrani po ugotovitvi lastnika ali najpozneje po
tridesetih dneh po namestitvi. Če lastnik po tridesetih dneh ni ugotovljen,
vozilo na podlagi odredbe pooblaščene uradne osebe odstrani pristojni izvajalec
rednega vzdrževanja cest. Namestitev in odstranitev tehnične naprave, ki
preprečuje nadaljevanje vožnje opravi upravljavec avtocest in hitrih cest na
stroške lastnika ali voznika vozila. Lastniku ali vozniku vozila se zaračunajo
tudi stroški poškodovanja tehnične naprave, ki je posledica ravnanja lastnika
ali voznika vozila. 
(22) Pešci ne smejo stopiti na avtocesto in
hitro cesto ali hoditi po njej. 
(23) Prepoved iz prejšnjega odstavka ne
velja za: 
1.    
policiste in vojaške policiste pri opravljanju
uradnih nalog; 
2.    
osebe, ki opravljajo ogled prometne nesreče ali
so vključene v ogled; 
3.    
zdravstvene delavce, gasilce in druge osebe, ki
nudijo in zagotavljajo potrebno pomoč; 
4.    
inšpektorje, pristojne za nadzor cest in druge
pooblaščene delavce, kadar nadzirajo stanje cest, ter upravljavce cestninskih
cest, kadar izvajajo nadzor; 
5.    
pooblaščene uradne osebe finančne uprave pri
opravljanju njenih nalog; 
6.    
delavce, ki delajo na označenem gradbišču na
avtocesti in hitri cesti; 
7.    
delavce izvajalca rednega vzdrževanja cest in
cestninske blagajnike pri opravljanju delovnih nalog; 
8.    
izvajalce izrednega prevoza, ki zaradi okvare
vozila obstanejo na avtocesti, pri označevanju ovire ali pomagajo pri prehodih
preko cestninskih postaj ali gradbišč ter 
9.    
voznika ali potnika vozila, ustavljenega v sili
na odstavnem pasu. 
(24) Z globo 150 eurov se kaznuje za
prekršek voznik ali pešec, ki ravna v nasprotju z določbo prvega, sedmega,
šestnajstega, sedemnajstega ali dvaindvajsetega odstavka tega člena. 
(25) Z globo 200 eurov se kaznuje za
prekršek voznik, ki ravna v nasprotju z določbo četrtega, petega, trinajstega
ali štirinajstega odstavka tega člena. 
(26) Z globo 300 eurov se kaznuje za
prekršek voznik, ki ravna v nasprotju z določbo drugega, osmega, desetega,
enajstega, petnajstega ali dvajsetega odstavka tega člena. 
(27) Z globo 1.000 eurov se kaznuje za
prekršek pravna oseba, samostojni podjetnik posameznik ali posameznik, ki
samostojno opravlja dejavnost, katerega voznik ravna v nasprotju z določbo
enajstega, petnajstega ali dvajsetega odstavka tega člena, njihova odgovorna
oseba pa z globo 300 eurov. 
(28) Z globo najmanj 1.200 eurov se kaznuje
za prekršek voznik, ki vozi vozilo na avtocesti in hitri cesti v nasprotju z
določbo šestega odstavka tega člena. Vozniku motornega vozila se izreče tudi 18
kazenskih točk.
31. člen
(območje umirjenega prometa)
(1) V območju umirjenega prometa imajo
pešci prednost pred drugimi udeleženci cestnega prometa.
(2) Vozniki morajo v območju
umirjenega prometa voziti posebno previdno, še zlasti pa morajo biti pozorni na
otroke, ki jim je dovoljena igra v tem območju.
(3) Z globo 40
eurov se kaznuje za prekršek voznik, ki ne potrebuje vozniškega dovoljenja, če
ravna v nasprotju z določbo prvega ali drugega odstavka tega člena.
(4) Z globo 120 eurov se kaznuje za prekršek voznik motornega vozila, ki v
območju umirjenega prometa ravna v nasprotju z določbo prvega ali drugega
odstavka tega člena.
31.a člen
(območje skupnega prometnega prostora)
(1) Območje skupnega prometnega prostora
souporabljajo vsi udeleženci cestnega prometa v skladu z načeli cestnega
prometa. 
(2) Vozniki morajo v območju skupnega prometnega
prostora voziti tako, da ne ogrožajo pešcev. 
(3) Pešci ne smejo v območju skupnega
prometnega prostora namenoma ovirati voznikov. 
(4) Z globo 40 eurov se kaznuje za prekršek
voznik, ki ne potrebuje vozniškega dovoljenja, in ravna v nasprotju z določbo
drugega odstavka tega člena, ter pešec, ki ravna v nasprotju z določbo
prejšnjega odstavka. 
(5) Z globo 120 eurov se kaznuje za
prekršek voznik motornega vozila, ki ravna v nasprotju z določbo drugega
odstavka tega člena.
32. člen
(območje za pešce)
(1) V območjih za pešce je dovoljen
tudi promet uporabnikov posebnih prevoznih sredstev, voznikov
lahkih motornih vozil in kolesarjev oziroma kolesark
(v nadaljnjem besedilu: kolesarjev), vendar le tako, da ne ogrožajo pešcev. Način in hitrost gibanja morajo
prilagoditi razmeram v prometu, njihova hitrost pa ne sme preseči največje
hitrosti, s kakršno se lahko gibljejo pešci.
(2) V območju za pešce smejo zaradi
opravljanja dejavnosti zapeljati vozila nujne medicinske pomoči, gasilska
vozila, vozila zaščite in reševanja, vozila policije, vozila vojaške policije,
vozila, s katerimi se opravljajo naloge občinskega redarstva, vozila, ki se
uporabljajo za vzdrževanje cest in vozila za zbiranje in odvoz odpadkov in
vozila, ki jih vozijo vozniki iz prvega odstavka 69. člena tega zakona. Druga
vozila smejo zapeljati v območje za pešce le, če je to dovoljeno s predpisano
prometno signalizacijo.
(3) Z globo 80
eurov se kaznuje za prekršek voznik, ki v območju za pešce ravna v nasprotju z
določbo prvega ali drugega odstavka tega člena.
33. člen
(varnostni pas)
(1) Med vožnjo morajo biti osebe v
motornem vozilu na vseh sedežih, kjer so vgrajeni varnostni pasovi, pripete na
način, ki ga je predvidel proizvajalec vozila glede na konstrukcijo
zadrževalnega sistema.
(2) Določba prejšnjega odstavka se ne
uporablja za avtobuse mestnega potniškega prometa in za avtobuse, ki imajo
stojišča, na katerih osebe stojijo.
(3) Varnostnega pasu ni treba
uporabljati osebi iz prvega odstavka tega člena, ki z veljavnim zdravniškim
potrdilom dokaže, da pasu zaradi zdravstvenih razlogov ne more uporabljati.
(4) Varnostnega pasu ni treba
uporabljati osebam na zadnjih sedežih v vozilih policije in vojaške policije,
če uporaba varnostnega pasu onemogoča izvajanje uradnih nalog.
(5) Z globo 120 eurov se kaznuje za
prekršek voznik ali potnik, ki ravna v nasprotju z določbo prvega odstavka tega
člena.
2. Posebni ukrepi za varno udeležbo v
cestnem prometu
34. člen
(zaščitna čelada)
(1) Voznik in potnik na mopedu, lahkem
štirikolesu, motornem kolesu, trikolesu in štirikolesu brez zaprte kabine mora
med vožnjo nositi na glavi ustrezno pripeto homologirano zaščitno motoristično
čelado.
(2) Ne glede
na določbo prejšnjega odstavka homologirane zaščitne motoristične čelade ni
treba uporabljati vozniku in potniku na vozilu z vgrajenim zadrževalnim
sistemom, ki izpolnjuje pogoje, predpisane s posebnim predpisom, kadar
uporabljata v vozilo vgrajeni zadrževalni sistem, voznik in potnik na mopedu,
katerega konstrukcijsko določena hitrost ne presega 25 km/h, pa imata lahko
namesto homologirane zaščitne motoristične čelade ustrezno pripeto zaščitno
kolesarsko čelado.
(3) Voznik in
potnik na kolesu in lahkem motornem vozilu, razen voznik invalidskega vozička
na motorni pogon, morajo imeti do dopolnjenega 18. leta starosti med vožnjo
ustrezno pripeto zaščitno kolesarsko čelado.
(4) Jahač mora imeti med ježo na glavi
zaščitno čelado.
(5) Z globo 120 eurov se kaznuje za
prekršek:
1.    
voznik ali potnik na kolesu, lahkem motornem vozilu, mopedu, lahkem
štirikolesu, motornem kolesu, trikolesu ali štirikolesu brez zaprte kabine, ki
ravna v nasprotju z določbo prvega ali tretjega odstavka tega člena,
2.    
jahač, ki ravna v nasprotju z določbo četrtega
odstavka tega člena,
3.    
starš, skrbnik, rejnik ali spremljevalec
otroka, kadar otrok ravna v nasprotju z določbo prvega, tretjega ali četrtega
odstavka tega člena.
35. člen
(prepoved uporabe naprav ali opreme, ki
zmanjšujejo voznikovo slušno ali vidno zaznavanje ali zmožnost obvladovanja
vozila)
(1) Voznik in
učitelj vožnje se morata med vožnjo vzdržati vseh ravnanj, ki bi zmanjševala
njuno slušno ali vidno zaznavanje ali zmožnost obvladovanja vozila.
(2) Voznik med vožnjo ne sme poslušati
radia ali drugih zvočnih naprav s takšno glasnostjo, ki mu onemogoča normalno
slušno zaznavanje v cestnem prometu.
(3) Ne glede na prvi odstavek tega
člena sme voznik, razen kandidat za voznika, ki ga učitelj vožnje uči vožnje
motornega vozila, kandidat za voznika, ki vozi osebni avtomobil v spremstvu
spremljevalca, učitelj vožnje ter spremljevalec, med vožnjo telefonirati,
vendar le ob uporabi naprave za prostoročno telefoniranje. Pri opravljanju
nalog, potrebnih za reševanje življenja ali premoženja, preprečitev ali odpravo
velike materialne škode, preprečitev ali odpravo onesnaženja okolja in nalog
policije ter vojaške policije, je med vožnjo dovoljena uporaba radijske
postaje.
(4) Z globo
120 eurov se kaznuje za prekršek voznik, ki ne potrebuje vozniškega dovoljenja,
ki ravna v nasprotju s prvim ali drugim odstavkom tega člena.
(5) Z globo
250 eurov se kaznuje za prekršek voznik, učitelj vožnje motornega vozila ali
spremljevalec, ki ravna v nasprotju s prvim ali drugim odstavkom tega člena.
Vozniku motornega vozila, učitelju vožnje ali spremljevalcu se izreče tudi 3
kazenske točke.
36. člen
(prepoved uporabe sredstev in naprav,
namenjenih onemogočanju delovanja merilnih naprav)
(1) Udeleženci cestnega prometa ne
smejo uporabljati in tudi ne imeti pri sebi ali v vozilu ali na njem naprav, s
katerimi bi lahko otežili, motili ali preprečili delovanje merilnih ali drugih
naprav ali tehničnih sredstev (npr. motilec radijskega signala, …), ki jih uporabljajo pooblaščeni organi pri nadzoru cestnega
prometa.
(2) Naprav, s katerimi bi lahko
otežili, motili ali preprečili delovanje merilnih ali drugih naprav ali tehničnih
sredstev, ki jih uporabljajo pooblaščeni organi pri nadzoru cestnega prometa,
ni dovoljeno vgraditi oziroma namestiti v ali na vozilo.
(3) Določbe prvega in drugega odstavka
tega člena se ne uporabljajo za vojaška vozila.
(4) Naprava iz prvega odstavka, ki jo
udeleženec cestnega prometa uporablja ali jo ima pri sebi ali v vozilu ali na
njem, se odvzame. Če voznik ne odstrani naprave z vozila ali iz njega, se jo
odstrani z neposredno fizično prisilitvijo na njegove stroške.
(5) Z globo 400 eurov se kaznuje za
prekršek udeleženec cestnega prometa, ki ravna v nasprotju z določbo prvega
odstavka tega člena.
(6) Z globo 1.000
eurov se kaznuje za prekršek pravna oseba ali samostojni podjetnik posameznik
ali posameznik, ki samostojno opravlja dejavnost, ki ravna v nasprotju z
določbo drugega odstavka tega člena, njihova odgovorna oseba ter druga fizična
oseba pa z globo 120 eurov.
3. Pravila varne vožnje
37. člen
(vožnja z vozilom po cesti)
(1) Voznik mora voziti po cesti ali
delu ceste, ki je namenjen prometu tiste vrste vozil, ki ji pripada njegovo
vozilo.
(2) Voznik mora voziti po desnem
smernem vozišču oziroma desni kolesarski stezi oziroma desnem kolesarskem pasu
na pločniku glede na dovoljeno smer vožnje. Na dvosmerni kolesarski stezi mora
voziti po desni strani steze.
(3) Na smernem vozišču brez označenih
prometnih pasov morajo voziti vozniki po desni strani smernega vozišča na
takšni oddaljenosti od njegovega roba, da poteka promet varno in neovirano.
(4) Z globo 40 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbami tega člena.
(5) Z globo 120 eurov se kaznuje za
prekršek voznik motornega vozila, ki ravna v nasprotju z določbami tega člena.
38. člen
(vožnja z vozilom po smernem vozišču z
dvema ali več označenimi pasovi)
(1) Na smernem vozišču z dvema ali več
označenimi prometnimi pasovi mora voznik voziti po sredini prometnega pasu.
(2) Na smernem vozišču iz prejšnjega
odstavka mora voznik voziti po desnem prometnem pasu. Če ima smerno vozišče tri
prometne pasove, je dovoljena vožnja po desnih dveh prometnih pasovih, levi pa
je namenjen prehitevanju.
(3) Na cesti z dvema ali več
prometnimi pasovi za vožnjo v eno smer v naselju sme voziti voznik motornega
vozila, katerega največja dovoljena masa ne presega 7,5 t, ki lahko brez
oviranja sledi prometnemu toku, tudi po prometnem pasu, ki ni ob desnem robu
smernega vozišča.
(4) Kadar se na cesti iz prejšnjega
odstavka promet zgosti toliko, da vozila zasedajo vse prometne pasove na
smernem vozišču in se premikajo s hitrostjo, ki jo pogojujejo pred njimi vozeča
vozila, ni dovoljeno zapeljati z enega na drugi prometni pas, razen zaradi
razvrščanja pred križiščem ali ustavitve vozila.
(5) Če je na smernem vozišču iz prvega
odstavka tega člena na enem od prometnih pasov onemogočen promet vozil zaradi
ovire ali se pas konča, so vozniki, ki vozijo po sosednjem prometnem pasu
dolžni omogočiti vključevanje na ta prometni pas tako, da vozijo s primerno
hitrostjo in na takšni razdalji do vozila pred seboj, da se lahko izmenoma
vključi v promet še po eno vozilo (v nadaljnjem besedilu: sistem zadrge).
(6) Na cesti, ki ima dva ali več
označenih prometnih pasov za vožnjo v eno smer, ni dovoljeno voziti po smernem
vozišču, namenjenem vožnji v nasprotni smeri.
(7) Z globo
120 eurov se kaznuje za prekršek voznik, ki ravna v nasprotju z določbo prvega,
drugega, četrtega ali petega odstavka tega člena.
(8) Z globo
najmanj 1.200 eurov se kaznuje za prekršek voznik, ki ravna v nasprotju z
določbo šestega odstavka tega člena. Vozniku motornega vozila se izreče tudi 18
kazenskih točk.
39. člen
(organizirana kolona vozil)
(1) Za premike organiziranih kolon
vozil ali posameznih vozil, ki jih zaradi vzdrževanja javnega reda izvaja
policija, ne veljajo določbe tega zakona o hitrosti vozil v organizirani
koloni, načinu prevoza in številu oseb, ki se smejo prevažati na tovornih
vozilih, in o izrednih prevozih.
(2) Za premike organizirane kolone
vojaških vozil ali posameznih vojaških vozil, ki se izvajajo zaradi obrambnih
potreb ali mednarodnih obveznosti države, ne veljajo določbe tega zakona o
hitrosti vozil v organizirani koloni, svetlobni opremi na vozilu, načinu
prevoza in številu oseb, ki se smejo prevažati na tovornih vozilih, in o
izrednih prevozih.
(3) Spremljevalna vojaška vozila spremljajo
kolono iz prejšnjega odstavka na začetku in na koncu kolone, pri tem pa morajo
uporabljati svetlobne znake iz 103. člena tega zakona. Pri spremljanju kolone
vojaških vozil smejo vojaški policisti urejati promet vozil.
40. člen
(vožnja z vozilom na prehodu ceste čez
železniško progo)
(1) Na prehodu ceste čez železniško
progo ima vlak prednost pred vsemi udeleženci cestnega prometa.
(2) Udeleženec cestnega prometa se
mora ustaviti pred prehodom čez železniško progo:
1.    
ko svetlobni znaki naznanjajo prihod vlaka
oziroma da se bodo zapornice ali polzapornice začele spuščati;
2.    
ko se zapornice ali polzapornice spuščajo ali
so že spuščene;
3.    
ko ustavlja promet pooblaščeni železniški
delavec s predpisanim znakom;
4.    
če bi zaradi gostote prometa, ovire ali drugega
vzroka obstal na prehodu ceste čez železniško progo;
5.    
na nezavarovanem prehodu pa tudi, ko se prehodu
približuje vlak, čeprav udeleženec cestnega prometa na to ni posebej opozorjen.
Progo sme prečkati šele, ko se prepriča, da se prehodu ne približuje vlak.
(3) Z globo 200 eurov se kaznuje za
prekršek udeleženec cestnega prometa, razen voznika motornega vozila, ki ravna
v nasprotju z določbo drugega odstavka tega člena.
(4) Z globo 500 eurov se kaznuje za
prekršek voznik motornega vozila, ki ravna v nasprotju z določbo drugega
odstavka. Vozniku motornega vozila se izreče tudi 5 kazenskih točk.
41. člen
(vožnja z vozilom na prehodu za pešce)
(1) Na prehodu za pešce, na katerem
promet ni urejen s svetlobnimi prometnimi znaki ali ga ne ureja pooblaščena
uradna oseba, morajo vozniki in drugi udeleženci cestnega prometa omogočiti
pešcem varno prečkanje vozišča, ki so na prehodu ali stopajo nanj.
(2) Določba prejšnjega odstavka tega
člena se uporablja tudi na prehodu za pešce na kolesarski stezi ali drugi
prometni površini.
(3) Z globo 120 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbo prvega odstavka tega člena.
(4) Z globo 300 eurov se kaznuje za
prekršek voznik, ki ravna v nasprotju z določbo prvega odstavka tega člena.
Vozniku motornega vozila se izreče tudi 5 kazenskih točk.
42. člen
(sprememba smeri in premiki z vozilom)
(1) Preden zapelje na drug prometni
pas in pred vsako drugo spremembo smeri vožnje ali premikom vozila, se mora voznik s pogledi v vzvratna ogledala in preko ramena, da
premosti mrtvi kot ali kako drugače prepričati, da to lahko stori brez
nevarnosti za druge udeležence cestnega prometa ali premoženje.
(2) Pri spremembi smeri vožnje mora
voznik svojo namero pravočasno in nedvoumno nakazati z utripalkami. Voznik
vozila, ki nima utripalk, nakaže namero z vodoravno odročeno roko.
(3) Z globo 40 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbami tega člena.
(4) Z globo 120 eurov se kaznuje za
prekršek voznik motornega vozila, ki ravna v nasprotju z določbami tega člena. 
43. člen
(vzvratna vožnja)
(1) Vzvratna vožnja je dovoljena le na
kratki razdalji. Voznik vozi vzvratno po desni strani desnega smernega vozišča
glede na položaj vozila. Kadar vozi vzvratno, mora voznik ustaviti vozilo, ko
mu pripelje nasproti po istem smernem vozišču drugo vozilo.
(2) Med vzvratno vožnjo morajo biti na
vozilu vklopljene varnostne utripalke. Pri vzvratnem parkiranju in vzvratnem
obračanju mora voznik vklopiti utripalke.
(3) Vzvratna vožnja je prepovedana,
kadar bi voznik s tako vožnjo lahko ogrozil drugega udeleženca cestnega prometa
ali premoženje, zlasti pa na nepreglednem ali zoženem delu ceste, na delu
ceste, kjer je prepovedana ustavitev, na prehodu ceste čez železniško progo, v
predoru, galeriji ali na mostu, ob zmanjšani vidljivosti ali pri prehajanju z
neprednostne na prednostno cesto.
(4) Z globo 40 eurov se kaznuje za
prekršek voznik, ki ravna v nasprotju z določbo prvega ali drugega odstavka
tega člena.
(5) Z globo 300 eurov se kaznuje za
prekršek voznik, ki ravna v nasprotju z določbo tretjega odstavka tega člena.
Vozniku motornega vozila se izreče tudi 3 kazenske točke.
44. člen
(razdalja med vozili)
(1) Voznik, ki vozi za drugim vozilom
po istem prometnem pasu, mora voziti za njim na razdalji, ki ni manjša od
razdalje, ki jo pri hitrosti, s kakršno vozi, prevozi v dveh sekundah
(varnostna razdalja) oziroma na razdalji, določeni s prometnim znakom.
(2) Varnostna razdalja mora ne glede
na vozne razmere omogočati, da:
-      
lahko voznik zmanjša hitrost ali ustavi in s
tem prepreči trčenje, če voznik, ki vozi pred njim, zmanjša hitrost ali ustavi,
-      
se lahko voznik, ki prehiteva, varno vrne na
izhodiščni prometni pas.
(3) Ne glede na prvi odstavek tega
člena se ob dobrih prometnih razmerah, kadar se oblikuje kolona, ki vozi z
zmanjšano hitrostjo, varnostna razdalja lahko zmanjša, vendar ne sme biti
manjša od razdalje, ki jo vozilo pri hitrosti, s kakršno vozi, prevozi v eni
sekundi (minimalna varnostna razdalja).
(4) Z globo 40 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbami tega člena.
(5) Z globo 200 eurov se kaznuje za
prekršek voznik motornega vozila, ki ravna v nasprotju z določbami prvega,
drugega ali tretjega odstavka tega člena. 
(6) Z globo 300 eurov se kaznuje za
prekršek voznik motornega vozila, ki ne vozi na varnostni razdalji, določeni s
prometnim znakom. Vozniku motornega vozila se izrečejo tudi 3 kazenske točke. 
45. člen
(hitrost vožnje)
(1) Voznik mora hitrost in način
vožnje prilagoditi poteku, tehničnim in drugim lastnostim ceste, stanju
vozišča, preglednosti, vidljivosti, prometnim in vremenskim razmeram, stanju
vozila in tovora ter svojim vozniškim sposobnostim tako, da ves čas vožnje obvladuje
vozilo oziroma, da ga lahko ustavi pred oviro, ki jo, glede na okoliščine,
lahko pričakuje.
(2) Voznik, ki se približuje križišču,
prehodu ceste čez železniško progo, prehodu za pešce, kolesarski stezi, prehodu
za kolesarje ali drugi prometni površini, mora voziti posebno previdno. Voziti
sme s takšno hitrostjo, da lahko varno ustavi in pusti mimo vozila in druge
udeležence cestnega prometa, ki imajo na križišču prednost, da lahko varno
ustavi pred prehodom za pešce, pred prehodom ceste čez železniško progo
oziroma, da lahko vozilo ustavi, če bi z vožnjo preko prehoda ogrožal pešce in
kolesarje.
(3) Prepovedano je sunkovito
speljevanje, zaviranje ali ustavljanje, razen v nevarnosti. Voznik dvoslednega
vozila mora voziti tako, da ne zmanjšuje stabilnosti vozila, zlasti ne sme
izpuščati krmila ali se voziti po dveh kolesih. Voznik enoslednega vozila mora
voziti tako, da ne zmanjšuje stabilnosti vozila, zlasti ne sme izpuščati krmila
ali se voziti po enem kolesu.
(4) Voznik ne sme brez upravičenega
razloga voziti tako počasi, da bi oviral druge udeležence v cestnem prometu.
Voznik vozila, ki vozi na čelu kolone z nižjo hitrostjo od največje dovoljene
hitrosti in od hitrosti prometnega toka vozil na smernem vozišču, za katerim se
nabere kolona vozil, se mora, če ga kolona ne more varno prehiteti, na prvem
primernem kraju umakniti z vozišča in pustiti kolono vozil mimo.
(5) Ob zmanjšani vidljivosti, manjši
od 50 metrov, morajo vozniki motornih vozil, ki prevažajo nevarno blago, in
vozniki motornih vozil, s katerimi se opravlja izredni prevoz, razen izrednih
prevozov, ki se opravljajo zaradi zagotavljanja prevoznosti cest (pluženje in
posipanje), zmanjšati hitrost tako, da je izključeno vsako ogrožanje in
ustaviti na najbližjem parkirnem prostoru ter poskrbeti za varnost vozila in
tovora. Enako velja v primeru, če je cesta spolzka zaradi snega, ledu ali
drugih razlogov, ter v primeru, če je zaradi vetra ali drugih okoliščin
zmanjšana stabilnost vozila.
(6) Z globo 40
eurov se kaznuje za prekršek voznik, ki ne potrebuje vozniškega dovoljenja, ki:
1.    
ravna v nasprotju z določbo prvega ali drugega
odstavka tega člena,
2.    
izpušča krmilo ali vozi vozilo po enem kolesu,
3.    
ravna v nasprotju z določbo četrtega odstavka
tega člena.
(7) Z globo 120 eurov se kaznuje za prekršek voznik motornega vozila, ki ravna v
nasprotju z določbo četrtega ali petega odstavka tega člena.
(8) Z globo 200
eurov se kaznuje za prekršek voznik motornega vozila, ki razen v nevarnosti
sunkovito speljuje, zavira ali ustavlja.
(9) Z globo 300 eurov se kaznuje za
prekršek voznik motornega vozila, ki izpušča krmilo ali vozi enosledno vozilo
po enem ali dvosledno vozilo po dveh kolesih. Vozniku motornega vozila se
izreče tudi 3 kazenske točke. 
(10) Z globo 300 eurov se kaznuje za
prekršek voznik, ki ravna v nasprotju z določbo prvega ali drugega odstavka
tega člena. Vozniku motornega vozila se izreče tudi 3 kazenskih točk. 
46. člen
(najvišje dovoljene hitrosti)
(1) Najvišja dovoljena hitrost vozila je: 
1.    
na cestah v naselju 50 km/h; 
2.    
v območju omejene hitrosti 30 km/h; 
3.    
v območju skupnega prometnega prostora 20 km/h;
4.    
v območju umirjenega prometa in v območju za
pešce 10 km/h. 
(2) Ne glede na prejšnji odstavek je
največja dovoljena hitrost v območju skupnega prometnega prostora 30 km/h ter
na posameznih cestah v naselju ali njihovih delih 70 km/h, če varnost prometa
in predpisani prometnotehnični elementi to omogočajo in je to določeno s
predpisanim prometnim znakom. 
(3) Na cesti zunaj naselij je najvišja
dovoljena hitrost za vozila: 
1.    
na avtocestah 130 km/h; 
2.    
na hitrih cestah 110 km/h; 
3.    
na vseh ostalih cestah 90 km/h. 
(4) Voznik, ki prekorači s prometnim
pravilom ali prometnim znakom dovoljeno hitrost v območju za pešce, v območju
umirjenega prometa ali v območju skupnega prometnega prostora, se kaznuje: 
1.    
z globo 40 eurov, če prekorači dovoljeno
hitrost do vključno 10 km/h; 
2.    
z globo 130 eurov, če prekorači dovoljeno
hitrost za več kot 10 do vključno 20 km/h. Vozniku motornega vozila se izrečejo
tudi 3 kazenske točke; 
3.    
z globo 500 eurov, če prekorači dovoljeno
hitrost za več kot 20 do vključno 30 km/h. Vozniku motornega vozila se izreče
tudi 7 kazenskih točk; 
4.    
z globo 1.200 eurov, če prekorači dovoljeno
hitrost za več kot 30 km/h. Vozniku motornega vozila se izreče tudi
18 kazenskih točk. 
(5) Voznik, ki prekorači s prometnim
pravilom ali prometnim znakom dovoljeno hitrost v območju omejene hitrosti, se
kaznuje: 
1.    
z globo 40 eurov, če prekorači dovoljeno
hitrost do vključno 10 km/h; 
2.    
z globo 130 eurov, če prekorači dovoljeno
hitrost za več kot 10 do vključno 20 km/h. Vozniku motornega vozila se izrečejo
tudi 3 kazenske točke; 
3.    
z globo 500 eurov, če prekorači dovoljeno
hitrost za več kot 20 do vključno 30 km/h. Vozniku motornega vozila se izreče
tudi 7 kazenskih točk; 
4.    
z globo 1.200 eurov, če prekorači dovoljeno hitrost
za več kot 30 km/h. Vozniku motornega vozila se izreče tudi 18 kazenskih
točk. 
(6) Voznik, ki prekorači s prometnim
pravilom ali prometnim znakom dovoljeno hitrost na cesti v naselju, se kaznuje:
1.    
z globo 40 eurov, če prekorači hitrost do
vključno 10 km/h; 
2.    
z globo 120 eurov, če prekorači hitrost za več
kot 10 do vključno 20 km/h. Vozniku motornega vozila se izrečejo tudi 3
kazenske točke; 
3.    
z globo 250 eurov, če prekorači dovoljeno
hitrost za več kot 20 do vključno 30 km/h. Vozniku motornega vozila se izreče
tudi 5 kazenskih točk; 
4.    
z globo 500 eurov če prekorači dovoljeno
hitrost za več kot 30 do 40 km/h. Vozniku motornega vozila se izreče tudi 7
kazenskih točk; 
5.    
z globo 750 eurov če prekorači dovoljeno
hitrost za več kot 40 do 50 km/h. Vozniku motornega vozila se izreče tudi 9
kazenskih točk; 
6.    
z globo 1.200 eurov če prekorači dovoljeno
hitrost za več kot 50 km/h. Vozniku motornega vozila se izreče tudi
18 kazenskih točk. 
(7) Voznik, ki prekorači s prometnim
pravilom ali prometnim znakom dovoljeno hitrost na cesti zunaj naselja, razen
na avtocesti ali hitri cesti, ki ima fizično ločeni smerni vozišči z najmanj po
dvema prometnima pasovoma in odstavnim pasom ali odstavnimi nišami, se kaznuje:
1.    
z globo 40 eurov, če prekorači hitrost do
vključno 10 km/h; 
2.    
z globo 60 eurov, če prekorači hitrost za več
kot 10 do vključno 20 km/h; 
3.    
z globo 120 eurov, če prekorači hitrost za več
kot 20 do vključno 30 km/h; 
4.    
z globo 200 eurov, če prekorači hitrost za več
kot 30 do vključno 40 km/h. Vozniku motornega vozila se izrečejo tudi 3
kazenske točke; 
5.    
z globo 400 eurov, če prekorači hitrost za več
kot 40 do vključno 50 km/h. Vozniku motornega vozila se izreče tudi 5
kazenskih točk; 
6.    
z globo 1.200 eurov, če prekorači dovoljeno
hitrost za več kot 50 km/h. Vozniku motornega vozila se izreče tudi
18 kazenskih točk. 
(8) Voznik, ki prekorači s prometnim
pravilom, ali prometnim znakom dovoljeno hitrost na avtocesti ali hitri cesti,
ki ima fizično ločeni smerni vozišči z najmanj po dvema prometnima pasovoma in
odstavnim pasom ali odstavnimi nišami, se kaznuje: 
1.    
z globo 40 eurov, če prekorači hitrost do
vključno 20 km/h; 
2.    
z globo 60 eurov, če prekorači hitrost za več
kot 20 do vključno 30 km/h;
3.    
z globo 120 eurov, če prekorači hitrost za več
kot 30 do vključno 40 km/h; 
4.    
z globo 250 eurov, če prekorači hitrost za več
kot 40 do vključno 50 km/h. Vozniku motornega vozila se izrečejo tudi 3
kazenske točke; 
5.    
z globo 400 eurov, če prekorači hitrost za več
kot 50 do vključno 60 km/h. Vozniku motornega vozila se izreče tudi 5
kazenskih točk; 
6.    
z globo 1.200 eurov, če prekorači dovoljeno
hitrost za več kot 60 km/h. Vozniku motornega vozila se izreče tudi
9 kazenskih točk. 
47. člen
(najvišje dovoljene hitrosti posameznih
vrst vozil)
(1) Na cestah je hitrost vožnje omejena za
naslednja vozila: 
1.    
80 km/h: 
-  za motorna vozila z največjo dovoljeno maso nad 3,5 t in za takšna
vozila, ki vlečejo lahki ali bivalni priklopnik, 
-  za avtobuse in avtobuse s priklopnim vozilom za prtljago, razen
zgibnih avtobusov; 
2.    
70 km/h: 
-  za motorna vozila, z največjo dovoljeno maso nad 3,5 t, ki
vlečejo priklopno vozilo, ki ni lahki ali bivalni priklopnik, 
-  za zgibne avtobuse; 
3.    
60 km/h: 
-  za avtobuse na cestah zunaj naselja, v katerih potniki med vožnjo
stojijo, 
-  za motorna vozila, ki vlečejo pokvarjeno motorno vozilo na avtocesti
in hitri cesti; 
4.    
50 km/h: 
-  za avtobuse na cestah v naselju, v katerih potniki med vožnjo
stojijo in za avtobuse mestnega potniškega prometa, 
-  za tovorna vozila, na katerih se v tovornem prostoru prevažajo
potniki, 
-  za vozila, ki imajo na kolesih nameščene verige za sneg, 
-  za motorna vozila, ki vlečejo pokvarjeno motorno vozilo, razen na
avtocesti in hitri cesti, 
-  za vsa vozila, kadar je vidljivost manjša od 50 m, 
-  za avtomatizirana vozila med preizkušanjem; 
5.    
30 km/h: 
-  za motorna vozila, na katerih se vozijo potniki na stojiščih ali
sedežih, prigrajenih na zunanji strani vozila; 
6.    
20 km/h: 
-  za cestni turistični vlak.
(2) Avtobusi, tovorna vozila, katerih
največja dovoljena masa presega 3,5 t, priklopna vozila, razen lahkih in
bivalnih priklopnikov, morajo imeti na vidnem mestu na zadnji levi strani
označbo največje dovoljene hitrosti, ki je predpisana za to vrsto vozil.
Dodatno morajo biti s takšno označbo označena motorna vozila in skupine vozil,
ki smejo voziti na avtocestah in hitrih cestah, s hitrostjo 80, 90 oziroma 100
km/h. Ta označba je po obliki in barvi enaka prometnemu znaku za omejitev
hitrosti, njen premer pa je najmanj 20 cm.
(3) Voznik, ki ravna v nasprotju s
prvim odstavkom tega člena, se kaznuje za prekršek z globo:
1.    
40 eurov, če prekorači hitrost do vključno 10
km/h;
2.    
120 eurov, če
prekorači hitrost nad 10 do
vključno 20 km/h; 
3.    
300 eurov, če prekorači hitrost za več kot 20
km/h. 
(4) Voznik avtobusa, tovornega vozila,
katerega največja dovoljena masa presega 3,5 t, traktorja in priklopnega
vozila, razen lahkega priklopnika in bivalnega priklopnika, ki na vidnem mestu
nima predpisane označbe za to vrsto vozil v skladu z drugim odstavkom tega
člena, se kaznuje za prekršek z globo 40 eurov.
48. člen
(najvišje dovoljene hitrosti posameznih
vozil na avtocestah in hitrih cestah)
(1) Na avtocestah in hitrih cestah, ki
imajo fizično ločeni smerni vozišči z najmanj dvema prometnima pasovoma, je
hitrost vožnje omejena na:
1.    
80 km/h:
-  za zgibne avtobuse in za motorna vozila s priklopnimi vozili, razen
za motorna vozila z največjo dovoljeno maso do vključno 3,5 t, ki vlečejo
priklopno vozilo;
2.    
90 km/h:
-  za tovorna vozila brez priklopnih vozil, katerih največja dovoljena
masa presega 3,5 t, če imajo to vpisano v prometnem dovoljenju oziroma s
potrdilom (certifikatom), s katerim pristojni organ ali pooblaščena
organizacija države, v kateri je vozilo registrirano, dovoljuje za to vozilo
vožnjo s takšno hitrostjo;
3.    
100 km/h:
-  za avtobuse brez priklopnih vozil, razen zgibnih avtobusov, če
imajo to vpisano v prometnem dovoljenju oziroma s potrdilom (certifikatom), s
katerim pristojni organ ali pooblaščena organizacija države, v kateri je vozilo
registrirano, dovoljuje za to vozilo vožnjo s takšno hitrostjo,
-  za motorna vozila z največjo dovoljeno maso do vključno 3,5 t, ki
vlečejo priklopno vozilo,
-  za avtomatizirana vozila med preizkušanjem.
(2) Voznik, ki ravna v nasprotju s
prejšnjim odstavkom, se kaznuje za prekršek z globo:
1.    
40 eurov, če prekorači hitrost do vključno 10
km/h;
2.    
120 eurov, če prekorači hitrost nad 10 do vključno
20 km/h;
3.    
200 eurov, če prekorači hitrost za več kot 20
km/h.
49. člen
(pravila ravnanja v cestnem prometu za
vozila policije in Slovenske obveščevalno varnostne agencije pri opravljanju
posebnih nalog)
(1) Pravila ravnanja v cestnem prometu,
določena v tem zakonu, in pravila ravnanja, določena s postavljeno prometno
signalizacijo, ne veljajo za vozila: 
1.    
policije, opremljena s posebnimi napravami za
ugotavljanje hitrosti, kadar policisti z njimi nadzirajo hitrost vozil v
cestnem prometu, 
2.    
ki jih uporablja policija pri varovanju oseb iz
uredbe, ki določa varovane osebe, kadar policisti izvajajo prevoz varovane
osebe ali varovanja z varnostnimi vozili, 
3.    
policije, Slovenske obveščevalno varnostne
agencije in Obveščevalno varnostne službe Ministrstva za obrambo, kadar
policisti, uradne osebe agencije ali Obveščevalno varnostne službe z njimi na
podlagi dovoljenja državnega tožilca, preiskovalnega sodnika, direktorja
Slovenske obveščevalno-varnostne agencije ali ministra, pristojnega za obrambo,
izvajajo prikrita preiskovalna dejanja, ali kadar policisti, uradne osebe
agencije ali Obveščevalno varnostne službe z njimi izvajajo naloge, ki so
neposredno povezane z izvajanjem prikritih preiskovalnih dejanj, vse iz svoje
pristojnosti po zakonu, ki ureja naloge, pristojnosti in pooblastila policije,
ali po zakonu, ki ureja kazenski postopek, ali zakonu, ki ureja zaščito prič,
oziroma posebne oblike pridobivanja podatkov po zakonu, ki ureja delovanje
Slovenske obveščevalno-varnostne agencije ali po zakonu, ki ureja delovanje
Obveščevalno varnostne službe Ministrstva za obrambo. 
(2) Vozniki teh vozil morajo voziti na tak
način in s takšno hitrostjo, da ves čas obvladujejo vozilo in da ne ogrožajo
drugih udeležencev cestnega prometa ali njihovega premoženja.
50. člen
(prehitevanje)
(1) Prehitevanje vozil je dovoljeno le
po levi strani.
(2) Po desni je dovoljeno prehiteti
le:
1.    
vozilo, ki zavija levo, če je voznik tega
vozila dal predpisan znak in je zavzel na vozišču tak položaj, da se da
zanesljivo sklepati, da bo zavil levo, in če je na njegovi desni strani dovolj
prostora za prehitevanje;
2.    
vozilo, ki vozi na cesti v naselju, s smernim
voziščem z dvema ali več prometnimi pasovi, po prometnem pasu, ki ni skrajno
desni;
3.    
vozilo, ki vozi na ploščadi z več prometnimi
pasovi, v katero se razširi smerno vozišče pred cestninsko postajo, na kateri
je hitrost omejena na največ 60 km/h.
(3) Prehitevanje po desni strani ni
dovoljeno na avtocesti in hitri cesti, razen na ploščadi iz 3. točke drugega
odstavka tega člena.
(4) Z globo 80
eurov se kaznuje za prekršek voznik, ki ne potrebuje vozniškega dovoljenja, ki
ravna v nasprotju z določbami tega člena.
(5) Z globo 120 eurov se kaznuje za
prekršek voznik, ki ravna v nasprotju z določbami tega člena.
51. člen
(varno prehitevanje)
(1) Voznik sme začeti prehitevati le,
če ima na cesti dovolj prostora. S prehitevanjem ne sme ovirati udeleženca
cestnega prometa, ki ga prehiteva.
(2) Pred prehitevanjem vozila, ki vozi
pred njim po istem prometnem pasu, mora dati voznik predpisan znak, nato pa ga
na primerni bočni razdalji prehiteti, pri čemer je
primerna bočna razdalja pri prehitevanju kolesarjev, voznikov lahkih motornih
vozil in voznikov mopedov, katerih konstrukcijsko določena hitrost ne presega
25 km/h, najmanj 1,5 m. Prehiteti mora brez oklevanja,
po končanem prehitevanju pa se mora, razen na smernem vozišču z dvema ali več
prometnimi pasovi čim prej vrniti na izhodiščni prometni pas.
(3) Na smernem vozišču z najmanj dvema
prometnima pasovoma sme voznik, ki je prehitel vozilo in želi prehiteti še
drugo vozilo ali drugega udeleženca cestnega prometa, ostati na prometnem pasu,
po katerem je prehiteval prvo vozilo, če s tem ne ovira hitrejših vozil, ki se
mu približujejo od zadaj.
(4) Voznik prehitevanega vozila ne sme
povečevati hitrosti. Po potrebi mora zmanjšati hitrost in se pomakniti k
desnemu robu vozišča in s svojim ravnanjem omogočiti vozniku, ki prehiteva
čimprejšnjo zaključitev prehitevanja.
(5) Z globo 40 eurov se kaznuje za prekršek
voznik, ki pred prehitevanjem ne da predpisanega znaka iz drugega odstavka tega
člena. 
(6) Z globo 80 eurov se kaznuje za prekršek
voznik, ki ravna v nasprotju z določbami prvega, drugega ali tretjega odstavka
tega člena, razen voznika iz prejšnjega odstavka tega člena. 
(7) Z globo 120 eurov se kaznuje za
prekršek voznik, ki ravna v nasprotju z določbami četrtega odstavka tega člena. 
52. člen
(prepoved prehitevanja)
(1) Voznik ne sme prehitevati ali
začeti prehitevati drugega vozila:
1.    
če je voznik, ki vozi za njim, že začel
prehitevati ali dal predpisan znak, da bo začel prehitevati;
2.    
če je voznik, ki vozi pred njim, že dal znak,
da bo prehitel vozilo pred seboj ali zavil v levo, ali se je razvrstil za
zavijanje v levo, razen kadar ga prehiteva v skladu z drugim odstavkom 50.
člena tega zakona;
3.    
pod vrhom klanca, pred ovinkom ali v ovinku,
kjer ni zadostne vidne razdalje, razen na smernem vozišču z najmanj dvema
prometnima pasovoma;
4.    
v predoru, razen če sta smerni vozišči speljani
vsako skozi svojo predorsko cev;
5.    
po odstavnem pasu;
6.    
če se po prehitevanju ne bi mogel varno
vključiti na smerno vozišče oziroma na prometni pas, po katerem je vozil pred
prehitevanjem;
7.    
če smerno vozišče za vožnjo vozil v nasprotni
smeri ni prosto v dolžini, ki je potrebna za prehitevanje;¸
8.    
ki zmanjšuje hitrost ali ustavlja pred prehodom
za pešce, na katerem ali ob katerem so pešci;
9.    
ob zmanjšani vidljivosti, razen na smernem
vozišču z najmanj dvema prometnima pasovoma;
10. 
vozila ali kolone vozil, ki vozi z zmanjšano
hitrostjo zaradi gostote prometa ali drugih razmer v prometu;
11. 
ko se približuje mestu, kjer se izvaja delo na
cesti, na katerega je opozorjen s predpisano prometno signalizacijo;
12. 
na križišču, razen vozilo, ki zavija levo v
skladu s 50. členom tega zakona, vozilo, ki vozi po
prednostni cesti in vozilo, ki pri zeleni luči vozi preko križišča, na katerem
je promet urejen s svetlobnimi prometnimi znaki;
13. 
na prehodu ceste čez železniško progo.
(2) V primerih iz 12. in 13. točke
prejšnjega odstavka je dovoljeno prehiteti enosledno vozilo.
(3) Z globo 120 eurov se kaznuje za prekršek voznik, ki ravna v nasprotju z
določbami 1., 2., 10., 11., 12. ali 13. točke prvega odstavka tega člena.
(4) Z globo 250 eurov se kaznuje za
prekršek voznik, ki ravna v nasprotju z določbami 5., 6. ali 9. točke prvega
odstavka tega člena. Vozniku motornega vozila se izreče tudi 3 kazenske točke.
(5) Z globo 700 eurov se kaznuje za
prekršek voznik, ki ravna v nasprotju z določbami 3., 4., 7. ali 8. točke
prvega odstavka tega člena. Vozniku motornega vozila se izreče tudi 9 kazenskih
točk.
53. člen
(vožnja mimo)
(1) Voznik, ki pelje mimo udeleženca
cestnega prometa, vozila, objekta ali ovire na vozišču, sme to storiti po levi
ali desni strani, če ima dovolj prostora. Pri tem ne sme ovirati udeležencev
cestnega prometa, ki vozijo oziroma prihajajo z nasprotne smeri.
(2) Če voznik svojo namero, da bo
zavil levo, nakaže s predpisanim znakom in se postavi v takšen položaj, iz
katerega se da nedvoumno sklepati, da bo zavil na levo, smejo drugi vozniki
voziti mimo le po njegovi desni, če je na cesti dovolj prostora.
(3) Vožnja mimo kolone vozil,
ustavljene na smernem vozišču, je prepovedana, če se voznik po vožnji mimo ne
bi mogel varno in brez oviranja vrniti na smerno vozišče za vožnjo v smeri, v
kateri vozi, ali nadaljevati vožnje po prometnem pasu, po katerem vozi.
(4) Če je v primeru iz prejšnjega
odstavka na smernem vozišču dovolj prostora, lahko voznik enoslednega vozila s
primerno hitrostjo in pazljivostjo vozi mimo ustavljenega vozila ali kolone
vozil po desni strani, razen, kadar so se vozila v koloni ustavila pred
križiščem.
(5) Vožnja mimo vozila, ustavljenega
pred prehodom za pešce, na katerem je ali na katerega stopa pešec, je
prepovedana.
(6) Z globo 40
eurov se kaznuje za prekršek voznik, ki ne potrebuje vozniškega dovoljenja, ki
ravna v nasprotju z določbami tega člena.
(7) Z globo 120 eurov se kaznuje za prekršek voznik motornega vozila, ki ravna v
nasprotju z določbo prvega, drugega ali tretjega odstavka tega člena.
(8) Z globo 500 eurov se kaznuje za
prekršek voznik motornega vozila, ki ravna v nasprotju z določbo petega
odstavka tega člena. Vozniku motornega vozila se izreče tudi 7 kazenskih točk.
54. člen
(obračanje)
(1) Obračanje vozila v cestnem prometu
je prepovedano:
1.    
na ozkih ali nepreglednih delih cest;
2.    
na mostovih, viaduktih, predorih in drugih nevarnih
delih cest;
3.    
ob gostem prometu vozil;
4.    
ob zmanjšani vidljivosti.
(2) Z globo 40
eurov se kaznuje za prekršek voznik, ki ne potrebuje vozniškega dovoljenja, ki
ravna v nasprotju z določbo prvega odstavka tega člena.
(3) Z globo 200 eurov se kaznuje za
prekršek voznik motornega vozila, ki ravna v nasprotju z določbo prvega
odstavka tega člena.
55. člen
(srečanje)
(1) Pri srečanju mora voznik
zagotoviti na svoji levi strani zadostno bočno razdaljo med svojim vozilom in
udeležencem cestnega prometa, s katerim se srečuje, če je treba, pa se tudi
umakniti na desno stran vozišča, zmanjšati hitrost ali ustaviti.
(2) Na križišču se srečuje voznik, ki
zavija levo, z vozilom, ki prihaja z nasprotne smeri in tudi zavija levo tako,
da ga pusti mimo na svoji desni strani.
(3) Na ozki cesti, zoženem delu ceste
ali cesti z velikim vzdolžnim nagibom (npr: gorske ceste), kjer je srečanje
oteženo, mora ustaviti vozilo in po potrebi zapeljati vzvratno ter omogočiti
varno srečanje voznik, ki to lažje stori.
(4) Na cesti z velikim vzdolžnim
nagibom ustavi praviloma tisti, ki vozi navzdol, razen kadar je tistemu, ki
vozi navkreber, zaradi prometnih okoliščin to lažje storiti.
(5) Kadar mora na cesti iz prejšnjega
odstavka pri srečanju eno od vozil zapeljati vzvratno, mora to storiti voznik
vozila, ki se srečuje:
1.    
z vozilom, ki vleče priklopno vozilo;
2.    
z avtobusom.
(6) Z globo 40
eurov se kaznuje za prekršek voznik, ki ravna v nasprotju z določbami tega
člena.
56. člen
(vključevanje v cestni promet)
(1) Voznik mora pri vključevanju v
cestni promet ali v promet na prednostno cesto pustiti mimo vsa vozila, ki
vozijo po prometnem pasu, na katerega se vključuje, pri prečkanju prometnega
pasu pa vozila, katerih smer vožnje seka:
1.    
kadar se vključuje v promet na prednostni cesti
s ceste, ki je s predpisano prometno signalizacijo označena kot neprednostna;
2.    
kadar se vključuje z nekategorizirane ceste v
promet na javni cesti;
3.    
kadar se vključuje v promet na cesti s
parkirnega prostora, s pločnika ali z druge površine, ki ni cesta.
(2) Z globo 80 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbo tega člena.
(3) Z globo 250 eurov se kaznuje za
prekršek voznik motornega vozila, ki ravna v nasprotju z določbo tega člena.
Vozniku motornega vozila se izreče tudi 3 kazenske točke.
57. člen
(približevanje križišču in razvrščanje
pred križiščem)
(1) Ko se približuje križišču, se mora
voznik na zadostni razdalji pred križiščem razvrstiti:
1.    
za zavijanje v levo – na levo stran smernega
vozišča ali na prometni pas za zavijanje v levo;
2.    
za vožnjo naravnost – na desno stran smernega
vozišča ali na prometni pas za vožnjo naravnost;
3.    
za zavijanje v desno – na desno stran smernega
vozišča ali na prometni pas za zavijanje v desno;
4.    
kot je določeno s prometno signalizacijo, če je
razvrščanje urejeno na tak način.
(2) Voznik ne sme zapeljati na
križišče, če bi zaradi gostote prometa, ovire ali drugega vzroka obstal na
križišču in oviral ali onemogočil promet vozil z leve ali desne.
(3) Z globo 80
eurov se kaznuje za prekršek voznik, ki ravna v nasprotju z določbami tega
člena.
58. člen
(prednost na križišču)
(1) Na križišču ima prednost vozilo,
ki prihaja z desne strani (desno pravilo), razen če je s prometno signalizacijo
določeno drugače.
(2) Voznik, ki na križišču zavija
levo, mora pustiti mimo vozila, ki prihajajo z nasprotne smeri in vozijo
naravnost ali zavijajo desno in so na istem prednostnem nivoju (pravilo
srečanja).
(3) Voznik, ki zavija na križišču
desno, mora pustiti mimo vozila, ki vozijo v isti smeri po kolesarskem pasu ali
kolesarski stezi, ki jo prečka.
(4) Voznik, ki zavija desno, mora dati
prednost tudi avtobusom in drugim vozilom, ki vozijo po označenem prometnem
pasu za vozila javnega prevoza potnikov, ki je desno od prometnega pasu, po
katerem vozi.
(5) Voznik, ki na križišču zavija,
mora dati prednost pešcem, ki prečkajo vozišče, na katero namerava zaviti. Ko
voznik pri zavijanju prečka dvosmerno kolesarsko stezo, mora pustiti mimo vsa
vozila, ki vozijo po tej stezi.
(6) Z globo 80 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbami tega člena.
(7) Z globo 250 eurov se kaznuje za
prekršek voznik motornega vozila, ki ravna v nasprotju z določbami tega člena.
Vozniku motornega vozila se izreče tudi 3 kazenske točke.
59. člen
(vožnja na križišču)
(1) Voznik, ki zavija na križišču
levo, zapelje do sredine križišča, razen če s prometno signalizacijo ni
določeno drugače ali če tega ne dopušča promet z nasprotne smeri.
(2) Na križišču, razen na nekaterih
krožnih, je menjava prometnega pasu prepovedana.
(3) Voznik, ki na križišču zavija na
smerno vozišče z dvema ali več prometnimi pasovi, sme zapeljati na kateregakoli
od teh pasov, razen če istočasno zavija na isto smerno vozišče tudi voznik, ki
prihaja iz nasprotne smeri. V takem primeru zapelje voznik, ki zavija levo, na
levi prometni pas, voznik, ki zavija desno, pa na desni prometni pas tega
smernega vozišča. Avtobusno postajališče, zgrajeno neposredno za križiščem, ni
desni prometni pas v smislu te določbe.
(4) Na križišču, kjer prednostna cesta
zavija desno in je potek prednostne ceste označen s predpisano prometno
signalizacijo, je vozilom na kolesarski stezi in kolesarskem pasu na pločniku,
ki sta speljana naravnost na vozišče odvzeta prednost.
(5) Z globo 40 eurov se kaznuje za
prekršek voznik, ki ravna v nasprotju z določbami tega člena.
60. člen
(vožnja na krožnem križišču)
(1) Voznik na krožnem križišču ima
prednost pred voznikom, ki se vključuje na to križišče.
(2) Voznik, ki zapelje na krožno
križišče, katerega vozišče ima dva ali več prometnih pasov, se razvrsti na
notranji prometni pas in na ta način omogoči vključitev v promet na križišču
tudi drugim voznikom, razen če zapušča križišče na najbližjem izvozu ali mu
prometna ureditev ali prometna situacija tega ne dovoljuje ali mu je zaradi
lastnosti križišča (npr. krožna križišča z majhnim premerom) ali lastnosti
motornega vozila (npr. tovorno vozilo s priklopnikom) to oteženo.
(3) Pri vključevanju na krožno
križišče po smernem vozišču, ki ima dva prometna pasova, se vozilo na desnem
prometnem pasu razvrsti na zunanji prometni pas, vozilo na levem prometnem pasu
pa na notranji prometni pas vozišča krožnega križišča.
(4) Preden zapusti krožno križišče iz
prejšnjega odstavka, se mora voznik razvrstiti na zunanji prometni pas, razen
na izvozu, na katerem je s predpisano prometno signalizacijo dovoljeno
zavijanje desno tudi z notranjega prometnega pasu. V primerih, ko razvrščanje
iz notranjega na zunanji pas zaradi gostote prometa ni mogoče, je voznik dolžan
opraviti najmanj eno kroženje oziroma toliko kroženj, kolikor je potrebnih za
razvrstitev.
(5) Na krožnem križišču je prepovedano
ustavljanje, razen ustavljanja zaradi omogočanja prečkanja pešcev pri izvozu s
križišča.
(6) Z globo 40
eurov se kaznuje za prekršek voznik, ki ravna v nasprotju z določbami tega
člena.
VI. PRAVILA VARNE USTAVITVE IN PARKIRANJA VOZIL
61. člen
(odpiranje vrat vozila)
(1) Med vožnjo morajo biti vrata
vozila zaprta.
(2) Na ustavljenem ali parkiranem
vozilu ni dovoljeno odpreti vrat, če bi se s tem oviralo ali ogrozilo drugega
udeleženca cestnega prometa.
(3) Z globo 40
eurov se kaznuje za prekršek voznik ali potnik, ki ravna v nasprotju z
določbami tega člena.
62. člen
(zapustitev vozila)
(1) Voznik, ki zapusti vozilo, mora
ukreniti vse potrebno, da se vozilo ne more samo premakniti in vozilo
zavarovati pred neupravičeno uporabo.
(2) Z globo 40 eurov se kaznuje za
prekršek voznik, ki ravna v nasprotju z določbo tega člena.
63. člen
(označitev ustavljenih vozil)
(1) Če dvosledno vozilo obstane zaradi
okvare, prometne nesreče ali drugega vzroka na cesti in zato predstavlja
nevarnost za druge udeležence cestnega prometa, mora voznik takoj vklopiti
varnostne utripalke. Na nevarnih oziroma nepreglednih delih ceste ali če vozilo
nima naprave za vklop varnostnih utripalk ali ta ne deluje, mora voznik
postaviti varnostni trikotnik.
(2) Ustavljeno skupino vozil, razen
motornega vozila z lahkim ali bivalnim priklopnikom, kolono vozil ali vozilo,
ki prevaža nevarno blago, je treba označiti z dvema varnostnima trikotnikoma.
(3) Varnostni trikotnik je treba
postaviti ob desni rob vozišča:
-      
tako, da ga vozniki, ki prihajajo od zadaj,
pravočasno in zlahka opazijo;
-      
na takšni razdalji od vozila, da ima voznik, ki
prihaja od zadaj in vozi s predpisano hitrostjo, dovolj časa, da varno ustavi
vozilo ali zapelje mimo ustavljenega vozila.
Dva trikotnika se
postavita vzporedno eden poleg drugega tako, da sta oddaljena eden od drugega
za dolžino stranice.
(4) Ponoči in ob zmanjšani vidljivosti
je treba vozilo iz prvega odstavka tega člena osvetliti v skladu s sedmim
odstavkom 71. člena tega zakona. Če zaradi tehničnega stanja vozila to ni
mogoče ali če vozilo kljub temu ni vidno na potrebni razdalji, je treba
ustavljeno vozilo označiti z rumeno utripajočo svetilko, baklo ali na drug
primeren način.
(5) Z globo 80
eurov se kaznuje za prekršek voznik, ki ravna v nasprotju z določbami tega
člena.
64. člen
(vozilo, ki obstane na železniški progi)
(1) Voznik mora nemudoma obvestiti
center za obveščanje ali policijo, če vozilo obstane na železniški progi in ga
voznik ne more odstraniti takoj.
(2) Z globo 40
eurov se kaznuje za prekršek voznik, ki ravna v nasprotju z določbo tega člena.
65. člen
(ustavitev in parkiranje)
(1) Ustavitev ali parkiranje na
vozišču je dovoljeno le na desni strani vozišča v smeri vožnje. Če so na desni
strani vozišča tirnice, je dovoljena ustavitev ali parkiranje na levi strani
vozišča. Na enosmerni cesti je dovoljena ustavitev ali parkiranje na obeh
straneh smernega vozišča.
(2) Na vozišču ustavljeno ali
parkirano vozilo mora biti vzporedno z robom vozišča in sme biti oddaljeno od
roba največ 30 cm, razen če je drugače določeno s predpisano prometno
signalizacijo. Parkiranje v drugi vrsti, ob parkiranih vozilih, je prepovedano.
(3) Če so parkirna mesta označena s
predpisanimi označbami na vozišču ali na drugi prometni površini, je dovoljena
ustavitev ali parkiranje le v skladu s temi označbami.
(4) Ustavitev in parkiranje je
prepovedano:
1.    
na prehodu za pešce, stezi za pešce,
pločniku ali v območju za pešce. Če je s predpisano prometno
signalizacijo dovoljeno parkiranje na pločniku, mora biti za pešce zagotovljen
najmanj 1,60 m širok del pločnika, ki ne sme mejiti na vozišče;
2.    
na prehodu za kolesarje;
3.    
na razdalji manj kot 5 m pred prehodom za pešce
ali kolesarje. Če so na vozišču pred prehodom označena parkirna mesta, mora
biti prepoved iz te točke označena s predpisano označbo na vozišču;
4.    
na kolesarski stezi, kolesarski poti, pešpoti
ali kolesarskem pasu;
5.    
na prehodu ceste čez železniško progo in na
razdalji manj kot 15 m od najbližje železniške tirnice;
6.    
na križišču in na razdalji manj kot 15 m od
najbližjega roba prečnega vozišča pred križiščem, razen če je drugače določeno
s predpisano prometno signalizacijo;
7.    
v predoru, galeriji in podvozu, ter na
viaduktu, mostu in nadvozu;
8.    
na zaznamovanem mestu na vozišču ali na
zaznamovani niši, ki je rezervirana za avtobuse ali avtotaksi vozila. Zaradi
vstopa ali izstopa potnika je dovoljena ustavitev na postajališču, ki je zunaj
vozišča, če s tem ni oviran javni prevoz potnikov v cestnem prometu. Na
postajališčih zunaj vozišča lahko ustavljajo in parkirajo policisti, pooblaščene uradne osebe finančne uprave in občinski redarji
pri opravljanju svojih nalog, če s tem ni oviran javni prevoz potnikov v cestnem
prometu;
9.    
na ozkem ali nepreglednem delu ceste (v ovinku,
pod vrhom klanca ipd.);
10. 
na delu ceste, kjer bi bil prost prehod med
ustavljenim oziroma parkiranim vozilom in neprekinjeno ločilno črto ali
usmerjevalnim poljem na vozišču ali nasprotnim robom vozišča ali kakšno drugo
oviro na cesti širok manj kot 3 m;
11. 
na mestu, na katerem bi vozilo zakrivalo
postavljeni prometni znak;
12. 
na vozišču v naselju, kjer poteka dvosmerni
promet in ločilne črte niso vrisane;
13. 
na vozišču ceste zunaj naselja;
14. 
na smernem vozišču ceste v naselju z dvema ali
več prometnimi pasovi;
15. 
na vseh prometnih površinah, ki niso namenjene
prometu vozil ali niso namenjene prometu tovrstnih vozil (npr. cestno telo,
cestni otok, odstavni ločilni in robni pas, bankina itd.);
16. 
na mestu, na katerem bi parkirano vozilo
onemogočilo vključitev v promet že parkiranemu vozilu ali onemogočilo dovoz na
dvorišče stavbe, do garaže, skladiščnega prostora ali drugega podobnega objekta
ali do zasebnega zemljišča. Dovoz na dvorišče, v objekt ali k objektu, pred katerim
je prepovedana ustavitev ali parkiranje, mora biti na vhodu označen s
predpisano prometno signalizacijo, če pa so na vozišču pri vhodu označena
parkirna mesta, pa tudi s predpisano označbo na vozišču;
17. 
na označenem parkirnem prostoru za invalide,
razen za osebe iz prvega odstavka 66. člena tega zakona;
18. 
na označenih poteh, namenjenih intervencijskim
vozilom;
19. 
nad priključkom za vodovodno omrežje (hidrant).
Prepoved iz te točke mora biti označena s predpisano prometno signalizacijo;
20. 
v območju umirjenega prometa in skupnega prometnega prostora, razen kjer je izrecno dovoljeno s predpisano prometno
signalizacijo;
21. 
kjer je to v nasprotju z omejitvami in prepovedmi, izraženimi s
prometno signalizacijo;
22. 
kjer je to v nasprotju z obveznostmi,
določenimi s prometno signalizacijo ali na prostoru, urejenem za parkiranje
vozil, kjer je to časovno omejeno in plačljivo, če dnevna parkirnina ni
plačana.
(5) Z globo 40 eurov se kaznuje za
prekršek voznik, ki ravna v nasprotju z določbami prvega, drugega, tretjega
odstavka tega člena ali z 2., 3., 5., 6., 8., 10., 11., 12., 13., 14., 15.,
20. ali 22. točko četrtega odstavka
tega člena. 
(6) Z globo 80 eurov se kaznuje za prekršek
voznik, ki ravna v nasprotju z določbo 1., 4., 7., 9., 16., 18., 19. ali 21.
točko četrtega odstavka tega člena. 
(7) Z globo 200 eurov se kaznuje za
prekršek voznik, ki ravna v nasprotju z določbo 17. točke četrtega odstavka
tega člena.
66. člen
(parkirna karta)
(1) Parkirno karto se lahko izda
naslednjim upravičencem:
1.    
osebam, ki imajo zaradi izgube, okvare ali
paraliziranosti spodnjih ali zgornjih okončin ali medenice priznano najmanj 60%
telesno okvaro;
2.    
osebam z multiplo sklerozo;
3.    
osebam z mišičnimi in živčno-mišičnimi obolenji
z ocenjeno najmanj 30% telesno okvaro;
4.    
težko duševno prizadetim osebam, ki jim je
zaradi tega priznana invalidnost po predpisih o varstvu telesno in duševno
prizadetih oseb;
5.    
osebam, ki imajo najmanj 90% telesno okvaro
zaradi izgube vida;
6.    
mladoletnim osebam, ki so težko telesno ali
duševno prizadete oziroma so zaradi izgube, okvare, paraliziranosti spodnjih
okončin ali medenice ovirane pri gibanju ter
7.    
zdravstvenim službam, socialnim službam in
invalidskim organizacijam, katerih delavci obiskujejo oskrbovance na domu
zaradi nujnih in neodložljivih storitev, potrebnih za njihovo zdravje in
življenje.
(2) Parkirno karto izda na zahtevo
upravičenca upravna enota, na območju katere ima upravičenec stalno ali začasno
prebivališče oziroma sedež.
(3) Ministrstvo, pristojno za promet,
vodi evidenco izdanih parkirnih kart, upravne enote pa vnašajo podatke v
evidenco.
(4) Evidenca izdanih parkirnih kart
vsebuje naslednje osebne in druge podatke, ki se vodijo zaradi njihovega
pošiljanja organom in organizacijam, ki imajo v zvezi s svojimi nalogami,
določenimi z zakonom, te podatke pravico obdelovati ter zaradi izvajanja tega
zakona:
-      
zaporedno številko vpisa,
-      
osebno ime, EMŠO upravičenca oziroma naziv
upravičenca,
-      
stalno ali začasno prebivališče oziroma sedež
upravičenca,
-      
serijska številka parkirne karte,
-      
datum izdaje,
-      
številka odločbe oziroma številka potrdila
izbranega osebnega zdravnika.
(5) Parkirna karta, izdana v eni od
držav članic Evropske unije, velja tudi v Republiki Sloveniji.
67. člen
(parkiranje na parkirnem mestu označenem
za invalide)
(1) Vozilo, parkirano na označenem
parkirnem mestu za invalida, mora biti označeno z veljavno parkirno karto.
(2) Parkirno karto sme poleg
upravičenca uporabljati spremljevalec, ki vozi in spremlja osebo, ki je imetnik
parkirne karte in sama ne vozi motornega vozila.
(3) Upravičenci iz prvega odstavka 66.
člena tega zakona lahko parkirajo tudi na parkirnem mestu, ki ni označeno za
invalide. V kolikor parkirajo na takšnem mestu in želijo uveljavljati pravice,
ki jim jih daje izdana parkirna karta, morajo vozilo obvezno označiti z
veljavno parkirno karto.
(4) Z globo 40 eurov se kaznuje za
prekršek imetnik parkirne karte, ali spremljevalec, ki vozi in spremlja
imetnika parkirne karte, ki vozila, parkiranega na označenem parkirnem mestu za
invalide, nima označenega z veljavno parkirno karto. 
(5) Z globo 80 eurov se kaznuje za prekršek voznik, ki neupravičeno uporabi
parkirno karto. Pooblaščena uradna oseba odvzame neupravičeno uporabljeno
parkirno karto vozniku in jo pošlje upravni enoti, ki jo je izdala. O odvzemu
pooblaščena uradna oseba izda potrdilo.
68. člen
(območja kratkotrajnega parkiranja)
(1) Na določenih cestah ali delih
ceste se lahko parkiranje časovno omeji (območja kratkotrajnega parkiranja)
tako, da sme trajati največ dve uri.
(2) Na območju kratkotrajnega
parkiranja mora voznik označiti čas prihoda na vidnem mestu v vozilu. Po izteku
dovoljenega časa mora voznik vozilo odpeljati.
(3) Z globo 40 eurov se kaznuje za
prekršek voznik, ki ravna v nasprotju z določbo drugega odstavka tega člena.
69. člen
(izjeme parkiranja na prostoru, kjer to ni
dovoljeno)
(1) Zdravstveni delavci, delavci
socialnih služb in delavci invalidskih organizacij smejo ob obiskih
oskrbovancev (bolnikov, ostarelih, onemoglih in invalidov) na domu zaradi
nujnih in neodložljivih storitev, potrebnih za njihovo zdravje in življenje, za
največ dve uri parkirati vozila na krajih, kjer to sicer ni dovoljeno, če tako
parkirano vozilo ne ogroža ali ovira drugih udeležencev cestnega prometa. Na
način iz prejšnjega stavka lahko parkirajo tudi osebe iz prvega odstavka 66.
člena tega zakona.
(2) Policisti smejo pri opravljanju
nujnih nalog policije za nujno potreben čas parkirati vozilo tudi na mestih,
kjer je to prepovedano s prometnim pravilom ali postavljeno prometno
signalizacijo. 
(3) Kadar upravičenec iz prvega
odstavka tega člena parkira vozilo na pločniku, mora pustiti prost najmanj 1,60
m širok del pločnika za pešce, ki ne sme mejiti na vozišče.
(4) Z globo 40
eurov se kaznujejo za prekršek zdravstveni delavci, delavci socialnih služb in
delavci invalidskih organizacij ter osebe iz tretjega odstavka tega člena, ki
parkirajo vozilo v nasprotju s prvim ali tretjim odstavkom tega člena.
VII. PRAVILA UPORABE SVETLOBNE IN ZVOČNE OPREME
70. člen
(zvočni in svetlobni opozorilni znaki)
(1) Zvočne in svetlobne opozorilne
znake sme voznik uporabiti le, kadar je ogrožen on sam ali kdo drug in pri
prehitevanju zunaj naselja. Pri prehitevanju vprežnih vozil ali jahačev in pri
prehitevanju v naselju, sme opozarjati le s svetlobnimi opozorilnimi znaki. Pri
dajanju svetlobnih opozorilnih znakov mora voznik paziti, da ne zaslepi drugega
voznika.
(2) Voznik mora vklopiti varnostne
utripalke na vozilu:
1.    
pri vstopanju otrok v avtobus ali drugo motorno
vozilo, s katerim se opravlja prevoz skupine otrok, in izstopanju iz njega;
2.    
ko je treba opozoriti druge udeležence cestnega
prometa na nevarnost na cesti, zlasti če je zadnji v ustavljeni ali počasi
vozeči koloni vozil na cesti zunaj naselja ali če dohiti vozilo, ki vozi s
hitrostjo, ki je za več kot polovico nižja od največje dovoljene hitrosti na
cesti ali delu ceste;
3.    
kadar vozi vozilo, katerega hitrost vozila je
za več kot polovico nižja od največje dovoljene hitrosti na cesti ali delu
ceste.
(3) Z globo 40 eurov se kaznuje za
prekršek voznik, ki ravna v nasprotju z določbo prvega odstavka ali 1. ali 2. točke
drugega odstavka tega člena.
(4) Z globo 80
eurov se kaznuje za prekršek voznik, ki ravna v nasprotju z določbo 3. točke
drugega odstavka tega člena.
71. člen
(uporaba svetlobne opreme na vozilu)
(1) Voznik motornega vozila ali
skupine vozil mora voziti v cestnem prometu s prižganimi dnevnimi svetilkami
ali zasenčenimi žarometi.
(2) Ponoči uporablja voznik iz
prejšnjega odstavka praviloma dolge žaromete, ki jih mora pravočasno zasenčiti,
ko mu prihaja nasproti drugo vozilo, skupina pešcev ali vlak, če vodi cesta ob
železniški progi, ali če je spredaj vozeče vozilo tako blizu, da bi dolgi snop
svetlobe motil voznika. Ob zasenčenju žarometov je treba prilagoditi hitrost
vozila dolžini osvetljenega dela ceste. Vožnja samo s pozicijskimi svetilkami v
cestnem prometu ni dovoljena.
(3) Na cesti, osvetljeni s cestno
razsvetljavo, ki zagotavlja dobro vidnost, in v predoru ni dovoljeno
uporabljati dolgih žarometov.
(4) Ob zmanjšani vidljivosti se
praviloma uporablja zasenčene žaromete ali meglenke ali kombinacijo teh
žarometov. Uporaba meglenk je dovoljena le, kadar je vidljivost manjša od 50 m
ali kadar meglenke delujejo v funkciji prilagodljivih žarometov. Uporaba
zadnjih meglenk ni dovoljena na vozilu, za katerim vozi na majhni razdalji
drugo vozilo (npr. v koloni vozil).
(5) Žarometi, svetilke in odsevniki na
vozilu med vožnjo ne smejo biti zakriti ali umazani.
(6) Voznik iz prvega odstavka tega
člena mora voziti podnevi s prižganimi dnevnimi svetilkami. Kot dnevne svetilke
se lahko uporabljajo tudi zasenčeni žarometi, katerih svetilnost je v takem
primeru lahko zmanjšana za največ 25%. Dnevne svetilke ali zasenčeni žarometi,
ki se uporabljajo kot dnevne svetilke, so lahko prižgane, ne da bi bile sočasno
prižgane pozicijske svetilke.
(7) Na vozišču ustavljeno ali
parkirano vozilo mora biti ponoči in ob zmanjšani vidljivosti osvetljeno s
pozicijskimi svetilkami. V naselju zadostuje, da je vozilo osvetljeno s
pozicijskimi svetilkami na tisti strani vozila, ki je obrnjena proti sredini
ceste. Označitev vozila s pozicijskimi svetilkami ni potrebna na cesti, na
kateri cestna razsvetljava zagotavlja dobro vidnost vozila ali če je vozilo
ustavljeno ali parkirano na označenem parkirnem prostoru.
(8) Z globo 40 eurov se kaznuje za
prekršek voznik, ki ravna v nasprotju z določbo četrtega, petega, šestega ali
sedmega odstavka tega člena.
(9) Z globo 80
eurov se kaznuje za prekršek voznik, ki ravna v nasprotju z določbo drugega ali
tretjega odstavka tega člena.
72. člen
(žaromet za osvetljevanje okolice vozila)
(1) Žaromet za osvetljevanje okolice
vozila sme biti prižgan le pri opravljanju dela in ne sme slepiti ali kako
drugače motiti udeležencev cestnega prometa.
(2) Z globo 40
eurov se kaznuje za prekršek voznik, ki ravna v nasprotju z določbo tega člena.
73. člen
(označitev živali ali črede)
(1) Gonič, vodič živali ali črede in
jahač mora poskrbeti, da je žival ponoči ali ob zmanjšani vidljivosti v cestnem
prometu označena z odsevnim telesom, čreda pa spredaj in zadaj z najmanj po eno svetilko. Svetilke
morajo oddajati belo svetlobo in morajo biti nameščene tako, da jih lahko drugi
udeleženci cestnega prometa pravočasno in zlahka opazijo. Jezdna žival je lahko
namesto svetilke označena z odsevnimi trakovi na spodnjih delih nog.
(2) Z globo 40
eurov se kaznuje za prekršek gonič, vodič živali ali črede in jahač, ki ravna v
nasprotju z določbo tega člena.
VIII. POGOJI ZA PREVOZ TOVORA V CESTNEM PROMETU
74. člen
(tovor na vozilu)
(1) Tovor in naprave, ki so namenjene
za prevoz, nalaganje, razlaganje ali pritrditev tovora, morajo biti na in v
vozilu naložene in pritrjene oziroma pokrite tako, da:
1.    
ne predstavljajo nevarnosti ali ovire za druge
udeležence cestnega prometa;
2.    
ne povzročajo škode na cesti in objektih;
3.    
ne onesnažujejo okolja;
4.    
ne zmanjšujejo stabilnosti vozila;
5.    
ne povzročajo več hrupa, kot je dovoljeno;
6.    
ne zmanjšujejo preglednosti vozniku;
7.    
se ne razsipajo ali padajo z vozila.
(2) Če tovor, naložen na motornem ali
priklopnem vozilu, ali naprave, ki so namenjene za prevoz ali pritrditev
tovora, zakrivajo mesto, na katerem je nameščena registrska tablica ali
svetilke na zadnji strani vozila, mora biti kot najbolj izpostavljen del na
zadnji strani vozila nameščen nosilec z registrsko tablico in predpisanimi
svetilkami in odsevniki.
(3) Tovor ne sme segati čez sprednji
del vozila. Lažje predmete je dovoljeno prevažati na zunanjem prtljažniku na
osebnem avtomobilu ali tovornem vozilu tako, da sega tovor največ 1 m preko
sprednjega dela vozila. Del tovora, ki sega preko sprednjega dela vozila, ne
sme biti nižje od nivoja strehe vozila.
(4) Tovor lahko sega največ 1,5 m
preko zadnjega dela vozila oziroma skupine vozil, razen pri izrednih prevozih,
ki se opravljajo na podlagi dovoljenja pristojnega organa. Na tovornem ali
priklopnem vozilu mora biti tovor oprt na najmanj 5/6 svoje dolžine.
(5) Na enoslednih vozilih tovor lahko
sega največ pol metra preko sprednjega in zadnjega dela vozila, njegova širina
pa ne sme presegati enega metra. Na enoslednih vozilih ni dovoljeno prevažati
nezavarovanega nevarnega orodja (kose, vile ipd.).
(6) Tovor mora biti naložen in
pritrjen v skladu s predpisom, s katerim se podrobneje predpiše način
namestitve, pritrditve in zavarovanja tovora na vozilu.
(7) Z globo 40
eurov se kaznuje za prekršek voznik, ki ne potrebuje vozniškega dovoljenja, ki
ravna v nasprotju z določbami tega člena.
(8) Z globo 120 eurov se kaznuje za prekršek voznik motornega vozila ali skupine
vozil, ki opravlja prevoz, ali oseba, ki naloži tovor v nasprotju z določbami
tega člena.
(9) Z globo 1.000 eurov oziroma se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki ravna
v nasprotju z določbami tega člena, njihova odgovorna oseba pa z globo 120 eurov. Z globo 120 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
75. člen
(označevanje tovora)
(1) Če sega tovor več kot 1 m preko
zadnjega dela vozila, mora biti na najbolj izpostavljeni točki označen na:
1.    
osebnih avtomobilih, trikolesih, lahkih
štirikolesih, štirikolesih in lahkih priklopnikih, ki jih vlečejo osebni
avtomobili – s tablo, veliko najmanj 25 × 25 cm, pobarvano izmenično s
poševnimi trakovi rdeče in bele barve, ki odseva svetlobo, nameščeno prečno na
smer vožnje;
2.    
drugih vozilih – s tablo, veliko najmanj 40 ×
40 cm, pobarvano izmenično s poševnimi trakovi rdeče in bele barve, ki odseva
svetlobo, nameščeno prečno na smer vožnje.
(2) Ob zmanjšani vidljivosti in ponoči
je treba znaku iz druge alineje prejšnjega odstavka dodati rdečo neslepečo
svetilko.
(3) Izjemoma je lahko podnevi ob dobri
vidljivosti tovor, ki se prevaža na osebnem avtomobilu, označen z rdečo
tkanino, veliko najmanj 40 x 40 cm.
(4) Z globo 120 eurov se kaznuje za prekršek voznik, ki ravna v nasprotju z
določbami tega člena.
(5) Z globo 1.000 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbami tega člena, njihova odgovorna oseba pa z globo 120 eurov. Z globo 120 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
76. člen
(označevanje tovora na bočnih straneh)
(1) Če sega tovor čez vozilo na bočnih
straneh, mora biti glede na vrsto vozila označen na bočno najbolj
izpostavljenih mestih na sprednji in zadnji strani s tablami iz prve oziroma
druge alineje prvega odstavka prejšnjega člena, ki morajo biti nameščene prečno
na smer vožnje. Ponoči in ob zmanjšani vidljivosti mora biti tak tovor označen
na bočno najbolj izpostavljenih mestih tudi z belima svetilkama na sprednji
strani in z rdečima svetilkama na zadnji strani.
(2) V primeru, da tovor na vozilu
zakriva vidno polje v vzvratnih ogledalih, je treba namestiti dodatni vzvratni
ogledali, ki omogočata normalno vidno polje. Dodatnih vzvratnih ogledal ni
treba namestiti na vozila, s katerimi se opravlja izredni prevoz, pri katerem
zagotavljata varnost prevoza najmanj eno spremljevalno vozilo.
(3) Z globo
120 eurov se kaznuje za prekršek voznik, ki ravna v nasprotju z določbami tega
člena.
(4) Z globo
1.000 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbami tega člena, njihova odgovorna oseba pa z globo
120 eurov. Z globo 120 eurov se kaznuje za prekršek tudi odgovorna oseba
državnega organa ali organa samoupravne lokalne skupnosti, ki ravna v nasprotju
z določbami tega člena.
77. člen
(pogoji za nalaganje in razlaganje tovora
na cesti)
(1) Nalaganje ali razlaganje tovora na
cesti je dovoljeno pod pogojem, da zaradi tega ni ustavljen promet vozil ali
onemogočen promet drugih udeležencev cestnega prometa.
(2) Če je vozilo ustavljeno na cesti
zaradi nalaganja ali razlaganja tovora, ustavitev ne sme trajati dlje, kot je
nujno potrebno.
(3) Če je treba zaradi nalaganja ali
razlaganja tovora vozilo ustaviti na pešpoti ali kolesarski poti, mora imeti
voznik za to dovoljenje pristojnega organa lokalne skupnosti.
(4) Z nalaganjem ali razlaganjem
tovora se ne sme onesnažiti ceste ali povzročiti čezmernega hrupa.
(5) Z globo 40
eurov se kaznuje za prekršek voznik, ki ravna v nasprotju z določbami tega
člena.
(6) Z globo 500 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbo tretjega odstavka tega člena, njihova odgovorna oseba pa z
globo 40 eurov. Z globo 40
eurov se kaznuje za prekršek tudi odgovorna oseba državnega organa ali organa
samoupravne lokalne skupnosti, ki ravna v nasprotju z določbo tretjega odstavka
tega člena.
78. člen
(pogoji za opravljanje gospodarske vožnje)
(1) Gospodarske vožnje se smejo
opravljati v kmetijski dejavnosti z delovnimi stroji ali z vozili za prevoz
tovora, pri prevozu oseb v okviru turistične ponudbe (s cestnim turističnim
vlakom, kolesom-rikša, kočijo ipd.). Gospodarske vožnje se lahko opravljajo
predvsem na kratkih razdaljah na nekategoriziranih, občinskih in državnih
cestah.
(2) Ob upoštevanju prostega profila
ceste in cestnih objektov lahko odstopa širina vozila ali skupine vozil, s
katerim se pri gospodarski vožnji opravlja prevoz tovora, od določil tega
zakona oziroma predpisov, izdanih na njegovi podlagi, za največ 20%, višina pa
za največ 10%.
(3) Če v skladu s prejšnjim odstavkom
širina tovora presega predpisano, mora biti tovor na najbolj izpostavljenih
bočnih točkah na sprednji in zadnji strani predpisano označen. Cestni
turistični vlak mora biti na vlečnem in na zadnjem priklopnem vozilu označen z
dobro vidnima posebnima opozorilnima svetilkama, ki oddajata svetlobo rumene
barve.
(4) Gospodarske vožnje se smejo
opravljati le podnevi. Na cesti, osvetljeni s cestno razsvetljavo, ki
zagotavlja dobro vidnost vozil, se lahko ponoči opravljajo vožnje s cestnim
turističnim vlakom. Vožnja cestnega turističnega vlaka na cesti, na kateri je
najvišja dovoljena hitrost v skladu s tem zakonom več kot 90 km/h, je prepovedana.
(5) Če se gospodarske vožnje
opravljajo zgoščeno na določenem območju in v določenem časovnem obdobju, mora
upravljavec ceste na to opozoriti druge udeležence cestnega prometa s
predpisano prometno signalizacijo. Cesto ali njen del, po katerem poteka proga
cestnega turističnega vlaka, mora označiti s predpisano prometno signalizacijo
ter urediti in označiti končni postaji in morebitna vmesna postajališča. Končna
postaja cestnega turističnega vlaka mora biti zunaj vozišča.
(6) Prevoz oseb s cestnim turističnim
vlakom zunaj označene proge iz prejšnjega odstavka je prepovedan.
(7) Prevoz oseb s cestnim turističnim
vlakom lahko opravlja voznik, ki ima najmanj vozniško dovoljenje za vožnjo
motornega vozila kategorije D1 ter ni voznik začetnik.
(8) Glede pogojev za udeležbo
kolesa-rikše, kočije itd., se smiselno uporabljajo določbe tega člena, ki
urejajo vožnjo cestnega turističnega vlaka.
(9) Z globo 80
eurov se kaznuje za prekršek voznik, ki ravna v nasprotju z določbami tega
člena.
(10) Z globo 1.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki ravna
v nasprotju z določbami tega člena, njihova odgovorna oseba pa z globo 80 eurov.
79. člen
(vleka priklopnega vozila)
(1) Z motornim vozilom je dovoljeno
vleči največ eno priklopno vozilo, s traktorjem in pri gospodarski vožnji pa
največ dve priklopni vozili.
(2) Pri gospodarski vožnji za prevoz
oseb s cestnim turističnim vlakom so dovoljena največ tri priklopna vozila.
(3) Vlečna naprava ne sme biti
obremenjena bolj, kot to dovoljuje proizvajalec vozila oziroma proizvajalec
vlečne naprave, pri čemer se mora upoštevati nižja vrednost.
(4) V primeru, da priklopno vozilo ali
tovor na njem zakriva vidno polje v vzvratnem ogledalu vlečnega vozila, morata
biti na vlečnem vozilu nameščeni dodatni vzvratni ogledali, ki omogočata
normalno vidno polje.
(5) Z globo 40
eurov se kaznuje za prekršek voznik, ki ravna v nasprotju z določbo četrtega
odstavka tega člena.
(6) Z globo 80
eurov se kaznuje za prekršek voznik, ki ravna v nasprotju z določbo prvega ali
tretjega odstavka tega člena.
(7) Z globo 500 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbami prvega ali tretjega odstavka tega člena, njihova odgovorna
oseba pa z globo 80 eurov. Z globo 80 eurov se kaznuje za prekršek tudi odgovorna oseba državnega
organa ali organa samoupravne lokalne skupnosti, ki ravna v nasprotju z
določbami prvega ali tretjega odstavka tega člena.
80. člen
(pogoji za voznika vlečenega vozila)
(1) Vlečeno vozilo sme upravljati
oseba, ki izpolnjuje pogoje za vožnjo vlečenega vozila.
(2) Z globo 120 eurov se kaznuje za prekršek oseba, ki ravna v nasprotju z določbo
tega člena.
(3) Z globo 1.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki ravna v nasprotju z določbo
tega člena, njihova odgovorna oseba pa z globo 120 eurov. Z globo 120 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbo tega člena.
81. člen
(pogoji za varno vleko pokvarjenega
vozila)
(1) Vleka dvoslednega motornega vozila
je dovoljena le, če se to zaradi okvare ne more premikati samo. Vleka enoslednega
vozila je prepovedana.
(2) Pokvarjeno motorno vozilo je
dovoljeno vleči z vrvjo ali drogom, le, če je motorno vozilo registrirano, in
sicer:
1.    
z vrvjo samo trikolo, lahko štirikolo,
štirikolo ali osebni avtomobil, ki ima brezhibno delovno zavoro in brezhibno
napravo za upravljanje, ki delujeta tudi, kadar motor ne deluje;
2.    
z drogom vozilo, ki ima brezhibno napravo za
upravljanje, če pa njegova skupna masa presega maso vlečnega vozila, pa tudi
brezhibno delujočo delovno zavoro;
3.    
oprto na vlečno vozilo, kadar niso izpolnjeni
pogoji iz prve ali druge alineje.
(3) Če pogoji iz prejšnjega odstavka
niso izpolnjeni, se lahko vleče motorno vozilo le tako, da je oprto na vlečno
vozilo.
(4) Pri vleki z vrvjo razdalja med
vlečnim in vlečenim vozilom ne sme biti manjša od 3 m in ne večja od 5 m.
(5) V vlečenem vozilu ne sme biti
potnikov.
(6) Med vleko morata imeti obe vozili
vklopljene varnostne utripalke. Če katero od vozil nima varnostnih utripalk ali
te ne delujejo, mora biti na vlečnem vozilu prižgana najmanj ena posebna
opozorilna svetilka, ki oddaja svetlobo rumene barve, ki mora biti dobro vidna
z vseh strani. Če svetilka ni dobro vidna z zadnje strani, mora biti taka
svetilka tudi na vlečenem vozilu.
(7) Pri vleki ponoči morajo biti na
vlečenem vozilu prižgane najmanj pozicijske svetilke. Na vlečnem vozilu mora
biti prižgana najmanj ena rumena posebna opozorilna svetilka, ki oddaja
svetlobo rumene barve, ki mora biti dobro vidna z vseh strani. Če rumena
posebna opozorilna svetilka ni dobro vidna z zadnje strani, mora biti taka
svetilka tudi na vlečenem vozilu.
(8) Kadar je vidljivost zmanjšana na
manj kot 50 metrov, je vleka pokvarjenih vozil prepovedana. Če se takšne
razmere pojavijo med vleko ali se vozilo na cesti pokvari v takšnih razmerah,
je vleka dovoljena le do najbližjega kraja, kjer je mogoče pokvarjeno vozilo
izločiti iz prometa.
(9) Vleka pokvarjenega motornega
vozila s pripetim priklopnim vozilom je dovoljena le do najbližjega primernega
prostora zunaj vozišča, kjer se priklopno vozilo izloči iz prometa.
(10) Z globo 80 eurov se kaznuje za prekršek voznik, ki ravna v nasprotju z
določbami tega člena.
(11) Z globo 500 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v nasprotju
z določbami tega člena, njihova odgovorna oseba pa z globo 80 eurov. Z globo 80 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
82. člen
(vleka pokvarjenega vozila na avtocesti in
hitri cesti)
(1) Vleka dvoslednega motornega vozila
na avtocesti in hitri cesti je dovoljena izključno, če je do okvare prišlo med
vožnjo na tej cesti, in sicer le do najbližjega izvoza.
(2) Ne glede na prvi odstavek tega
člena je po avtocesti in hitri cesti dovoljena vleka pokvarjenega tovornega
vozila ali avtobusa do najbližjega kraja, kjer je mogoče okvaro odpraviti, če
vleka takega vozila po cesti nižje kategorije ni mogoča.
(3) Pri vleki po avtocesti in hitri
cesti mora biti vlečeno vozilo oprto na vlečno vozilo ali na priklopno vozilo
za vleko pokvarjenih vozil, na obeh vozilih pa morata biti prižgani najmanj po
dve dobro vidni posebni opozorilni svetilki, ki oddajata svetlobo rumene barve,
in sicer na vlečnem vozilu na sprednji strani, na vlečenem vozilu pa na zadnji
strani.
(4) Z globo 80
eurov se kaznuje za prekršek voznik, ki ravna v nasprotju z določbami tega
člena.
(5) Z globo 500 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbami tega člena, njihova odgovorna oseba pa z globo 80 eurov. Z globo 80 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
IX. VARSTVO UDELEŽENCEV CESTNEGA PROMETA
83. člen
(udeležba pešcev v cestnem prometu)
(1) Pešci
morajo uporabljati prometne površine, namenjene hoji pešcev.
(2) Če na
vozišču ali ob njem ni pasu za pešce, pešpoti ali pločnika, je pa kolesarska
pot ali steza, smejo hoditi pešci po kolesarski poti ali stezi, vendar tako, da
ne ovirajo kolesarjev, voznikov lahkih motornih vozil in voznikov mopedov,
katerih konstrukcijsko določena hitrost ne presega 25 km/h.
(3) Pešec ne
sme hoditi po vozišču ali se zadrževati na njem, prav tako ne sme nanj nenadoma
stopiti.
(4) Ne glede
na določbo prejšnjega odstavka smejo hoditi pešci po vozišču tam, kjer ni
pločnika, pešpoti ali kolesarske steze. Pešci morajo hoditi ob levem robu vozišča
v smeri hoje.
(5) Izjemoma
lahko pešci hodijo po desni strani vozišča v smeri hoje, kjer je to zanje
varneje (nepregledni ovinek, ovira na vozišču ipd.).
(6) Pešec, ki
potiska enosledno vozilo, ročni voziček ali drugo prevozno sredstvo in
organizirana skupina pešcev, mora v primeru, ko ni mogoče uporabljati prometne
površine namenjene hoji pešcev, hoditi ob desnem robu vozišča v smeri hoje.
Pešec, ki potiska ob sebi enosledno vozilo, ga mora voditi na svoji levi
strani. Določba velja tudi za osebo, ki se vozi v invalidskem vozičku.
(7) Pešec
mora prečkati vozišče na prehodu za pešce, če je ta oddaljen od njega manj kot
100 metrov. Pešec ne sme prečkati vozišča zunaj prehoda za pešce, če sta smerni
vozišči fizično ločeni ali ju loči neprekinjena ločilna črta.
(8) Pešec
mora prečkati vozišče brez ustavljanja in po najkrajši poti. Preden stopi na
vozišče, se mora prepričati, če to lahko varno stori.
(9) Z globo
40 eurov se kaznuje za prekršek pešec, ki ravna v nasprotju z določbo prvega,
drugega, tretjega, četrtega, šestega, sedmega ali osmega odstavka tega člena in
organizator skupine pešcev, ki ravna v nasprotju z določbo šestega odstavka
tega člena. 
84. člen
(označitev pešcev)
(1) Pešec, ki vleče ali potiska po
vozišču ročni voziček ali se vozi po vozišču v invalidskem vozičku, mora imeti
ponoči in ob zmanjšani vidljivosti na vozičku prižgano najmanj eno svetilko, ki
oddaja belo svetlobo, pritrjeno na levi strani, ki mora biti vidna od spredaj
in zadaj. Svetloba svetilke ne sme slepiti drugih udeležencev v cestnem
prometu.
(2) Pešec, ki ponoči hodi zunaj
naselja ali v neosvetljenem naselju, kjer ni pločnika ali pešpoti, po vozišču
ali tik ob njem, mora nositi na vidnem mestu na strani, ki je obrnjena proti
vozišču, svetilko, ki oddaja belo svetlobo, ki je vidna s sprednje in zadnje
strani ali odsevni telovnik živo rumene ali oranžne barve z vdelanimi odsevnimi
trakovi bele barve, ali odsevnik iz drugega odstavka 87. člena tega zakona.
(3) Ne glede na prejšnji odstavek mora
organizirana skupina pešcev, ki hodi ponoči zunaj naselja ali v neosvetljenem
naselju po vozišču, uporabljati na začetku in na koncu skupine najmanj po eno
svetilko, ki oddaja belo svetlobo. Svetilke morajo biti nameščene tako, da jih
lahko drugi udeleženci cestnega prometa pravočasno opazijo.
(4) Z globo 40 eurov se kaznuje za
prekršek pešec, ki ni označen v skladu z določbami tega člena in organizator
skupine pešcev, ki ravna v nasprotju z določbo tretjega odstavka tega člena. 
85. člen
(varna udeležba oseb s posebnimi potrebami
v cestnem prometu)
Osebe s posebnimi potrebami, katerih
udeležba v cestnem prometu lahko predstavlja povečano nevarnost zanje ali za
druge, se smejo vključiti v cestni promet, ko same, ali tisti, ki so zanje
odgovorni, storijo vse, da s svojo udeležbo ne bi ogrožali sebe ali drugih
udeležencev cestnega prometa. V tem smislu morajo imeti spremljevalca, ter
uporabljati prirejeno vozilo ali potrebne pripomočke. Slepi pešci, ki so
samostojno udeleženi v cestnem prometu, morajo uporabljati belo palico.
86. člen
(označitev oseb na avtocesti in hitri
cesti)
(1) Med hojo po avtocesti in hitri
cesti morajo nositi odsevna dobro vidna zgornja
oblačila živo rumene, oranžne ali živo rdeče barve z
vdelanimi odsevnimi trakovi bele barve:
1.    
policisti in vojaški policisti pri opravljanju
uradnih nalog;
2.    
osebe, ki opravljajo ogled prometne nesreče ali
so vključene v ogled;
3.    
zdravstveni delavci, gasilci in druge osebe, ki
nudijo in zagotavljajo potrebno pomoč;
4.    
inšpektorji, pristojni za nadzor cest in drugi
pooblaščeni delavci, kadar nadzirajo stanje cest ter upravljavci cestninskih
cest, kadar izvajajo nadzor nad plačevanjem cestnine;
5.    
pooblaščene uradne osebe finančne uprave pri
opravljanju njenih nalog;
6.    
izvajalci izrednega prevoza, ki zaradi okvare
obstane na avtocesti, pri označevanju ovire ter
7.    
voznik ali potnik vozila, ustavljenega v sili
na odstavnem pasu.
(2) Z globo 80
eurov se kaznuje za prekršek fizična oseba, ki ravna v nasprotju z določbo tega
člena.
87. člen
(varstvo otrok)
(1) Otroci morajo biti kot udeleženci
v cestnem prometu deležni posebne pozornosti in pomoči vseh drugih udeležencev.
(2) Otroci morajo ponoči ali ob
zmanjšani vidljivosti med hojo po cesti nositi na vidnem mestu na strani, ki je
obrnjena proti vozišču, odsevnik, ki ne sme biti rdeče barve in katerega
odsevna površina na vsaki strani meri najmanj 20 cm2.
(3) Učenci prvega in drugega razreda
osnovne šole morajo na poti v šolo in iz nje nositi poleg odsevnika iz
prejšnjega odstavka tudi rumeno rutico, nameščeno okoli vratu.
(4) Kadar je treba poskrbeti za
varnost otrok, posebno če se pričakuje večje število otrok na enem mestu
(prihod ali odhod iz šole, vrtca ipd.), lahko šole, organizirane skupine
staršev, organizacije za varnost cestnega prometa, ustanove, društva ali druge
institucije organizirajo in izvajajo varstvo otrok v cestnem prometu.
(5) Pri varovanju otrok iz prejšnjega
odstavka na prehodu za pešce mora biti oseba, ki varuje otroke pri prečkanju
vozišča, stara najmanj 21 let. Oblečena mora biti v oblačila živo rumene barve
z vdelanimi odsevnimi trakovi bele barve, pri varovanju pa mora uporabljati
predpisani, obojestransko označeni prometni znak »Ustavi!«, s katerim ustavi prometni tok vozil in omogoči otrokom varno
prečkanje vozišča.
(6) Voznik mora na znak iz prejšnjega
odstavka ustaviti vozilo pred prehodom za pešce in pustiti otroke mimo.
(7) Otroci morajo imeti na poti v
vrtec in prvi razred osnovne šole ter domov spremstvo polnoletne osebe.
Spremljevalci so lahko tudi otroci, starejši od 10 let in mladoletniki, če to
dovolijo starši, skrbniki oziroma rejniki otroka. Otroci, ki obiskujejo prvi
razred osnovne šole, lahko prihajajo v območju umirjenega prometa in v območju
za pešce v šolo tudi brez spremstva, če to dovolijo starši, skrbniki oziroma
rejniki.
(8) Otroci smejo samostojno sodelovati
v cestnem prometu šele, ko se starši, skrbniki oziroma rejniki prepričajo, da
so otroci sposobni razumeti nevarnosti v prometu in da so seznanjeni s
prometnimi razmerami na prometnih površinah, kjer se srečujejo s cestnim
prometom.
(9) O kršitvi določb tega zakona, ki
jo stori otrok ali mladoletnik, mora pooblaščena uradna oseba obvestiti njegove
starše, skrbnike oziroma rejnike.
(10) Z globo 250 eurov se kaznuje za
prekršek voznik, ki ravna v nasprotju z določbo šestega odstavka tega člena.
Vozniku motornega vozila se izreče tudi 3 kazenske točke. 
88. člen
(prevoz oseb)
(1) V motornem in priklopnem vozilu
ali na njem se sme voziti le toliko oseb, kolikor je v vozilu sedežev oziroma
stojišč, na način, ki ga je določil proizvajalec vozila.
(2) V bivalnem in lahkem priklopniku
ni dovoljeno prevažati oseb.
(3) Voznik sme v avtobusu, ki v
prometnem dovoljenju nima vpisanih stojišč, voziti le toliko oseb, kolikor ima
vozilo vgrajenih sedežev. Potniki morajo med vožnjo sedeti na sedežih,
vgrajenih v vozilu.
(4) Voznik ne sme pričeti z vožnjo
avtobusa, dokler potniki niso varno vstopili oziroma izstopili, in dokler vrata
avtobusa niso zaprta.
(5) Na delovnem vozilu, ki ima
prigrajena stojišča ali sedeže, se sme voziti le toliko oseb, kolikor je teh
stojišč ali sedežev. Na delovnem vozilu v cestnem prometu mora biti v takem
primeru prižgana rumena utripajoča luč.
(6) V bivalnem vozilu se sme voziti le
toliko oseb, kolikor je v prometnem dovoljenju vpisanih sedežev. Potniki morajo
med vožnjo sedeti na sedežih.
(7) Na sedežu poleg voznika ni
dovoljeno voziti osebe, ki je očitno pod vplivom alkohola, mamil ali
psihoaktivnih zdravil.
(8) Na tovornem vozilu oziroma na
priklopnem vozilu, ki ga vleče traktor, se sme voziti v prostoru za tovor
največ pet oseb, ki so potrebne za nalaganje oziroma razlaganje tovora.
(9) Osebe, ki se vozijo v vozilih iz
petega ali osmega odstavka tega člena, ne smejo biti očitno pod vplivom
alkohola, mamil ali psihoaktivnih zdravil.
(10) Osebe iz osmega odstavka tega
člena ne smejo v vozilu stati, sedeti na stranicah tovornega prostora ali na
nestabilnem oziroma nepritrjenem tovoru, kot tudi ne na tovoru, ki presega
višino stranic tovornega prostora.
(11) Na tovornem vozilu, ki nima
stranic tovornega prostora, in na prekucniku ni dovoljeno voziti oseb.
(12) Na traktorju in delovnem stroju
se sme poleg voznika voziti druga oseba le, če je v ta namen na njem vgrajen
sedež za prevoz oseb, ki je vpisan v prometnem dovoljenju. Otrok, mlajši od
enega leta in pol, se na traktorju ali na delovnem stroju ne sme prevažati.
(13) Na traktorskem priključku, na
priključku delovnega stroja ali motokultivatorja ni dovoljeno prevažati osebe.
(14) Med
vožnjo v motornem vozilu z vgrajenim zadrževalnim sistemom mora biti otrok,
manjši od 140 cm ali lažji od 36 kg, zavarovan z zadrževalnim sistemom, ki je
primeren fizičnim lastnostim otroka. V motornem vozilu, ki ni opremljen z
zadrževalnim sistemom, ni dovoljeno prevažati otrok, mlajših od treh let,
otroci starejši od treh let in manjši od 140 cm pa se smejo prevažati le na
sedežih, ki niso prednji sedeži. Otrok ni dovoljeno prevažati v nazaj obrnjenem
zadrževalnem sistemu v sedežu za potnike, zaščitenem s prednjo zračno blazino,
razen če je zračna blazina deaktivirana mehanično.
(15) Voznik začetnik ne sme voziti
vozila, s katerim se opravlja javni prevoz potnikov ali prevoz oseb za lastne
potrebe.
(16) Pri opravljanju nalog policije
lahko policist opravlja prevoz oseb z vozilom policije tako, da mu ni treba
upoštevati določb tega člena, vendar pri tem ne sme ogrožati potnikov ali drugih
udeležencev cestnega prometa ali njihovega premoženja.
(17) Z globo 120 evrov se kaznuje za prekršek voznik, ki ravna v nasprotju z
določbami tega člena.
(18) Z globo 1.000 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v
nasprotju z določbami tega člena, njihova odgovorna oseba pa z globo 120 eurov. Z globo 120 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
89. člen
(prepoved prevoza oseb)
(1) Vozilo, s katerim se lahko poleg
voznika prevaža več kot osem oseb, sme voziti oseba, ki v zadnjih treh letih ni
bila pravnomočno obsojena za kaznivo dejanje povzročitve prometne nesreče iz
malomarnosti, ki ima za posledico smrt ene ali več oseb, ali za kaznivo dejanje
zapustitve poškodovanca v prometni nesreči brez pomoči. 
(2) Oseba, zaposlena kot voznik vozila
iz prejšnjega odstavka ali ki vozi takšno vozilo pri opravljanju svojega
poklica, mora najkasneje v roku 8 dni po pravnomočnosti odločbe iz prejšnjega
odstavka pisno obvestiti delodajalca, pri katerem je zaposlena, o
neizpolnjevanju katerega koli pogoja iz prejšnjega odstavka.
(3) Delodajalci, ki uporabljajo vozila
iz prvega odstavka tega člena, so dolžni za vse svoje voznike, ki vozijo ta
vozila, preden jih odredijo na vožnjo preveriti, če izpolnjujejo pogoje,
predpisane v prvem odstavku. Delodajalci lahko pridobijo podatke za svoje
voznike od organov, ki vodijo evidence podatkov iz prvega odstavka tega člena.
Na zahtevo delodajalca morajo organi, ki vodijo evidence, te podatke brezplačno
posredovati. 
(4) Z globo 300
eurov se kaznuje za prekršek voznik, ki ravna v nasprotju z določbo prvega ali
drugega odstavka tega člena.
(5) Z globo 5.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki odredi, dovoli ali dopusti
vožnjo vozila v nasprotju z določbo prvega odstavka tega člena, njihova odgovorna
oseba pa z globo 300 eurov. Z globo 300 eurov se kaznuje za prekršek tudi odgovorna oseba državnega
organa ali organa samoupravne lokalne skupnosti, ki odredi, dovoli ali dopusti
vožnjo vozila v nasprotju z določbo prvega odstavka tega člena.
90. člen
(prevoz skupine otrok)
(1) Skupino otrok je dovoljeno
prevažati le z motornim vozilom, ki poleg splošnih pogojev, predpisanih v tem
zakonu in zakonu, ki ureja motorna vozila, izpolnjuje tudi druge predpisane
posebne pogoje.
(2) Skupino otrok, ki se prevaža z
avtobusom, mora, razen pri prevozu v šolo in iz šole v posebnem linijskem
prevozu, spremljati najmanj en spremljevalec (učitelj, vzgojitelj, trener
ipd.), star najmanj 21 let, ki skrbi za varnost otrok pri vstopanju v vozilo in
izstopanju iz njega ter za red in varnost otrok v avtobusu.
(3) Otroci morajo med vožnjo z
avtobusom, razen med vožnjo z mestnim avtobusom v naselju, sedeti na sedežih,
vgrajenih v vozilu, in biti pripeti z vgrajenimi varnostnimi pasovi. Na
sedežih, pred katerimi ni drugega sedeža ali predpisane varnostne pregrade,
smejo sedeti le, če so pripeti z vgrajenimi varnostnimi pasovi.
(4) Skupino otrok sme prevažati z
osebnim avtomobilom voznik, ki ima najmanj tri leta vozniško dovoljenje za
vožnjo motornega vozila kategorije B, z avtobusom pa voznik, ki najmanj eno
leto poklicno vozi avtobus ustrezne kategorije (D1 ali D). Voznik, ki poklicno
vozi avtobus kategorije D manj kot eno leto, sme prevažati skupino otrok z
avtobusom, če je pred tem najmanj dve leti poklicno vozil motorna vozila
kategorije C. Voznik, ki poklicno vozi avtobus kategorije D1 manj kot eno leto,
sme prevažati skupino otrok z avtobusom, ki nima več kot 16 sedežev, če je pred
tem najmanj dve leti poklicno vozil motorna vozila kategorije B.
(5) Poklicne vozniške izkušnje iz
prejšnjega odstavka dokazuje voznik s potrdilom o poklicnih vozniških
izkušnjah, ki ga izda pravna oseba, samostojni podjetnik posameznik ali
posameznik, ki samostojno opravlja dejavnost, pri katerem je voznik zaposlen
oziroma pri katerem je pridobil predpisane vozniške izkušnje. Potrdilo o
poklicnih vozniških izkušnjah se izda na posebnem predpisanem obrazcu.
(6) Voznik ne sme v delovnem dnevu, v
katerem prevaža skupino otrok, opravljati del, ki bi lahko vplivala na njegovo
zmožnost varnega upravljanja motornega vozila.
(7) Če naročnik prevoza oziroma njegov
predstavnik sumi, da je voznik v takšnem psihofizičnem stanju, da ne zmore
varno voziti, sme policiji predlagati, da pred začetkom ali nadaljevanjem
vožnje policist preveri njegovo psihofizično stanje.
(8) Vozilo, s katerim se prevaža
skupina otrok, mora biti predpisano označeno. Predpisano označeno mora biti
tudi vozilo s katerim se opravlja posebni linijski prevoz šoloobveznih otrok,
in sicer ves čas prevoza in ne glede na število otrok v vozilu.
(9) Voznik ne sme označiti vozila s
predpisanim znakom za prevoz skupine otrok v nasprotju z določbo osmega
odstavka tega člena. 
(10) Z globo 160 eurov se kaznuje za prekršek spremljevalec, ki ravna v nasprotju
z določbo drugega odstavka tega člena.
(11) Z globo 160 eurov se kaznuje za prekršek voznik, ki ravna v nasprotju z
določbami tega člena.
(12) Z globo 500 eurov se kaznuje za prekršek pravna oseba, samostojni podjetnik
posameznik ali posameznik, ki samostojno opravlja dejavnost, ki ravna v nasprotju
z določbami tega člena, njihova odgovorna oseba pa z globo 80 eurov. Z globo 80 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki ravna v nasprotju z določbami tega člena.
91. člen
(vstopanje in izstopanje potnikov)
(1) Mimo avtobusa ali avtotaksi
vozila, ustavljenega na zaznamovanem mestu na vozišču ali na zaznamovani niši,
ki je rezervirana za avtobuse ali avtotaksi vozila, morajo vozniki voziti tako,
da je zagotovljena varnost pešcev. Če potniki vstopajo ali izstopajo, je treba
voziti mimo z zmanjšano hitrostjo in posebno previdno.
(2) Avtobusu je treba v naselju
omogočiti speljevanje s postajališča, ko voznik to nakaže s predpisanim znakom.
Da bi mu to omogočili, morajo drugi udeleženci cestnega prometa zmanjšati
hitrost in, če je potrebno, tudi ustaviti. Voznik avtobusa sme dati znak, da bo
odpeljal s postajališča, šele ko zapre vrata in je pripravljen za vključitev v
cestni promet. V promet se sme vključiti le, če s tem ne ogroža drugih udeležencev
cestnega prometa.
(3) Mimo vozila, ustavljenega na cesti
zunaj vozišča, ki je posebej označeno za prevoz skupine otrok in ima vključene
varnostne utripalke, ker otroci vstopajo ali izstopajo, je voznik dolžan voziti
z zmanjšano hitrostjo in posebno previdno ter po potrebi vozilo ustaviti.
(4) Kadar je vozilo, ki je posebej
označeno za prevoz skupine otrok in ima vključene varnostne utripalke, ker
otroci vstopajo ali izstopajo, ustavljeno na smernem vozišču, vožnja mimo za
vozila, ki vozijo po istem smernem vozišču, ni dovoljena, vozniki vozil, ki
vozijo mimo po smernem vozišču za vožnjo v nasprotni smeri, pa morajo voziti z
zmanjšano hitrostjo in posebno previdno ter po potrebi vozilo ustaviti.
(5) Z globo 40 eurov se kaznuje za
prekršek voznik, ki ne potrebuje vozniškega dovoljenja, ki ravna v nasprotju z
določbami tega člena in voznik, ki ravna v nasprotju z določbo prvega ali
drugega odstavka tega člena. 
(6) Z globo 200 eurov se kaznuje za prekršek voznik motornega vozila, ki ravna v
nasprotju z določbo tretjega ali četrtega odstavka tega člena.
92. člen
(jahač, gonič in vodič živali v prometu ter
pogoji za udeležbo živali v cestnem prometu)
(1) Za jahača, goniča in vodiča
živali, udeleženega v cestnem prometu, se uporabljajo določbe tega zakona o
pešcih, če ta zakon ne določa drugače.
(2) Domače živali (psi, mačke,
drobnica, večje živali idr.), ki lahko ogrozijo varnost cestnega prometa, so
lahko na cestah, namenjenih prometu motornih vozil, le v spremstvu osebe, ki
jih varno vodi. Živali je prepovedano voditi iz vozila ali z vozilom.
(3) Živali iz prejšnjega odstavka, ki
se prevažajo v delu motornega vozila, namenjenega za prevoz potnikov oziroma
prtljage, morajo biti ustrezno zavarovane.
(4) Ne glede na drugi odstavek tega
člena je na posameznih občinskih cestah dovoljeno voditi živino na pašo s
traktorjem, če tako določi občina.
(5) Jahač mora biti telesno sposoben
za ježo in mora obvladati žival, na kateri jezdi. Jahač, mlajši od 14 let, sme
jezditi le v spremstvu polnoletne osebe.
(6) Jahač sme uporabljati poti za
jahače in nekategorizirane ceste, občinske ceste pa le, če to ni v nasprotju s
prometno ureditvijo na njih. Jezdenje na državnih cestah ni dovoljeno.
(7) Prepoved iz prejšnjega odstavka ne
velja za policiste pri opravljanju nalog policije.
(8) Jahač, ki jaha po vozišču, mora
jahati ob desnem robu vozišča v smeri ježe.
(9) Gonič ali vodič živali mora biti
sposoben voditi ali goniti živali. Pri presoji sposobnosti je treba upoštevati
število in vrsto živali, ki jih goni ali vodi.
(10) Čredo živali mora spremljati
primerno število goničev ali vodičev glede na število in vrsto živali ter
značilnosti cestnega prometa.
(11) Gonjenje živali je treba
organizirati tako, da jih gonič goni v čredi. Če je živali veliko, jih je treba
razdeliti v več skupin in med njimi pustiti dovolj prostora za druge prometne
udeležence.
(12) Živali je treba voditi ali goniti
čim bližje desnemu robu vozišča, če je le mogoče, pa po robu vozišča ali
bankini.
(13) Z globo 40 eurov se kaznuje za
prekršek jahač, gonič ali vodič živali, ki ravna v nasprotju z določbami tega
člena ter voznik ali potnik, ki ravna v nasprotju z določbo drugega ali
tretjega odstavka tega člena.
93. člen
(pogoji za
udeležbo koles v cestnem prometu)
(1) Vozniki koles morajo voziti po
kolesarskem pasu, kolesarski stezi ali kolesarski poti. Kjer teh prometnih
površin ni oziroma niso prevozne, smejo voziti ob desnem robu smernega vozišča
v smeri vožnje.
(2) Vozniki koles morajo voziti drug
za drugim, razen na kolesarski poti, kjer smeta voziti dva vzporedno, če širina
poti to omogoča.
(3) Med vožnjo s kolesom je
prepovedano:
1.    
voditi, vleči ali potiskati druga vozila, razen
vleke priklopnih vozil iz četrtega in petega odstavka tega člena;
2.    
pustiti se vleči ali potiskati;
3.    
prevažati predmete, ki ovirajo kolesarja pri
vožnji;
4.    
voziti druge osebe, razen če ta zakon ne določa
drugače.
(4) Če je kolesu dodano priklopno
vozilo, mora biti vez med kolesom in priklopnim vozilom takšna, da voznik
kolesa lahko obvlada kolo in priklopno vozilo in da se priklopno vozilo ne more
samo odpeti. Priklopno vozilo ne sme biti širše od 100 cm. Na sredini zadnje
strani priklopnega vozila mora biti nameščen rdeč odsevnik, predpisan za
priklopna vozila, ponoči in ob zmanjšani vidljivosti pa mora biti nad njim
prižgana pozicijska svetilka, ki oddaja rdečo svetlobo.
(5) V priklopnem vozilu, ki je dodano
kolesu, ni dovoljeno prevažati oseb, razen v priklopnem vozilu, konstruiranem
in namenjenem za prevoz enega ali dveh otrok. Takšno priklopno vozilo mora
ustrezati pogojem iz 1. in 4. točke šestega odstavka tega člena.
(6) Na kolesu je dovoljeno prevažati
otroka mlajšega od osem let, če je na kolesu pritrjen poseben sedež za otroka
in je kolo dodatno opremljeno s stopalkami za noge, ki morajo biti prilagojene
velikosti otroka. Sedež za otroka mora biti narejen tako, da:
1.    
ustreza velikosti otroka;
2.    
je trdno povezan s kolesom;
3.    
je nameščen tako, da ne ovira voznika, mu ne
zmanjšuje preglednosti in gibljivosti;
4.    
onemogoča poškodovanje otroka.
(7) Dve ali več oseb se sme voziti le
na kolesu posebne konstrukcije, ki je izdelano tako, da omogoča varno vožnjo.
(8) Na kolesu in v priklopnem vozilu,
ki je dodano kolesu, sme prevažati otroka le polnoletna oseba.
(9) Voznik kolesa mora imeti ponoči in
ob zmanjšani vidljivosti prižgano na sprednji strani žaromet za osvetljevanje
ceste, ki oddaja belo svetlobo, na zadnji strani pa pozicijsko svetilko, ki
oddaja rdečo svetlobo. Na zadnji strani kolesa mora imeti nameščen rdeč
odsevnik, na obeh straneh pedal rumene ali oranžne odsevnike, na kolesih pa rumene
ali oranžne bočne odsevnike.
(10) Parkirano kolo mora biti
postavljeno tako, da ne ovira prometa.
(11) Z globo
40 eurov se kaznuje za prekršek udeleženec cestnega prometa, ki prevaža otroka
na kolesu ali v priklopnem vozilu, ki je dodano kolesu, v nasprotju z določbo šestega, osmega ali desetega odstavka tega
člena ter udeleženec cestnega prometa, ki ravna v nasprotju z določbo prvega,
drugega, tretjega, četrtega, petega, sedmega ali devetega odstavka tega člena. 
94. člen
(vožnja voznikov koles z licenco)
(1) Ne glede na drugi odstavek
prejšnjega člena smejo vozniki koles, ki imajo licenco Kolesarske zveze
Slovenije ali ustrezne druge mednarodne kolesarske organizacije, za nastope na
organiziranih kolesarskih tekmovanjih pri izvedbi treninga na javni cesti
voziti tudi po dva vzporedno. Voznikom koles ni dovoljeno voziti vzporedno,
kadar je zmanjšana vidljivost in ponoči. Pri vzporedni vožnji se lahko
uporablja le skrajni desni prometni pas.
(2) Trening iz prejšnjega odstavka
lahko poteka na vozišču tistih cest, ki nimajo kolesarskega pasu oziroma
kolesarske poti.
(3) Organizirana kolona voznikov
koles, ki vozijo vzporedno, ne sme šteti manj kot štiri voznike koles (2 para).
Organizirano kolono voznikov koles spredaj ali zadaj spremlja vozilo, označeno
s posebno opozorilno svetilko, ki oddaja rumeno svetlobo.
(4) Ko vozniki koles vadijo v skladu s
prejšnjim odstavkom, smejo uporabljati na javnih cestah tudi tekmovalna kolesa.
Vozniki koles morajo obvezno uporabljati kolesarsko čelado.
(5) Vozniki koles morajo imeti v času,
ko vozijo po določbah tega člena, pri sebi ustrezno potrdilo o tem, da imajo
licenco, ki jo je izdala Kolesarska zveza Slovenije ali ustrezna druga
mednarodna kolesarska organizacija. Navedeno potrdilo morajo vozniki koles
predložiti pri nadzoru na vpogled.
(6) Z globo 80
eurov se kaznuje za prekršek voznik kolesa, ki ravna v nasprotju z določbami
tega člena.
95. člen
(pogoji za
udeležbo mopedov, motornih koles, trikoles, lahkih štirikoles in štirikoles v
cestnem prometu)
(1) Vozniki mopedov, katerih konstrukcijsko
določena hitrost ne presega 25 km/h, morajo voziti po kolesarskem pasu,
kolesarski stezi ali kolesarski poti. Kjer teh prometnih površin ni oziroma
niso prevozne, smejo voziti ob desnem robu smernega vozišča v smeri vožnje.
(2) Vozniki mopedov, katerih konstrukcijsko
določena hitrost ne presega 25 km/h, morajo voziti drug za drugim.
(3) Mopedu ali motornemu kolesu sme biti
priklopljen lahki priklopnik za prtljago na največ dveh kolesih, ki ga vleče za
seboj. Ta priklopnik ne sme biti širši od enega metra in mora biti pripet tako,
da se ne more sam odpeti in da je zagotovljena njegova stabilnost.
(4) Voznik mopeda in motornega kolesa sme
prevažati potnika samo, če je na vozilu za potnika vgrajen poseben sedež in
stopalke za noge ali če ima stranski priklopnik. Potnik na mopedu in motornem
kolesu mora imeti med vožnjo noge na stopalkah.
(5) Voznik mopeda, motornega kolesa,
trikolesa, lahkega štirikolesa ali štirikolesa sme kot potnike voziti le osebe,
starejše od 12 let.
(6) Voznik mopeda, motornega kolesa,
trikolesa, lahkega štirikolesa ali štirikolesa ne sme voziti osebe, ki je
očitno pod vplivom alkohola, prepovedanih drog, psihoaktivnih zdravili ali
drugih psihoaktivnih snovi.
(7) Voznik mopeda in motornega kolesa se ne
sme držati za drugo vozilo, prevažati, vleči ali potiskati predmetov, ki bi ga
ovirali pri vožnji, ali potiskati oziroma vleči drugih udeležencev cestnega
prometa.
(8) Voznik mopeda, mlajši od 16 let, ne sme
prevažati potnika.
(9) Določbe tega zakona, ki veljajo za kolesarje,
se smiselno uporabljajo tudi za voznike mopedov, katerih konstrukcijsko
določena hitrost ne presega 25 km/h.
(10) Z globo 40
eurov se kaznuje za prekršek voznik, ki ravna v nasprotju z določbo prvega,
drugega, tretjega, četrtega, petega ali osmega odstavka tega člena.
(11) Z globo 120
eurov se kaznuje za prekršek voznik, ki ravna v nasprotju z določbo šestega ali
sedmega odstavka tega člena.
96. člen
(pogoji za udeležbo vprežnih vozil v
cestnem prometu)
(1) Voznik vprežnega vozila mora
upravljati vozilo ves čas, dokler se premika v prometu na cesti, in sicer čim
bližje desnemu robu vozišča.
(2) Vprežnega vozila ni dovoljeno
puščati na cesti brez nadzorstva.
(3) Voznik vprežnega vozila in
spremljevalec morata biti stara najmanj 14 let in sposobna obvladati vprežne
živali.
(4) Spremljevalec mora biti za
vprežnim vozilom, če je to potrebno zaradi tovora oziroma za priklopnim
vozilom, kadar je to dodano vprežnemu vozilu. Spremljevalca zagotovi voznik.
(5) Voznik mora zagotoviti, da je
vprežna žival sposobna vleči vozilo. Nesposobna je vprežna žival, ki je vidno
utrujena, bolna ali poškodovana.
(6) Vprežnemu vozilu se ne sme dodati
priklopnega vozila, razen kadar se z njim opravlja gospodarska vožnja, ko se mu
sme dodati največ eno priklopno vozilo.
(7) Vez med voziloma mora biti toga in
izvedena tako, da se ne more zlomiti oziroma da se priklopno vozilo ne more
samo odpeti.
(8) Voznik mora zagotoviti, da vprežno
vozilo, ki mu je dodano priklopno vozilo, vlečeta najmanj dve vprežni živali.
(9) Vprežno vozilo, tovor na vozilu in
priklopno vozilo ne smejo presegati predpisanih dimenzij, razen pri gospodarski
vožnji.
(10) Vprežno vozilo mora biti
opremljeno z napravo za zaviranje.
(11) Ponoči in ob zmanjšani
vidljivosti mora imeti vprežno vozilo oziroma vprežno vozilo s priklopnim
vozilom na sprednji strani najmanj eno svetilko, ki oddaja belo svetlobo in na
zadnji strani najmanj eno svetilko, ki oddaja rdečo svetlobo, ki morata biti
nameščeni levo od vzdolžne osi vozila. Vprežno vozilo mora imeti na zadnji strani
dva rdeča odsevnika, ki ne smeta biti trikotne oblike, priklopno vozilo pa dva
trikotna rdeča odsevnika, nameščena simetrično na vzdolžno os vozila.
(12) Z globo 40 eurov se kaznuje za
prekršek voznik vprežnega vozila, ki ravna v nasprotju z določbami tega člena.
97. člen
(pogoji za uporabo posebnih prevoznih
sredstev v cestnem prometu)
(1) Posebna prevozna sredstva se smejo
v cestnem prometu uporabljati le na pločnikih, poteh za pešce in kolesarskih
poteh ter na območjih za pešce in območjih umirjenega prometa, odvisno od
njegove velikosti. Uporabniki posebnih prevoznih sredstev ne smejo ovirati ali
ogrožati pešcev. Način in hitrost gibanja morajo prilagoditi razmeram v
prometu, njihova hitrost pa ne sme preseči največje hitrosti, s kakršno se
lahko gibljejo pešci.
(2) Posebnih prevoznih sredstev ni
dovoljeno uporabljati na vozišču ceste, namenjene prometu motornih vozil.
(3) Ne glede na prejšnji odstavek je
dovoljena uporaba invalidskih vozičkov na vozišču ceste, namenjene prometu
motornih vozil, na kateri ni druge primerne prometne površine, ločene od
vozišča.
(4) Določbe
tega zakona, ki veljajo za kolesarje, se smiselno uporabljajo tudi za
uporabnike posebnih prevoznih sredstev.
(5) Z globo
40 eurov se kaznuje za prekršek udeleženec cestnega prometa, ki ravna v
nasprotju z določbo prvega ali drugega odstavka tega člena.
97.a člen
(pogoji za udeležbo lahkih motornih vozil
v cestnem prometu)
(1) Vozniki lahkih motornih vozil morajo
voziti po kolesarskem pasu, kolesarski stezi ali kolesarski poti. Kjer teh prometnih
površin ni ali niso prevozne, smejo voziti ob desnem robu smernega vozišča
ceste v naselju, kjer je najvišja dovoljena hitrost vožnje omejena do 50 km/h. 
(2) Ne glede na prejšnji odstavek je
dovoljena uporaba invalidskih vozičkov na motorni pogon tudi na vozišču ceste v
naselju, namenjene prometu motornih vozil, kjer je najvišja dovoljena hitrost
vožnje omejena do 70 km/h ali ceste zunaj naselja. 
(3) Določbe tega zakona, ki veljajo za
kolesarje, se smiselno uporabljajo tudi za voznike lahkih motornih vozil. 
(4) Vozniki lahkih motornih vozil morajo
voziti drug za drugim, razen na kolesarski poti, kjer smeta voziti dva
vzporedno, če širina poti to omogoča. 
(5) Med vožnjo z lahkim motornim vozilom je
prepovedano: 
-      
voditi, vleči ali potiskati druga vozila; 
-      
pustiti se vleči ali potiskati; 
-      
prevažati druge osebe, razen če je lahko
motorno vozilo, skladno z navodili proizvajalca, konstruirano za prevoz oseb; 
-      
prevažati predmete, ki ovirajo voznika pri
vožnji. 
(6) Voznik lahkega motornega vozila mora imeti
ponoči in ob zmanjšani vidljivosti prižgan na sprednji strani žaromet za
osvetljevanje ceste, ki oddaja belo svetlobo, na zadnji strani pa pozicijsko
svetilko, ki oddaja rdečo svetlobo. Na zadnji strani lahkega motornega vozila
mora imeti nameščen rdeč odsevnik, na obeh straneh pa rumene ali oranžne bočne
odsevnike. 
(7) Parkirano lahko motorno vozilo mora
biti postavljeno tako, da ne ovira prometa. 
(8) Uporaba lahkih motornih vozil, pri
katerih konstrukcijsko določena hitrost presega 25 km/h ali so širša od 80 cm,
lahkih motornih vozil brez krmila in miniaturnih motornih vozil, v cestnem
prometu ni dovoljena. Izjemoma je dovoljena uporaba motornih sani v cestnem
prometu, če je to potrebno za reševanje človeških življenj ali premoženja,
preprečitev ali odpravo velike materialne škode ali odpravo posledic
onesnaženja okolja. V takih primerih sme v skladu s prometnimi pravili, ki se
uporabljajo za vožnjo motornih vozil, motorne sani upravljati oseba, ki sme
voziti motorno vozilo. 
(9) Z globo 40 eurov se kaznuje za prekršek
voznik lahkega motornega vozila, ki ravna v nasprotju z določbo prvega,
četrtega, petega, šestega ali sedmega odstavka tega člena. 
(10) Z globo 250 eurov se kaznuje za
prekršek voznik lahkega motornega vozila, ki ravna v nasprotju z določbo osmega
odstavka tega člena.
X. NAPRAVE ZA UREJANJE CESTNEGA PROMETA
98. člen
(prometna signalizacija)
(1) Udeleženci cestnega prometa morajo
ravnati v skladu z omejitvami, prepovedmi in obveznostmi, izraženimi s prometno
signalizacijo. Tako morajo ravnati tudi tedaj, ko je to v nasprotju s
prometnimi pravili.
(2) Z globo 160 eurov se kaznuje za prekršek udeleženec cestnega prometa, ki
ravna v nasprotju z omejitvami, prepovedmi in obveznostmi, izraženimi s
prometno signalizacijo, razen tistega, ki ravna v nasprotju s prometnim znakom
za:
-      
prepoved ustavljanja in parkiranja, 
-      
prepoved ali omejitev prometa zaradi vremenskih
razmer,
-      
varnostno razdaljo,
-      
omejitev hitrosti,
-      
prednost na križišču,
-      
obvezno uporabo snežnih verig,
-      
omejitev skupne mase ali osne obremenitve,
urejene v zakonu, ki ureja ceste,
-      
omejitev največje dovoljene mase, urejene v
zakonu, ki ureja ceste,
-      
»prepovedano prehitevanje za tovorna vozila«, postavljenim na avtocesti in hitri cesti ali
-      
samoizločanje.
99. člen
(svetlobni prometni znaki)
(1) Udeleženci cestnega prometa se
morajo ravnati po barvah luči na semaforju, ki imajo naslednji pomen:
1.    
rdeča luč – prepovedana vožnja vozil oziroma
hoja pešcev;
2.    
rdeča luč in prometni znak za vožnjo desno ob
rdeči luči na semaforju – dovoljena vožnja desno ob rdeči luči na semaforju, če
je smer prosta;
3.    
rumena luč – prepovedana vožnja, razen v
primeru, ko se vozilo pri vožnji z dovoljeno hitrostjo ne more varno ustaviti
zaradi premajhne oddaljenosti od semaforja;
4.    
zelena luč – prost prehod in obveznost za
voznika, da brez odlašanja odpelje oziroma nadaljuje vožnjo;
5.    
zelena luč v obliki puščice pomeni:
-  na luči semaforja – voznik sme voziti le v smeri puščice;
-  kot dopolnilni znak na semaforju – kljub rdeči ali rumeni luči na
semaforju sme voznik voziti v smeri puščice, pri tem pa ne sme ovirati vozil,
ki vozijo po cesti, na katero se vključuje;
6.    
rdeča in rumena luč, ki gorita hkrati –
prepovedana vožnja in napoved, da se bo prižgala zelena luč;
7.    
rumena utripajoča luč – vozi posebno previdno.
Enak pomen ima rumena utripajoča luč, ki se uporablja kot samostojni svetlobni
znak.
(2) Rumena luč v obliki puščice, ki je
postavljena pri izhodu s križišča, obvešča voznike, ki so na križišču in
zavijajo levo, da se je za vozila, ki prihajajo z nasprotne strani, na
semaforju že prižgala rdeča luč in da lahko nadaljujejo vožnjo in zapustijo
križišče.
(3) Glede medsebojne prednosti med
vozili na križišču, na katerem je promet urejen s semaforji, se uporabljajo
prometna pravila o prednosti, ki sicer veljajo na križišču.
(4) Za pešca velja zaporedje
zelena-rdeča-zelena luč. Če se namesto zelene prižge rdeča luč, medtem ko
prečka vozišče, mora prečkanje nadaljevati.
(5) Vozniki koles in mopedov, katerih konstrukcijsko
določena hitrost ne presega 25 km/h, morajo upoštevati
svetlobne znake za pešce, če potekata pešpot in kolesarska pot ena ob drugi in
ni posebnih svetlobnih znakov za kolesarje.
(6) Stalno svetleč svetlobni znak nad
prometnim pasom pomeni:
1.    
rdeč X – promet na prometnem pasu je
prepovedan;
2.    
zelena puščica, usmerjena navpično navzdol –
prometni pas je odprt za promet;
3.    
rumena utripajoča puščica, usmerjena poševno
navzdol – prometni pas je treba zapustiti v smeri puščice.
(7) Kjer je promet urejen s
svetlobnimi prometnimi znaki in sta na smernem vozišču najmanj dva prometna
pasova, lahko vozila vozijo drugo poleg drugega, tudi če gostota prometa tega
ne zahteva.
(8) Z globo 40
eurov se kaznuje za prekršek udeleženec cestnega prometa, razen voznika, ki
ravna v nasprotju z določbo prvega odstavka tega člena.
(9) Z globo 160 eurov se kaznuje za prekršek voznik, ki ravna v nasprotju z
določbo 3., 4., 5. ali 6.
točke prvega odstavka ali petega odstavka ali 2. ali 3. točke šestega odstavka
tega člena.
(10) Z globo 250 eurov se kaznuje za
prekršek voznik, ki ravna v nasprotju z določbo 1., 2.
ali 7. točke prvega odstavka ali 1. točke šestega
odstavka tega člena. Vozniku motornega vozila se izreče tudi 3 kazenske točke. 
100. člen
(prepoved vožnje na križišče pri zeleni
luči na semaforju)
(1) Voznik pri zeleni luči na
semaforju ne sme zapeljati na križišče, če bi zaradi gostote prometa ali ovire
obstal na križišču tudi po spremembi svetlobnega znaka in oviral ali onemogočil
promet vozil z leve ali desne.
(2) Voznik, ki pri zeleni luči na
semaforju zapelje na križišče, mora omogočiti zapustitev križišča vozniku, ki
je po spremembi svetlobnega znaka ostal na križišču.
(3) Z globo 80
eurov se kaznuje za prekršek voznik, ki ravna v nasprotju z določbami tega
člena.
101. člen
(posebni svetlobni znaki vozil s
prednostjo in vozil za spremstvo)
(1) Vozila s prednostjo in vozila za
spremstvo so motorna vozila, na katerih se za izvršitev določenih nujnih nalog
uporabljajo posebni svetlobni in zvočni znaki.
(2) Posebni svetlobni in zvočni znaki
so:
1.    
Na vozilu s prednostjo:
-  najmanj dve posebni opozorilni svetilki, ki oddajata svetlobo modre
barve (v nadaljnjem besedilu: modra svetilka). Ne glede na to določbo se sme za
zagotavljanje prednosti na vozilih policije brez policijskih oznak izjemoma
uporabljati samo ena modra svetilka. Ta svetlobni znak se sme na teh vozilih
uporabiti tudi za opozarjanje na nesrečo, zgostitev prometa ali druge
okoliščine, ki predstavljajo nevarnost za udeležence cestnega prometa;
-  zvočni znak spreminjajoče se frekvence (sirena).
2.    
Na vozilu za spremstvo:
-  posebni opozorilni svetilki, od katerih ena oddaja svetlobo modre
barve in druga svetlobo rdeče barve (v nadaljnjem besedilu: rdeča in modra
svetilka);
-  zvočni znak spreminjajoče se frekvence (sirena).
Modra oziroma rdeča in modra svetilka se
uporabljata skupaj s sireno. Na vozilih s prednostjo ali vozilih za spremstvo
se lahko uporablja tudi svetlobni znak z dolgima žarometoma, ki enakomerno
izmenično utripata, vendar le podnevi.
(3) Pomen posebnih svetlobnih in
zvočnih znakov:
1.    
modra svetilka: udeleženci cestnega prometa
morajo takoj dati prosto pot vozilu, ki daje tak znak. Vozniki se morajo z
vozili umakniti k robu vozišča, če je zaradi neovirane vožnje vozila s
prednostjo potrebno, morajo ustaviti ob robu ali zunaj vozišča, drugi
udeleženci cestnega prometa se morajo umakniti z vozišča;
2.    
modra svetilka in svetlobna tabla: voznik mora
postopno zmanjšati hitrost in ravnati po odredbi, izpisani na svetlobni tabli;
3.    
modra svetilka in kratek zvočni znak s sireno:
voznik, za katerim vozi policijsko vozilo, ki daje tak znak, mora postopno
zmanjšati hitrost in ustaviti ob robu ali zunaj vozišča. Voznik in potniki ne
smejo izstopiti iz oziroma z vozila, dokler jim policist tega ne dovoli;
4.    
rdeča in modra svetilka: vozniki morajo takoj
ustaviti vozila, drugi udeleženci cestnega prometa se morajo takoj umakniti z
vozišča, in dati vozilu, ki daje tak znak, in vozilu oziroma vozilom, ki ga
spremlja, prosto pot. Vozniki morajo ustaviti vozila ob robu ali zunaj vozišča.
Vožnjo smejo nadaljevati šele, ko odpelje mimo vozilo, vozili oziroma vsa
vozila v koloni, vključno z zaključnim vozilom, ki daje znake z rdečo in modro
svetilko.
(4) Voznikom vozil s prednostjo, vozil
za spremstvo in vozil v spremstvu ni treba upoštevati prometnih pravil in
prometne signalizacije, vendar morajo voziti na tak način in s takšno
hitrostjo, da ves čas obvladujejo vozilo in da ne ogrožajo drugih udeležencev
cestnega prometa ali njihovega premoženja.
(5) Prepovedano se je priključiti
vozilu s prednostjo, vozilu za spremstvo ali vozilu v spremstvu ali jih
prehiteti.
(6) Vozilo s prednostjo ali vozilo za
spremstvo sme med vožnjo izjemoma uporabljati tudi samo posebne svetlobne znake
brez sirene, kadar je ob zadostni vidnosti tega vozila zagotovljena varnost
udeležencev cestnega prometa, vozilo s prednostjo pa tudi, kadar s temi znaki
opozarja na nesrečo, zgostitev prometa ali druge okoliščine, ki predstavljajo
nevarnost za udeležence cestnega prometa.
(7) Naprave za dajanje posebnih
svetlobnih in zvočnih znakov iz tega člena smejo biti nameščene samo na
vozilih, na katerih jih je dovoljeno uporabljati.
(8) Z globo
160 eurov se kaznuje za prekršek voznik, ki ravna v nasprotju z določbo
prejšnjega odstavka, drug udeleženec cestnega prometa, ki ravna v nasprotju z
določbo 1., 2. ali 4. točke tretjega odstavka tega člena ter potnik, ki ravna v
nasprotju z določbo 3. točke tretjega odstavka tega člena.
(9) Z globo
300 eurov se kaznuje za prekršek voznik, ki ravna v nasprotju z določbo 1., 2.
ali 4. točke tretjega odstavka tega člena, in voznik, ki ravna v nasprotju z
določbo petega odstavka tega člena.
(10) Z globo 500 eurov se kaznuje za
prekršek voznik, ki ravna v nasprotju z določbo 3. točke tretjega odstavka tega
člena. Vozniku motornega vozila se izreče tudi 5 kazenskih točk.
(11) Z globo 2.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki ravna
v nasprotju z določbo sedmega odstavka tega člena, njihova odgovorna oseba pa z
globo 80 eurov. Z globo 80
eurov se kaznuje za prekršek tudi odgovorna oseba državnega organa ali organa
samoupravne lokalne skupnosti, ki ravna v nasprotju z določbami tega člena.
102. člen
(pogoji za vožnjo vozil s prednostjo in
vozil za spremstvo)
(1) Vozila s prednostjo in vozilo za
spremstvo sme voziti oseba, ki:
-      
ni voznik začetnik;
-      
(prenehala
veljati);
-      
v zadnjih treh letih ni bila pravnomočno
obsojena za kaznivo dejanje povzročitve prometne nesreče iz malomarnosti, ki
ima za posledico smrt ene ali več oseb, ali za kaznivo dejanje zapustitve
poškodovanca v prometni nesreči brez pomoči;
(2) Oseba, zaposlena kot voznik vozila
iz prejšnjega odstavka ali ki vozi takšno vozilo pri opravljanju svojega
poklica, mora takoj obvestiti organ ali organizacijo, pri katerem je zaposlena,
o neizpolnjevanju kateregakoli pogoja iz prejšnjega odstavka.
(3) Organi in organizacije, ki
uporabljajo vozila s prednostjo oziroma vozila za spremstvo, so dolžni za vse
svoje voznike, ki vozijo ta vozila, redno preverjati, če izpolnjujejo pogoje,
predpisane v prejšnjem odstavku. Organi in organizacije lahko pridobijo podatke
za svoje voznike od organov, ki vodijo evidence podatkov iz prvega odstavka
tega člena. Na zahtevo delodajalca morajo organi, ki vodijo evidence, te
podatke brezplačno posredovati. 
(4) Z globo 300
eurov se kaznuje za prekršek voznik vozila s prednostjo ali vozila za
spremstvo, ki ravna v nasprotju z določbo prvega ali drugega odstavka tega
člena.
(5) Z globo 5.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki odredi, dovoli ali dopusti
vožnjo vozila s prednostjo ali vozila s spremstvom v nasprotju z določbo prvega
odstavka tega člena, njihova odgovorna oseba pa z globo 300 eurov. Z globo 300 eurov se kaznuje za
prekršek tudi odgovorna oseba državnega organa ali organa samoupravne lokalne
skupnosti, ki odredi, dovoli ali dopusti vožnjo vozila s prednostjo ali vozila
s spremstvom v nasprotju z določbo prvega odstavka tega člena.
103. člen
(posebna opozorilna svetilka, ki oddaja
svetlobo rumene barve na vozilu)
(1) Na vozilih, ki se uporabljajo pri
nadzoru in vzdrževanju cest, nameščanju in vzdrževanju prometne signalizacije
in opreme, električnih, telekomunikacijskih in drugih naprav in napeljav na
cesti ali ob njej, na vozilih inšpektorjev, pristojnih za nadzor cest, na
vozilih za pomoč in odvoz poškodovanih in pokvarjenih vozil, odvoz napačno
parkiranih vozil, odvoz odpadkov, ter na vozilih občinskega redarstva in na
vozilih izvajalcev zasebnega varovanja, ki so na intervencijski vožnji ali
vožnji, namenjeni prevozom denarja in drugih vrednostnih pošiljk, se pri
opravljanju ali v zvezi z namenom opravljanja dela na cesti uporablja posebna
opozorilna svetilka, ki oddaja svetlobo rumene barve. Ta vozila smejo ustaviti
na cesti za toliko časa, kot je nujno potrebno za opravljanje del in smejo
zapeljati tudi v območje za pešce in v območje umirjenega prometa, če je to
potrebno zaradi opravljanja del.
(2) Udeleženci cestnega prometa so
dolžni omogočiti nemoteno delo osebam, ki ga opravljajo z vozili iz prejšnjega
odstavka, in odstraniti svoja vozila, če je to treba, zlasti v primeru, če je
dan javni poziv za odstranitev vozil z določenega območja zaradi izvajanja del
večjega obsega ali javne prireditve oziroma javnega shoda.
(3) Posebna opozorilna svetilka, ki
oddaja svetlobo rumene barve se uporablja tudi na vozilih v cestnem prometu, s
katerimi se opravlja izredni prevoz, in na vozilih, ki spremljajo takšna
vozila, na posebno počasnih vozilih, delovnih strojih in vozilih, ki jim je
dodano priklopno vozilo za vleko pokvarjenih vozil, ter na traktorjih s
traktorskimi priključki, ki presegajo širino traktorja. Posebna opozorilna
svetilka se uporablja tudi na traktorjih z nošenimi traktorskimi priključki, ki
z zadnjim robom segajo nazaj nad 1,5 m od zadnjega roba traktorja. V tem
primeru se uporablja tudi dodatna opozorilna svetilka, nameščena na zadnjem
delu priključka.
(4) Posebna opozorilna svetilka, ki
oddaja svetlobo rumene barve se lahko uporablja tudi kot opozorilo na prometno
nesrečo, prireditev na cesti ali drugo oviro na cesti ter za označitev vozil,
ki prevažajo nevarno blago in za označitev kolone vozil, ki niso vozila v
spremstvu.
(5) Posebna opozorilna svetilka, ki
oddaja svetlobo rumene barve se sme uporabljati samo v primerih iz prvega,
tretjega in četrtega odstavka tega člena. Nameščena sme biti samo na vozilih,
na katerih jo je dovoljeno uporabljati, in sicer na enak način kot modra
svetilka na vozilih s prednostjo.
(6) Voznik, ki sreča, dohiti ali
pripelje do vozila s posebno opozorilno svetilko, ki oddaja svetlobo rumene
barve, mora voziti posebno previdno in po potrebi ustaviti vozilo.
(7) Z globo 40
eurov se kaznuje za prekršek udeleženec cestnega prometa, razen voznika, ki
ravna v nasprotju z določbo drugega odstavka tega člena.
(8) Z globo 120 eurov se kaznuje za prekršek voznik, ki ravna v nasprotju z
določbami tega člena.
(9) Z globo 1.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki ravna v nasprotju z določbami
tega člena, njihova odgovorna oseba pa z globo 120
eurov. Z globo 120 eurov se kaznuje za prekršek tudi
odgovorna oseba državnega organa ali organa samoupravne lokalne skupnosti, ki
ravna v nasprotju z določbami tega člena.
XI. PSIHOFIZIČNO STANJE UDELEŽENCEV CESTNEGA PROMETA
104. člen
(alkohol)
(1) Voznik ne sme voziti vozila v
cestnem prometu, niti ga začeti voziti, če je pod vplivom alkohola. Učitelj
vožnje ne sme usposabljati kandidata za voznika motornega vozila in
spremljevalec ne sme spremljati voznika, če je pod vplivom alkohola.
(2) Pod vplivom alkohola je voznik,
učitelj vožnje oziroma spremljevalec, ki ima v organizmu več alkohola, kot
dovoljuje ta zakon, in voznik, ki tudi pri manjši koncentraciji alkohola kaže
znake motenj v vedenju, katerih posledica je lahko nezanesljivo ravnanje v
cestnem prometu.
(3) Količina alkohola v organizmu je
določena s koncentracijo alkohola v krvi ali tej ustrezno koncentracijo
alkohola v izdihanem zraku.
(4) Ali je voznik, učitelj vožnje ali
spremljevalec pod vplivom alkohola, se ugotavlja z ustreznimi sredstvi,
napravami ali s strokovnim pregledom.
105. člen
(prepoved vožnje vozila v cestnem prometu pod
vplivom alkohola)
(1) V cestnem prometu ne sme imeti alkohola
v organizmu: 
1.    
voznik motornega vozila ali skupine vozil
kategorije C1, C, D1, D, BE, C1E, CE, D1E, DE; 
2.    
voznik vozila, s katerim se opravlja javni
prevoz potnikov ali blaga ali prevoz oseb za lastne potrebe; 
3.    
voznik vozila, s katerim se prevaža nevarno
blago; 
4.    
poklicni voznik motornega vozila, kadar
opravlja ta poklic; 
5.    
voznik, ki preizkuša avtomatizirano vozilo ali
sistem za avtomatizirano vožnjo; 
6.    
učitelj vožnje med usposabljanjem kandidata za
voznika v vožnji motornega vozila; 
7.    
kandidat za voznika med usposabljanjem v vožnji
motornega vozila; 
8.    
spremljevalec; 
9.    
voznik začetnik; 
10. 
voznik motornega vozila, ki nima vozniškega
dovoljenja; 
11. 
voznik motornega vozila, ki v vozniškem
dovoljenju nima vpisane kategorije motornega vozila, ki ga vozi; 
12. 
voznik motornega vozila, ki se mu izvršuje
prepoved vožnje motornega vozila ali mu je vozniško dovoljenje odvzeto; 
13. 
voznik, ki prevaža skupino otrok.
(2) Drugi vozniki imajo lahko največ
do vključno 0,50 grama alkohola na kilogram krvi ali do vključno 0,24 miligrama
alkohola v litru izdihanega zraka, pod pogojem, da tudi pri nižji koncentraciji
alkohola ne kažejo znakov motenj v vedenju, katerih posledica je lahko
nezanesljivo ravnanje v cestnem prometu.
(3) Voznika iz 1., 2., 3., 4., 5., 7., 9.,
10, 11., 12. ali 13. točke prvega odstavka tega člena, učitelja vožnje ali
spremljevalca, ki ravna v nasprotju s prvim odstavkom tega člena, se kaznuje za
prekršek z globo: 
1.    
300 eurov, če ima do vključno 0,50 grama
alkohola na kilogram krvi ali do vključno 0,24 miligrama alkohola v litru
izdihanega zraka. Vozniku iz 1., 2., 3., 4., 5., 9., 11., 12. in 13. točke
prvega odstavka tega člena, učitelju vožnje ali spremljevalcu se izreče tudi 4
kazenske točke; 
2.    
600 eurov, če ima več kot 0,50 do vključno 0,80
grama alkohola na kilogram krvi ali več kot 0,24 do vključno
0,38 miligrama alkohola v litru izdihanega zraka. Vozniku iz 1., 2., 3.,
4., 5., 9., 11., 12. in 13. točke prvega odstavka tega člena, učitelju vožnje
ali spremljevalcu se izreče tudi 8 kazenskih točk; 
3.    
900 eurov, če ima več kot 0,80 do vključno 1,10
grama alkohola na kilogram krvi ali več kot 0,38 do vključno
0,52 miligrama alkohola v litru izdihanega zraka. Vozniku iz 1., 2., 3.,
4., 5., 9., 11., 12. in 13. točke prvega odstavka tega člena, učitelju vožnje ali
spremljevalcu se izreče tudi 16 kazenskih točk; 
4.    
najmanj 1.200 eurov, če ima več kot 1,10 grama
alkohola na kilogram krvi ali več kot 0,52 miligrama alkohola v litru
izdihanega zraka. Vozniku iz 1., 2., 3., 4., 5., 9., 11., 12. in 13. točke
prvega odstavka tega člena, učitelju vožnje ali spremljevalcu se izreče tudi 18
kazenskih točk.
(4) Voznika, ki ravna v nasprotju z drugim
odstavkom tega člena, se kaznuje za prekršek z globo: 
1.    
300 eurov, če ima do vključno 0,50 grama
alkohola na kilogram krvi ali do vključno 0,24 miligrama v litru izdihanega
zraka in kaže znake motenj v vedenju, katerih posledica je lahko nezanesljivo
ravnanje v cestnem prometu. Vozniku motornega vozila se izreče tudi 4 kazenske
točke; 
2.    
600 eurov, če ima več kot 0,50 do vključno 0,80
grama alkohola na kilogram krvi ali več kot 0,24 do vključno
0,38 miligrama alkohola v litru izdihanega zraka. Vozniku motornega vozila
se izreče tudi 8 kazenskih točk; 
3.    
900 eurov, če ima več kot 0,80 do vključno 1,10
grama alkohola na kilogram krvi ali več kot 0,38 do vključno
0,52 miligrama alkohola v litru izdihanega zraka. Vozniku motornega vozila
se izreče tudi 16 kazenskih točk; 
4.    
najmanj 1.200 eurov, če ima več kot 1,10 grama
alkohola na kilogram krvi ali več kot 0,52 miligrama alkohola v litru izdihanega
zrak. Vozniku motornega vozila se izreče tudi 18 kazenskih točk.
106. člen
(prepovedane droge, psihoaktivna zdravila in
druge psihoaktivne snovi)
(1) Voznik ne sme voziti vozila v
cestnem prometu niti ga začeti voziti, če je pod vplivom prepovedanih drog,
psihoaktivnih zdravil ali drugih psihoaktivnih snovi, in njihovih presnovkov.
Učitelj vožnje ne sme usposabljati kandidata za voznika motornega vozila in
spremljevalec ne sme spremljati voznika, če je pod vplivom prepovedanih drog,
psihoaktivnih zdravil ali drugih psihoaktivnih snovi.
(2) Pod vplivom snovi iz prejšnjega
odstavka je voznik, učitelj vožnje oziroma spremljevalec, pri katerem se s
posebnimi sredstvi, napravami ali s strokovnim pregledom ugotovi prisotnost
takih snovi v krvi ali slini.
(3) Z globo najmanj 1.200 eurov se
kaznuje za prekršek voznik, učitelj vožnje ali spremljevalec, ki ravna v
nasprotju s prvim odstavkom tega člena. Vozniku motornega vozila, učitelju vožnje in spremljevalcu se izreče
tudi 18 kazenskih točk.
(4) Če se s toksikološko preiskavo
telesnih tekočin ugotovi prisotnost prepovedanih drog ali drugih psihoaktivnih
snovi ali njihovih presnovkov le v urinu, se voznika, učitelja vožnje ali
spremljevalca napoti na kontrolni zdravstveni pregled v skladu z zakonom, ki
ureja voznike.
(5) Če se s
toksikološko preiskavo telesnih tekočin ugotovi prisotnost psihoaktivnih
zdravil ali njihovih presnovkov v krvi ali slini, se voznika, učitelja vožnje
ali spremljevalca napoti na kontrolni zdravstveni pregled v skladu z zakonom,
ki ureja voznike. Ne glede na drugi odstavek tega člena se šteje, da voznik,
učitelj vožnje ali spremljevalec ni pod vplivom psihoaktivnih zdravil, če se s
kontrolnim zdravstvenim pregledom ugotovi, da je voznik, učitelj vožnje ali
spremljevalec uporabljal psihoaktivna zdravila v skladu s predpisano terapijo
in navodilom lečečega zdravnika.
107. člen
(preverjanje psihofizičnega stanja)
(1) Policist sme zaradi ugotovitve,
ali ima udeleženec cestnega prometa v organizmu alkohol ali več alkohola, kot
je dovoljeno, izvesti preizkus s sredstvi ali napravami za ugotavljanje
alkohola. Neposrednemu udeležencu prometne nesreče, razen
otroku, policist odredi preizkus s sredstvi ali
napravami za ugotavljanje alkohola. Če se s preizkusom ugotovi, da ima voznik v
organizmu več alkohola, kot je dovoljeno, mu policist prepove nadaljnjo vožnjo,
vozniku motornega vozila začasno odvzame vozniško dovoljenje, zoper druge
udeležence cestnega prometa, ki so očitno pod vplivom alkohola in ovirajo ali
ogrožajo cestni promet, pa sme odrediti ukrepe, s katerimi jim onemogoči
oviranje ali ogrožanje cestnega prometa.
(2) Če se z indikatorjem
alkohola ugotovi, da ima udeleženec cestnega prometa v
organizmu več alkohola, kot dovoljuje ta zakon, izpolni policist zapisnik o
preizkusu, ki ga podpiše tudi preizkušen udeleženec cestnega prometa. Če
udeleženec cestnega prometa oporeka rezultatu preizkusa z indikatorjem alkohola, iz katerega je
razvidno, da ima v organizmu več alkohola, kot dovoljuje ta zakon, mu policist
odredi preizkus z etilometrom
ali strokovni pregled. Če udeleženec cestnega prometa odkloni preizkus z etilometrom ali strokovni pregled, vpiše
policist vzrok odklonitve v zapisnik, prav tako pa se šteje, da se udeleženec
cestnega prometa strinja z rezultatom preizkusa z indikatorjem
alkohola. 
(3) Udeleženec cestnega prometa, ki mu
policist odredi preizkus s sredstvi ali napravami za ugotavljanje alkohola,
mora ravnati po odredbi policista. Če preizkus odkloni, policist vozniku
prepove nadaljnjo vožnjo, vozniku motornega vozila pa tudi začasno odvzame
vozniško dovoljenje. Če zaradi zdravstvenega stanja ali zaradi drugega, s tem
povezanega objektivnega vzroka, udeleženec cestnega prometa ne more opraviti
preizkusa, mu policist odredi strokovni pregled. Če zdravnik, ki opravi
strokovni pregled, ugotovi, da je pod vplivom alkohola, policist vozniku
prepove nadaljnjo vožnjo, vozniku motornega vozila pa začasno odvzame vozniško
dovoljenje. Policist odredi strokovni pregled tudi v primeru, če udeleženec
cestnega prometa ne opravi odrejenega preizkusa po navodilih proizvajalca.
(4) Za odklonitev preizkusa ali
strokovnega pregleda šteje poleg neposredne odklonitve tudi ravnanje udeleženca
v cestnem prometu, s katerim ovira ali onemogoči izvedbo preizkusa oziroma
strokovnega pregleda ali poškoduje oziroma uniči vzorec za analizo.
(5) Policist izpolni zapisnik o
preizkusu alkoholiziranosti tudi v primeru, če udeleženec cestnega prometa
odkloni neposredno odrejen preizkus z indikatorjem
alkohola ali etilometrom ali strokovni pregled. 
(6) Udeležencu cestnega prometa, ki
kaže znake motenj v vedenju, katerih posledica je lahko nezanesljivo ravnanje v
cestnem prometu, rezultat preizkusa s sredstvi ali napravami za ugotavljanje
alkohola pa kaže na prisotnost alkohola v dovoljenih mejah, odredi policist
strokovni pregled.
(7) Policist sme zaradi ugotovitve,
ali je udeleženec cestnega prometa pod vplivom prepovedanih drog, psihoaktivnih
zdravil ali drugih psihoaktivnih snovi, ki zmanjšujejo njegovo sposobnost za
vožnjo, izvesti preizkus z napravo ali sredstvom za hitro ugotavljanje
prisotnosti teh snovi v organizmu ali predpisan postopek za prepoznavo znakov
oziroma simptomov, ki so posledica teh snovi v organizmu. Preizkus z napravo
ali sredstvom za hitro ugotavljanje se lahko izvede tudi kot sestavni del postopka
za prepoznavo znakov oziroma simptomov.
(8) Če policist s preizkusom z napravo
ali sredstvom za hitro ugotavljanje prisotnosti prepovedanih drog,
psihoaktivnih zdravil ali drugih psihoaktivnih snovi v organizmu ali v postopku
za prepoznavo znakov oziroma simptomov teh snovi prepozna znak oziroma simptom,
ki je posledica takšne snovi v organizmu, ali če udeleženec cestnega prometa
odkloni sodelovanje pri preizkusu ali postopku ali če preizkusa ali postopka ni
mogoče opraviti zaradi drugega razloga, odredi policist udeležencu cestnega
prometa strokovni pregled.
(9) Udeležencu prometne nesreče,
neposrednemu udeležencu prometne nesreče ali osumljencu kaznivega dejanja nevarne vožnje v cestnem prometu sme policist zaradi ugotovitve, ali je
udeleženec, neposredni udeleženec ali osumljenec kaznivega dejanja nevarne vožnje v cestnem prometu pod vplivom alkohola, prepovedanih drog,
psihoaktivnih zdravil ali drugih psihoaktivnih snovi, ki zmanjšujejo njegovo
sposobnost za varno udeležbo v cestnem prometu odrediti strokovni pregled, ne
da bi pred tem izvedel preizkus s sredstvi ali napravami za ugotavljanje
alkohola. Neposrednemu udeležencu prometne nesreče, ki je zapustil mesto
prometne nesreče in izjavil, da je po prometni nesreči užival alkoholne pijače,
prepovedane droge, psihoaktivna zdravila ali druge psihoaktivne snovi, pa
policist mora odrediti strokovni pregled. Izjavo neposrednega udeleženca
prometne nesreče o uživanju alkoholnih pijač, prepovedanih drog, psihoaktivnih
zdravil ali drugih psihoaktivnih snovi policist zabeleži v zapisnik.
(10) Udeleženec cestnega prometa,
kateremu je policist odredil strokovni pregled, mora ravnati po policistovi
odredbi. Vozniku, kateremu je odredil strokovni pregled, policist prepove
nadaljnjo vožnjo, vozniku motornega vozila pa tudi začasno vzame vozniško
dovoljenje, razen v primeru iz tretjega odstavka tega člena, kadar voznik
zaradi zdravstvenega stanja ali drugega s tem povezanega objektivnega vzroka ne
more opraviti preizkusa, zdravnik pa ugotovi, da ni pod vplivom alkohola.
(11) Na preizkus z etilometrom oziroma strokovni pregled
odpelje udeleženca cestnega prometa policist s službenim vozilom. Če se s
preizkusom z etilometrom ali
strokovnim pregledom ugotovi, da je udeleženec cestnega prometa v takšnem
psihofizičnem stanju, da sme voziti vozilo v cestnem prometu, ga policist s
službenim vozilom odpelje nazaj k vozilu, ki ga je pred tem vozil, razen če
obstaja nevarnost napada na policista ali če je policist napoten na interventni
dogodek.
(12) Z globo najmanj 1.200 eurov se
kaznuje za prekršek voznik, učitelj vožnje ali spremljevalec, ki ravna v
nasprotju s policistovo zahtevo ali odredbo iz tretjega ali desetega odstavka
tega člena. Vozniku motornega vozila, učitelju vožnje
in spremljevalcu se izreče tudi 18 kazenskih točk.
108. člen
(strokovni pregled)
(1) Strokovni pregled po tem zakonu
obsega zdravniški pregled, s katerim se ugotavljajo znaki motenj v vedenju, ki
lahko povzročijo nezanesljivo ravnanje v prometu, in odvzem vzorcev krvi, urina
ali drugih telesnih tekočin oziroma tkiv zaradi ugotavljanja prisotnosti
alkohola, prepovedanih drog, psihoaktivnih zdravil ali drugih psihoaktivnih
snovi, ki vplivajo na zmožnost varne udeležbe v cestnem prometu.
(2) Obseg odvzema vzorcev iz
prejšnjega odstavka se določi glede na potrebe preiskave, s katero se ugotavlja
prisotnost navedenih snovi v organizmu.
(3) O strokovnem pregledu mora
zdravnik takoj izdelati pisno mnenje. Zdravnik mora odvzete vzorce krvi, urina,
drugih telesnih tekočin oziroma tkiv takoj izročiti policistu, ki jih mora
poslati v najbližjo pooblaščeno strokovno ustanovo oziroma laboratorij, kjer se
opravi analiza. Ustanova oziroma laboratorij mora opraviti posamezno analizo
najkasneje v petnajstih dneh in o rezultatih takoj obvestiti tistega, ki je
odredil strokovni pregled. 
(4) Če zaradi zdravstvenega stanja ali
iz drugega, s tem povezanega objektivnega vzroka ni mogoče opraviti celotnega
strokovnega pregleda, mora zdravnik opraviti tisti del pregleda, ki ga je
mogoče opraviti, in podati mnenje o znakih motenj v vedenju, ki kažejo na vpliv
alkohola, prepovedanih drog, psihoaktivnih zdravil ali drugih psihoaktivnih
snovi.
(5) Analizo krvi, urina, drugih
telesnih tekočin in tkiva opravljajo pooblaščeni laboratoriji, ki imajo
ustrezno usposobljene delavce in opremo.
(6) Z globo 2.000
eurov se kaznuje za prekršek pravna oseba, samostojni podjetnik posameznik ali
posameznik, ki samostojno opravlja dejavnost, ki kot zdravstvena organizacija,
zavod, laboratorij ali zdravnik zasebnik ravna v nasprotju z določbami tega
člena, njihova odgovorna oseba pa z globo 300 eurov.
109. člen
(prometne nesreče)
(1) Prometna nesreča je nesreča na
javni cesti ali nekategorizirani cesti, ki se uporablja za javni cestni promet,
v kateri je bilo udeleženo vsaj eno premikajoče se vozilo in je v njej najmanj
ena oseba umrla ali je bila telesno poškodovana ali je nastala materialna
škoda.
(2) Prometne nesreče se glede na
posledice delijo na štiri kategorije:
1.    
prometna nesreča I. kategorije – prometna
nesreča, pri kateri je nastala samo materialna škoda;
2.    
prometna nesreča II. kategorije – prometna
nesreča, pri kateri je najmanj ena oseba lahko telesno poškodovana;
3.    
prometna nesreča III. kategorije – prometna
nesreča, pri kateri je najmanj ena oseba hudo telesno poškodovana;
4.    
prometna nesreča IV. kategorije – prometna
nesreča, pri kateri je kdo umrl ali je zaradi posledic nesreče umrl v 30 dneh
po nesreči.
(3) Prometna nesreča z majhno poškodbo je
prometna nesreča I. kategorije, ki ima za posledico le manjšo poškodbo na
udeleženih vozilih v obliki odrgnin, zdrsnin, vdrtin ipd., niso pa huje
poškodovani podvozje ali naprave za upravljanje ali zaviranje, ali pa je
nastala samo škoda na objektih, stvareh ali okolju. 
110. člen
(dolžnostna ravnanja ob prometni nesreči)
(1) Vsakdo mora pomagati pri prometni nesreči,
če je treba: 
-      
rešiti človeška življenja; 
-      
preprečiti ogrožanje drugih udeležencev
cestnega prometa; 
-      
preprečiti ali omiliti ekološko nesrečo. 
(2) Po prometni nesreči mora udeleženec
prometne nesreče: 
1.    
ustaviti vozilo; 
2.    
zavarovati in označiti kraj nesreče, pri
prometni nesreči I. kategorije pa vozilo čimprej odstraniti z vozišča; 
3.    
pomagati poškodovanim; 
4.    
obvestiti policijo, center za obveščanje ali
koga drugega, ki lahko obvesti policijo, razen pri prometni nesreči
I. kategorije; 
5.    
soudeleženim ali poškodovanim v prometni
nesreči posredovati ime in priimek ter naslov, posredovati podatke iz
vozniškega dovoljenja in prometnega dovoljenja ter posredovati podatke o
obveznem zavarovanju ali izpolniti Evropsko poročilo o prometni nesreči; 
6.    
ostati na kraju prometne nesreče I. kategorije
toliko časa, kolikor je potrebno, da udeleženci v prometni nesreči dobijo
podatke iz prejšnje točke, in izpolniti Evropsko poročilo o prometni nesreči,
oziroma osebi, ki ji je povzročena škoda, pa je ni na kraju nesreče, posredovati
svoje osebne podatke; 
7.    
ostati na kraju prometne nesreče II., III. in
IV. kategorije; 
8.    
ostati na kraju prometne nesreče, dokler ni
končan ogled, razen če tisti, ki vodi ogled, ne odloči drugače; 
9.    
vrniti se takoj na kraj prometne nesreče, če ga
je zapustil zaradi odvoza ponesrečenca v bolnišnico ali zaradi obveščanja
policije o prometni nesreči; 
10. 
omogočiti naknadno ugotavljanje dejstev, če je
zapustil mesto prometne nesreče. 
(3) Neposredni udeleženci prometne nesreče
od trenutka nesreče do zaključka ogleda ne smejo uživati alkoholnih pijač,
prepovedanih drog, psihoaktivnih zdravil ali drugih psihoaktivnih snovi, ki
zmanjšujejo njihovo sposobnost za varno udeležbo v cestnem prometu. 
(4) Z globo 160 eurov se kaznuje za
prekršek udeleženec cestnega prometa, ki ravna v nasprotju z določbo prvega
odstavka tega člena. 
(5) Z globo 300 eurov se kaznuje za
prekršek neposredni udeleženec prometne nesreče, razen pešec, ki ravna v
nasprotju z določbo tretjega odstavka tega člena, če ima v organizmu: 
1.    
več kot 0,20 grama alkohola na kilogram krvi
ali več kot 0,10 miligrama alkohola v litru izdihanega zraka, ali 
2.    
prepovedane droge, psihoaktivna zdravila ali
druge psihoaktivne snovi, ki zmanjšujejo njegovo sposobnost za varno udeležbo v
cestnem prometu. 
(6) Z globo 500 eurov se kaznuje za
prekršek neposredni udeleženec prometne nesreče, ki ravna v nasprotju z določbo
1., 2., 3., 4., 5., 6., 9. ali 10. točke drugega odstavka tega člena. 
(7) Z globo 500 eurov se kaznuje za
prekršek v prometni nesreči udeleženi voznik motornega vozila iz prvega
odstavka 105. člena tega zakona, učitelj vožnje ali spremljevalec, ki
ravna v nasprotju z določbo tretjega odstavka tega člena, če ima v organizmu: 
1.    
alkohol ali 
2.    
prepovedane droge, psihoaktivna zdravila ali
druge psihoaktivne snovi, ki zmanjšujejo njegovo sposobnost za varno udeležbo v
cestnem prometu. 
(8) Z globo 500 eurov se kaznuje za
prekršek v prometni nesreči udeleženi voznik motornega vozila iz drugega
odstavka 105. člena tega zakona, ki ravna v nasprotju z določbo tretjega
odstavka tega člena, če ima v organizmu: 
1.    
več kot 0,20 grama alkohola na kilogram krvi
ali več kot 0,10 miligrama alkohola v litru izdihanega zraka ali 
2.    
prepovedane droge, psihoaktivna zdravila ali
druge psihoaktivne snovi, ki zmanjšujejo njegovo sposobnost za varno udeležbo v
cestnem prometu. 
(9) Z globo 1.200 eurov se kaznuje za
prekršek neposredni udeleženec prometne nesreče, ki ravna v nasprotju z določbo
7. ali 8. točke drugega odstavka tega člena. Vozniku motornega vozila se izreče
tudi 18 kazenskih točk.
111. člen
(zavarovanje dokazov ob prometni nesreči)
(1) Policist mora priti na kraj
prometne nesreče II., III. ali IV. kategorije, opraviti vse potrebno za
zavarovanje kraja prometne nesreče in opraviti ogled.
(2) Policist mora priti na kraj
prometne nesreče I. kategorije in ugotoviti dejstva ter zbrati dokaze, potrebne
za odločitev o prekršku, če ga o njej obvesti udeleženec prometne nesreče v
roku 24 ur od nastanka prometne nesreče. 
(3) Ne glede na določbo prejšnjega
odstavka, mora policist priti na kraj prometne nesreče I. kategorije, če ga o
prometni nesreči obvesti oseba, ki ni udeleženec prometne nesreče, in
ugotoviti, ali voznik in vozilo izpolnjujeta pogoje za udeležbo v cestnem
prometu po tem zakonu, zakonu, ki ureja voznike in zakonu, ki ureja motorna
vozila. Če pri tem ugotovi kršitve v zvezi z izpolnjevanjem pogojev za udeležbo
v cestnem prometu, opravi postopek iz drugega odstavka tega člena. 
(4) Policist lahko odstopi od ugotavljanja
dejstev in zbiranja dokazov, potrebnih za odločitev o prekršku pri prometni
nesreči z majhno poškodbo, ne glede na to s katerim prekrškom je bila prometna
nesreča povzročena, in o tem obvesti udeležence prometne nesreče. Preden
policist odstopi od ugotavljanja dejstev in zbiranja dokazov, mora ugotoviti, ali
voznik in vozilo izpolnjujeta pogoje za udeležbo v cestnem prometu po tem
zakonu, zakonu, ki ureja voznike in zakonu, ki ureja motorna vozila. Če pri tem
ugotovi kršitve v zvezi z izpolnjevanjem pogojev za udeležbo v cestnem prometu,
ali se udeleženca prometne nesreče ne moreta sporazumeti o odgovornosti za
povzročitev nesreče, opravi postopek iz drugega odstavka tega člena. 
(5) Ne glede na določbo prejšnjega odstavka
policist ne sme odstopiti od ugotavljanja dejstev in zbiranja dokazov,
potrebnih za odločitev o prekršku tudi pri prometni nesreči z majhno poškodbo,
če je neposredni udeleženec zapustil mesto prometne nesreče, ne da bi izpolnil
obveznosti iz 110. člena tega zakona. 
(6) Priča
prometne nesreče mora udeležencu prometne nesreče in policistu posredovati
osebne podatke. Če to ni mogoče, mora te podatke nemudoma sporočiti policijski
postaji ali tistemu, ki vodi ogled.
(7) Sledi
prometne nesreče II., III. in IV. kategorije se smejo odstraniti šele po
končanem ogledu oziroma ko tako odloči tisti, ki opravlja ogled. Pri taki
prometni nesreči ni dovoljeno spreminjati stanja na kraju prometne nesreče,
dokler ni opravljena potrebna preiskava, razen kadar to zahteva reševanje
udeležencev prometne nesreče.
(8) Za umrle
udeležence prometne nesreče sme odrediti preiskovalni sodnik ali policist
odvzem telesnih tekočin za analizo.
(9) Pri
prometni nesreči, v kateri je kdo umrl ali bil poškodovan in odpeljan v
bolnišnico, mora policist:
-      
poskrbeti za premoženje, ki je ostalo na kraju
nesreče,
-      
poskrbeti za odstranitev in hrambo vozil, in
sicer na stroške lastnika vozila,
-      
poskrbeti, da so najbližji sorodniki umrlega
ali poškodovanega obveščeni o nesreči.
(10) Na podlagi odredbe preiskovalnega sodnika ali policista mora
zdravnik odvzeti udeležencu prometne nesreče kri, urin, drugo telesno tekočino
ali tkivo za analizo in v treh dneh od sprejema poškodovanega udeleženca
prometne nesreče najbližji policijski postaji brezplačno posredovati podatke o
vrsti telesne poškodbe udeležencev prometne nesreče (lahka telesna poškodba,
huda telesna poškodba).
(11) Izvajalec
rednega vzdrževanja ceste mora na zahtevo policista zagotoviti:
-      
odstranitev in hrambo vozil, za katera ne
morejo poskrbeti udeleženci prometne nesreče,
-      
odstranitev vseh ovir na cesti, nastalih zaradi
prometne nesreče,
-      
zavarovanje ovir iz prejšnje točke, ki se ne
dajo odstraniti, v skladu z določbami tega zakona o zavarovanju ovir na cesti.
(12) Zdravstvena
organizacija, zavod ali zasebni zdravnik mora obvestiti policijo o:
-      
sprejemu poškodovanca, za katerega obstaja sum,
da je bil poškodovan v prometni nesreči in
-      
smrti poškodovanega v prometni nesreči.
(13) Z globo 160 eurov se kaznuje za prekršek udeleženec ali priča prometne
nesreče, ki ravna v nasprotju z določbo šestega ali sedmega odstavka tega člena.
(14) Z globo 200 eurov se kaznuje za prekršek zdravnik, ki ravna v nasprotju z
določbo desetega ali dvanajstega odstavka tega člena.
(15) Z globo 2.000 eurov se kaznuje za prekršek pravna oseba, samostojni
podjetnik posameznik ali posameznik, ki samostojno opravlja dejavnost, ki ravna
v nasprotju z določbo desetega, enajstega ali dvanajstega odstavka tega člena, njihova odgovorna oseba pa z globo 200 eurov.

Zakon o pravilih cestnega prometa – ZPrCP
(Uradni list RS, št. 109/10) vsebuje naslednje prehodne in
končne določbe:
»XII. PREHODNE IN KONČNE DOLOČBE
112. člen
(prevzem
evidence)
(1) Ministrstvo, pristojno za promet,
prevzame vodenje in upravljanje evidence iz tretjega odstavka 66. člena tega
zakona 1. januarja 2012, do takrat pa vodi in upravlja to evidenco
ministrstvo, pristojno za notranje zadeve.
(2) S prevzemom evidenc se na
ministrstvo, pristojno za promet, prenese tudi dokumentarno in drugo gradivo,
ki se nanaša na evidenco iz prejšnjega odstavka.
113. člen
(rok za izdajo
predpisov)
Podzakonski predpisi iz tega zakona morajo
biti izdani najkasneje v šestih mesecih od uveljavitve tega zakona.
114. člen
(razveljavitev
in uporaba predpisov)
(1) Z dnem uveljavitve tega zakona
preneha veljati:
1.    
v Zakonu o varnosti cestnega prometa (Uradni
list RS, št. 56/08 – uradno prečiščeno besedilo, 57/08 – ZLDUVCP, 58/09 in
36/10):
-  1. člen – prvi odstavek,
-  2. do 4. člen,
-  6. člen,
-  8. člen,
-  11. člen,
-  13. člen,
-  14. člen,
-  15. člen – prvi, drugi, četrti in peti odstavek,
-  23. člen – 4., 15., 43., 48., 49., 51., 53., 53.a, 54., 58., 64.,
67., 68., 69., 70., 71., 72., 73., 74., 75., 76., 77., 78., 79., 80., 81., 82.,
83., 84., 85., 86., 88., 89., 91. in 92. točka prvega odstavka ter drugi
odstavek,
-  24. do 27. člen,
-  28. člen – prvi, drugi, tretji, šesti in sedmi odstavek,
-  29. do 31. člen,
-  32. člen – prvi, drugi in četrti odstavek, prvi stavek petega
odstavka ter šesti, sedmi, osmi, deveti, deseti in enajsti odstavek,
-  33. člen,
-  34. člen – prvi in peti odstavek,
-  36. do 49. člen,
-  50. člen – prvi in drugi odstavek, prvi stavek tretjega odstavka
ter peti, šesti in sedmi odstavek,
-  51. člen – tretji, četrti, peti in šesti odstavek,
-  52. do 55. člen,
-  56. člen – prvi, četrti in peti odstavek,
-  57. do 58. člen,
-  59. člen – prvi odstavek in drugi stavek drugega odstavka,
-  60. člen – drugi in četrti odstavek,
-  61. do 68. člen,
-  71. do 72. člen,
-  82. do 89. člen,
-  90. člen – prvi, tretji, četrti, peti, šesti in sedmi odstavek,
-  91. do 97. člen,
-  98. člen – drugi, tretji, peti in šesti odstavek,
-  99. člen – drugi, tretji in četrti odstavek,
-  101. do 110. člen,
-  113. člen – prvi, drugi in sedmi odstavek,
-  114. do 115. člen,
-  116. člen – peti in sedmi odstavek,
-  119. člen – šesti, sedmi, osmi, enajsti, dvanajsti, trinajsti,
petnajsti, šestnajsti, sedemnajsti in osemnajsti odstavek,
-  120. člen,
-  122. člen,
-  124. do 136. člen,
-  233. do 236. člen,
-  237. člen – prvi stavek prvega odstavka, razen besedilo »,
dovoljenje za izredni prevoz in potrdilo o usposobljenosti za izvajanje
izrednega prevoza ter dovoljenje za vožnjo v času prepovedi prometa« ter drugi,
tretji in četrti odstavek,
-  238. člen,
-  238.a člen,
-  238.b člen,
-  239. člen – šesta, deveta in dvanajsta alineja prvega odstavka ter
drugi, tretji, četrti, peti in sedmi odstavek,
-  240. člen,
-  243. do 245. člen,
-  247. člen – besedilo prvega odstavka », za športno ali drugo
prireditev na cesti ali ob njej«, besedi »oziroma prireditev«, besedilo »je
nezadostno zavarovana oziroma«, besedilo »za zavarovanje kraja oziroma«,
besedilo »ali prireditve na cesti ali ob njej« ter besedilo drugega odstavka
»ali prireditev na cesti« ter
-  249. člen;
2.    
v Zakonu o spremembah in dopolnitvah Zakona o
varnosti cestnega prometa (Uradni list RS, št. 36/10) besedilo drugega odstavka
54. člena »iz sedmega odstavka 53. člena, osmega odstavka 92. člena, tretjega
odstavka 124. člena, drugega odstavka 138.a člena«.
(2) Določbe iz prejšnjega odstavka se
uporabljajo do 1. julija 2011.
(3) Z dnem uveljavitve tega zakona
prenehajo veljati naslednji predpisi, ki pa se do uveljavitve ustreznih
predpisov, izdanih na podlagi 11. člena tega zakona, uporabljajo še naprej,
kolikor niso v nasprotju s tem zakonom:
-      
Odredba o prepovedi prometa vozil (Uradni list
RS, št. 62/05);
-      
Pravilnik o izvzemu od uporabe varnostnega pasu
zaradi zdravstvenih razlogov (Uradni list RS, št. 70/03);
-      
Pravilnik o načinu in postopku opravljanja
pregledov in analiz krvi, urina, drugih telesnih tekočin in tkiva na prisotnost
alkohola, mamil, psihoaktivnih zdravil in drugih psihoaktivnih snovi (Uradni
list RS, št. 121/04);
-      
Pravilnik o znakih, ki jih dajejo policisti
udeležencem cestnega prometa (Uradni list RS, št. 96/05 in 63/08);
-      
Pravilnik o vozilih s prednostjo in vozilih za
spremstvo (Uradni list RS, št. 40/06, 115/07 in 76/10);
-      
Pravilnik o parkirni karti (Uradni list RS, št.
41/06);
-      
Pravilnik o postopku za prepoznavo znakov
oziroma simptomov, ki so posledica mamil, psihoaktivnih zdravil ali drugih
psihoaktivnih snovi v organizmu (Uradni list RS, št. 52/06);
-      
Odredba o omejitvi prometa na cestah v
Republiki Sloveniji (Uradni list RS, št. 63/06, 73/06, 5/07, 57/07, 95/07,
20/08, 53/08, 82/08, 102/08 in 62/09);
-      
Pravilnik o pedagoških spremljevalcih pri
prevozu skupin otrok (Uradni list RS, št. 42/09);
-      
Pravilnik o udeležbi vojaških vozil v javnem
cestnem prometu (Uradni list RS, št. 111/09) in
-      
Pravilnik o nalaganju in pritrjevanju tovora v
cestnem prometu (Uradni list RS, št. 32/10).
(4) Z dnem uveljavitve tega zakona
preneha veljati Odredba o prepovedi prometa na cestah (Uradni list RS, št.
56/08).
115. člen
(uporaba določb
zakona za zaseg motornega vozila)
Za izpolnjevanje pogojev za zaseg motornega
vozila iz prve do sedme alineje 1. točke prvega odstavka 23. člena tega zakona,
se štejejo tudi prekrški iz d) točke sedmega odstavka 32. člena, d) točke
devetega odstavka 32. člena, e) točke desetega odstavka 32. člena, 130. člena,
131. člena ali 132. člena Zakona o varnosti cestnega prometa, če je bil voznik
zanje pravnomočno kaznovan do začetka uporabe tega zakona.
116. člen
(uveljavitev in
uporaba zakona)
Ta zakon začne veljati 1. aprila 2011,
uporabljati pa se začne 1. julija 2011.«.

Zakon o spremembah in dopolnitvah Zakona o
pravilih cestnega prometa – ZPrCP-A (Uradni list RS, št. 57/12) vsebuje naslednjo prehodno in končno
določbo:
»PREHODNA IN KONČNA DOLOČBA
65. člen
Postopki, ki so bili začeti na podlagi
prve, druge, tretje, četrte ali sedme alineje 1. točke prvega odstavka 23.
člena ali na podlagi 5. točke prvega odstavka 23. člena Zakona o pravilih
cestnega prometa (Uradni list RS, št. 109/10) in do dneva uveljavitve tega
zakona niso končani, se ustavijo.
66. člen
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne 1.
septembra 2012, razen določb 10. člena, prvega odstavka 51. člena in prvega
odstavka 58. člena tega zakona, ki se začnejo uporabljati z dnem uveljavitve
tega zakona. 
(2) Do začetka uporabe tega zakona se
uporabljajo določbe Zakona o pravilih cestnega prometa (Uradni list RS, št.
109/10).«.

Zakon o spremembah in dopolnitvah Zakona o
pravilih cestnega prometa – ZPrCP-B (Uradni list RS, št. 63/13) vsebuje naslednjo končno določbo:
»KONČNA DOLOČBA
7. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1.
septembra 2013.«.

Zakon o spremembah in dopolnitvah Zakona o
pravilih cestnega prometa – ZPrCP-C (Uradni list RS, št. 68/16) vsebuje naslednjo končno določbo:
»KONČNA DOLOČBA
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o pravilih cestnega
prometa – ZPrCP-D (Uradni list RS, št. 54/17) vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o razveljavitvi petega odstavka
24. člena Zakona o pravilih cestnega prometa v zvezi s četrto povedjo
drugega odstavka 108. člena Zakona o prekrških, kolikor določa, da je
zoper sklep o policijskem pridržanju, ki se odredi na podlagi prvega odstavka
24. člena Zakona o pravilih cestnega prometa, pritožbo mogoče vložiti le,
dokler traja pridržanje, ter o zavrženju tretjega odstavka 24. člena
Zakona o pravilih cestnega prometa (Uradni list RS, št. 3/18) določa:
»1. Peti odstavek 24. člena
Zakona o pravilih cestnega prometa (Uradni list RS, št. 82/13 – uradno
prečiščeno besedilo, 68/16 in 54/17) v zvezi s četrto povedjo drugega odstavka
108. člena Zakona o prekrških (Uradni list RS, št. 29/11 – uradno
prečiščeno besedilo, 21/13, 111/13 in 32/16) se razveljavi, kolikor določa, da
je zoper sklep o policijskem pridržanju, ki se odredi na podlagi prvega
odstavka 24. člena Zakona o pravilih cestnega prometa, pritožbo mogoče
vložiti le, dokler traja pridržanje.
2. Do drugačne zakonske ureditve je
zoper sklep o odreditvi pridržanja na podlagi prvega odstavka 24. člena
Zakona o pravilih cestnega prometa dovoljeno vložiti pritožbo, dokler traja
pridržanje in še dva dneva po tem, ko je pridržanje odpravljeno.
3. Pritožbe zoper sklepe, izdane na
podlagi zakonske določbe iz prejšnje točke, ki so bile vložene pred objavo te
odločbe v Uradnem listu Republike Slovenije, pa o njih še ni bilo pravnomočno
odločeno, se obravnavajo kot pravočasne, ne glede na rok, v katerem so bile vložene.
4. Zahteva za oceno ustavnosti
tretjega odstavka 24. člena Zakona o pravilih cestnega prometa se zavrže.«.

Zakon o spremembah in dopolnitvah Zakona o
voznikih – ZVoz-1B (Uradni list RS, št. 43/19) vsebuje naslednjo končno določbo:
»13. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravilih cestnega prometa – ZPrCP-E (Uradni list RS, št. 92/20) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(prenehanje
veljavnosti zakona in sprememba zakona)
(1) Z dnem uveljavitve tega zakona
preneha veljati tretji odstavek 2.a člena Zakona o delovnem času in obveznih
počitkih mobilnih delavcev ter o zapisovalni opremi v cestnih prevozih (Uradni
list RS, št. 45/16 – uradno prečiščeno besedilo in 62/16 – popr.).
(2) V Zakonu o motornih vozilih
(Uradni list RS, št. 75/17) se v 49. členu v četrti točki četrtega
odstavka besedilo »v lasti
prostovoljnih gasilskih društev, ki so po obliki nadgradnje in namenu uporabe
gasilska vozila« nadomesti z besedilom »za prevoz skupine otrok, ki so zasnovana
in izdelana za prevoz največ osmih potnikov poleg voznika«.
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravilih cestnega prometa – ZPrCP-F (Uradni list RS, št. 123/21) vsebuje naslednje prehodne in
končno določbo:
»PREHODNE IN KONČNA DOLOČBA
34. člen
(posebna
oprostitev plačila stroškov postopka po Zakonu o prekrških v prehodnem obdobju)
Do drugačne ureditve v Zakonu o prekrških
(Uradni list RS, št. 29/11 – uradno prečiščeno besedilo, 21/13, 111/13,
74/14 – odl. US, 92/14 – odl. US, 32/16, 15/17 – odl. US, 73/19 – odl. US,
175/20 – ZIUOPDVE in 5/21 – odl. US) se ne glede na 56. člen ZP-1 ne
plačajo stroški postopka, če je storilec prekrška zoper varnost cestnega
prometa ugotovljen na podlagi izjave lastnika vozila ali imetnika pravice
uporabe vozila iz 8. člena Zakona o pravilih cestnega prometa (Uradni list
RS, št. 82/13 – uradno prečiščeno besedilo, 69/17 – popr., 68/16, 54/17,
3/18 – odl. US, 43/19 – ZVoz-1B in 92/20).
35. člen
(uskladitev
odlokov samoupravnih lokalnih skupnosti)
Samoupravne lokalne skupnosti uskladijo
svoje odloke v skladu s spremenjeno določbo 65. člena zakona v šestih mesecih
od uveljavitve tega zakona.
36. člen
(prenehanje
veljavnosti določbe zakona, ki ureja ceste)
Z dnem uveljavitve tega zakona preneha
veljati določba šestega odstavka 5. člena Zakona o cestah (Uradni list RS,
št. 109/10, 48/12, 36/14 – odl. US, 46/15 in 10/18).
37. člen
(določitev
starostnega pogoja za vožnjo lahkih motornih vozil)
Do določitve starostnega pogoja za vožnjo
lahkih motornih vozil iz 15.a točke prvega odstavka 3. člena zakona v
zakonu, ki ureja voznike, sme lahko motorno vozilo v cestnem prometu voziti
otrok od dopolnjenega 12. do 14. leta starosti, ki ima pri sebi kolesarsko
izkaznico, in oseba, ki je starejša od 14 let.
38. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.