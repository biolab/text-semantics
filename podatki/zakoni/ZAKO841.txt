1. člen
Republika Slovenija prevzame obveznosti
podjetij, ki so družbeni kapital s pogodbo prenesla na Sklad Republike Slovenije
za razvoj (v nadaljnjem besedilu: podjetja), do pravnih oseb v sistemu
Elektrogospodarstva Slovenije v znesku 4. 211 mio tolarjev in do pravnih oseb v
sistemu Železniškega gospodarstva Slovenije v znesku 221 mio tolarjev.
Obveznosti podjetij iz prejšnjega odstavka
so za Železniško gospodarstvo Slovenije, ugotovljene po stanju na dan
30. 9. 1992, za Elektrogospodarstvo pa po stanju na dan 27. 8. 1992.
Podatke o višini obveznosti podjetij iz
prvega odstavka tega člena ugotovi ministrstvo, pristojno za finance, in o tem
poroča Državnemu zboru Republike Slovenije.
2. člen
Prevzem obveznosti se opravi s pogodbo, ki
jo s posameznimi podjetji sklene Sklad Republike Slovenije za razvoj (v
nadaljnjem besedilu: sklad) v imenu in za račun Republike Slovenije.
3. člen
Za prevzete obveznosti pridobi Republika
Slovenija trajno vlogo v posameznem podjetju.
Z vlogami iz prejšnjega odstavka upravlja
sklad v imenu in za račun Republike Slovenije.
4. člen
Republika Slovenija poravna prevzete
obveznosti tako, da jih pobota s svojimi terjatvami do pravnih oseb v sistemu
Elektrogospodarstva Slovenije in Železniškega gospodarstva Slovenije iz naslova
regresne pravice za plačane obveznosti teh podjetij, ki jih je poravnala Republika
Slovenija kot porok, del obveznosti, ki je po višini
enak obveznosti podjetij iz naslova plačila davka od prometa proizvodov pa
poravna Republika Slovenija v denarju.
Pogodbe iz prejšnjega odstavka sklene v
imenu Republike Slovenije minister, pristojen za finance in sicer za terjatve
do pravnih oseb v sistemu Elektrogospodarstva Slovenije z Elektro-Slovenija
d.o.o., za terjatve do pravnih oseb v sistemu Železniškega gospodarstva
Slovenije pa s Slovenskimi železnicami d. d. (v nadaljnjem besedilu:
prevzemnika).
Pogodbe med prevzemnikoma in pravnimi
osebami, od katerih prevzemnika prevzameta obveznosti, ki jih imajo le-te do
Republike Slovenije iz naslova plačanega poroštva, so priloga k pogodbam o
pobotu.
5. člen
Sredstva za poravnavo dela prevzetih
obveznosti, ki jih ni mogoče pobotati po prejšnjem členu, zagotovi sklad.
Sredstva iz prejšnjega odstavka se plačajo
pravnim osebam v sistemu Elektrogospodarstva Slovenije in Železniškega
gospodarstva Slovenije v šestih enakih mesečnih zneskih, ki dospejo v plačilo
vsakega 25. v mesecu, začenši z januarjem 1993.
5a. člen
Republika Slovenija poravna v denarju
obveznosti iz naslova plačila davka od prometa proizvodov, ki nastanejo s
spremembo neporavnanih obveznosti Slovenskih železarn d.d., Ljubljana za
električno energijo iz let 1992, 1993 in 1994 v višini 4.655,200.000 tolarjev
do Elektro Slovenija d.o.o. v kapitalski delež Elektra Slovenije d.o.o. v
Slovenskih železarnah d.d., Ljubljana.

Zakon
o prevzemu določenih obveznosti podjetij, ki so družbeni kapital prenesla na
Sklad Republike Slovenije za razvoj (Uradni list RS, št. 7/93)
vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon
o spremembah in dopolnitvah zakona o prevzemu
določenih obveznosti podjetij, ki so družbeni kapital prenesla na Sklad
Republike Slovenije za razvoj – ZPDOP-A (Uradni list RS, št. 50/97)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.