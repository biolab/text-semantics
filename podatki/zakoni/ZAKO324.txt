I. UVODNE DOLOČBE
1. člen
Ta zakon ureja referendum o spremembi ustave, zakonodajni
referendum, referendum o mednarodnih povezavah in posvetovalni referendum o vprašanjih
iz pristojnosti državnega zbora.
Ta zakon ureja tudi ljudsko iniciativo za spremembo ustave in
za sprejem zakona.
2. člen
Referendum o ustanovitvi občine ureja poseben zakon.
V postopku za izvedbo referenduma o ustanovitvi občine se
smiselno uporabljajo določbe tega zakona glede vprašanj, ki s posebnim zakonom
niso drugače urejena.
3. člen
Določbe tega zakona o postopku za izvedbo referenduma se
smiselno uporabljajo tudi za referendum v samoupravni lokalni skupnosti,
kolikor ni s tem ali drugim zakonom drugače določeno.
II. REFERENDUM
1. Referendum o spremembi ustave
4. člen
Na referendumu o spremembi ustave volivke in volivci (v
nadaljnjem besedilu: volivci) odločajo o potrditvi spremembe ustave, ki jo je
sprejel državni zbor, pred njeno razglasitvijo.
5. člen
Državni zbor razpiše referendum o spremembi ustave, če to
zahteva najmanj trideset poslancev.
Zahteva za razpis referenduma iz prejšnjega odstavka se lahko
vloži v sedmih dneh po sprejemu ustavnega zakona o spremembi ustave.
5.a člen
Zahteva za razpis referenduma se lahko nanaša na ustavni
zakon o spremembi ustave v celoti oziroma na enega ali več njegovih posameznih
vsebinsko zaokroženih delov.
Zahteva za razpis referenduma se lahko nanaša na ustavni
zakon o spremembi ustave v celoti, kadar ustavni zakon vsebuje le posamezno
spremembo ustave ali več med seboj povezanih sprememb ustave.
Kadar ustavni zakon obsega več med seboj nepovezanih sprememb
ustave, se zahteva za razpis referenduma lahko nanaša le na posamezni vsebinsko
zaokrožen del ustavnega zakona ali na več takih delov. Za vsebinsko zaokrožen
del ustavnega zakona se šteje del, ki vsebuje posamezno, z drugimi deli
nepovezano spremembo ustave ali več med seboj povezanih, a z ostalimi deli
nepovezanih sprememb ustave. Ob teh pogojih se lahko vloži tudi več zahtev za
razpis referenduma.
Zahteva za razpis referenduma se ne sme nanašati samo na
izvedbeni del ustavnega zakona o spremembi ustave.
5.b člen
Zahteva za razpis referenduma mora vsebovati opredelitev
predmeta referenduma v skladu s 5.a členom tega zakona in referendumsko
vprašanje v skladu z opredelitvijo predmeta referenduma. 
Zahtevi morajo biti priloženi podpisi najmanj trideset
poslancev na poimenskem seznamu.
5.c člen
Če se zahteva za razpis referenduma nanaša na ustavni zakon o
spremembi ustave v celoti, se referendumsko vprašanje glasi: "Ali ste za
to, da se uveljavi sprememba ustave, vsebovana v ustavnem zakonu, ki ga je
sprejel državni zbor na seji dne …?". 
Če se zahteva za referendum nanaša samo na posamezen
vsebinsko zaokrožen del ustavnega zakona o spremembi ustave, se referendumsko
vprašanje glasi: "Ali ste za to, da se uveljavi sprememba ustave,
vsebovana v … (navesti alineo, odstavek, člen ali člene ustavnega zakona, ki
vsebujejo posamezen vsebinsko zaokrožen del ustavnega zakona), ki ga je sprejel
državni zbor na seji dne …?". 
Če se zahteva za razpis referenduma nanaša na več posameznih,
vsebinsko zaokroženih delov ustavnega zakona o spremembi ustave, se
referendumsko vprašanje oblikuje za vsak tak del posebej v skladu s prejšnjim
odstavkom in se glasuje o vsakem referendumskem vprašanju posebej.
5.č člen
Če v zahtevi predmet referenduma ni opredeljen v skladu s 5.a
členom tega zakona ali če referendumsko vprašanje ni oblikovano v skladu z
opredelitvijo predmeta referenduma in 5.c členom tega zakona, predsednik
državnega zbora pred sejo ali državni zbor na seji pozove predlagatelje, naj
zahtevo v določenem roku, ki ne sme biti krajši od treh dni, ustrezno dopolnijo
oziroma popravijo. Če tega ne storijo, državni zbor odloči, da referenduma ne
razpiše. 
V primeru iz prejšnjega odstavka lahko predlagatelji zahteve
v osmih dneh po odločitvi državnega zbora, da referenduma ne razpiše,
zahtevajo, naj to odločitev preizkusi ustavno sodišče. Predstavnik
predlagateljev o tem obvesti državni zbor. O taki zahtevi odloči ustavno
sodišče v tridesetih dneh po prejemu zahteve. Če ustavno sodišče ugotovi, da je
odločitev državnega zbora neutemeljena, jo razveljavi.
5.d člen
Državni zbor razpiše referendum v osmih dneh po vložitvi
zahteve oziroma po predložitvi dopolnjene oziroma popravljene zahteve ali po
prejemu odločitve ustavnega sodišča, s katero razveljavi odločitev državnega
zbora, da referenduma ne razpiše.
6. člen
Sprememba ustave je na referendumu potrjena, če zanjo glasuje
večina volivcev, ki so veljavno glasovali, pod pogojem, da se glasovanja
udeleži večina vseh volivcev.
Ministrstvo, pristojno za vodenje evidence volilne pravice,
po potrditvi volilnih imenikov na spletnih straneh ministrstva objavi število
volilnih upravičencev, ki imajo pravico glasovati na referendumu.
7. člen
Če je sprememba ustave na referendumu potrjena, državni zbor
razglasi ustavni zakon o spremembi ustave.
Če se je na referendumu odločalo o delu ustavnega zakona o
spremembi ustave, ki na referendumu ni bil potrjen, državni zbor razglasi
ustavni zakon o spremembi ustave v delu, ki je bil na referendumu potrjen, in v
delu, ki ni bil predmet referenduma.
8. člen
Dve leti po razglasitvi odločitve na referendumu državni zbor
ne sme sprejeti ustavnega zakona o spremembi ustave, ki bi bil vsebinsko v
nasprotju z odločitvijo volivcev.
2. Zakonodajni referendum
9. člen
Na zakonodajnem referendumu volivci odločajo o potrditvi
zakona, ki ga je sprejel državni zbor, pred njegovo razglasitvijo.
10. člen
(razveljavljen)
11. člen
Državni zbor lahko razpiše zakonodajni referendum po lastni
odločitvi na pobudo najmanj desetih poslancev, poslanske skupine, predlagatelja
zakona ali vlade (v nadaljnjem besedilu: pobuda državnemu zboru).
Pobuda državnemu zboru se vloži v sedmih dneh po sprejemu
zakona. 
O pobudi iz prejšnjega odstavka državni zbor odloči v osmih
dneh. Odločitev o razpisu referenduma sprejme državni zbor z večino glasov vseh
poslancev.
12. člen
Državni zbor razpiše zakonodajni referendum, če to zahteva
najmanj tretjina poslancev, državni svet ali najmanj štirideset tisoč volivcev
(v nadaljnjem besedilu: zahteva za razpis referenduma).
12.a člen
Zahteva za razpis referenduma iz 12. člena tega zakona se
vloži v sedmih dneh po sprejemu zakona.
Najmanj štirideset tisoč volivcev lahko vloži zahtevo za
razpis referenduma pod pogojem, da pobudnik zahteve v sedmih dneh po sprejemu
zakona obvesti o svoji pobudi predsednika državnega zbora na način, ki je
določen v 16. členu tega zakona, pri čemer se obvestilo lahko vloži do izteka
poslovnega časa pristojne službe državnega zbora na zadnji dan roka za vložitev
obvestila. 
Rok za zbiranje podpisov volivcev za podporo zahtevi je
petintrideset dni. Zahteva volivcev se lahko vloži najpozneje v sedmih dneh po
preteku roka za zbiranje podpisov volivcev.
13. člen
Če je na podlagi zahteve državnega sveta državni zbor zakon
ob ponovnem odločanju ponovno sprejel, se rok sedmih dni za vložitev zahteve in
obvestila o pobudi iz 12.a člena tega zakona šteje od dneva sprejema zakona pri
ponovnem odločanju. V tem primeru se upoštevajo tudi že zbrani podpisi, s
katerimi je bila podprta pobuda pred ponovnim odločanjem o zakonu. Ponovno
obvestilo iz drugega odstavka 12.a člena tega zakona ni potrebno.
V primerih vložitve obvestila o pobudi iz drugega odstavka
12.a člena tega zakona in prejšnjega odstavka državni zbor zakona ne pošlje v
razglasitev do poteka roka za vložitev zahteve. Če zahteva v tem roku ni
vložena, pošlje državni zbor zakon v razglasitev.
14. člen
Če sta v roku iz prvega odstavka 12.a člena tega zakona
vloženi zahtevi za razpis referenduma najmanj tretjine poslancev in državnega
sveta, državni zbor razpiše referendum na obe zahtevi.
Če je v roku iz drugega odstavka 12.a člena tega zakona
vložena pobuda volivcem za razpis referenduma in zahteva, se referendum razpiše
na zahtevo.
15. člen
Zahtevi poslancev morajo biti priloženi podpisi najmanj
tretjine poslancev na poimenskem seznamu.
Zahtevi volivcev morajo biti priloženi podpisi najmanj
štirideset tisoč volivcev na predpisanih obrazcih. Zahtevo volivcev za razpis
referenduma vloži njihov predstavnik.
16. člen
Pobudo volivcem za vložitev zahteve za razpis referenduma
lahko da vsak volivec, politična stranka ali drugo združenje državljanov (v
nadaljnjem besedilu: pobudnik).
Pobudnik o svoji pobudi obvesti predsednika državnega zbora.
Pobuda mora vsebovati opredeljeno zahtevo v skladu s 16. c členom tega zakona
in mora biti podprta s podpisi najmanj dva tisoč petsto volivcev. Podpisi
morajo biti zbrani na seznamu, v katerem je na vsakem listu podpisanega seznama
opredeljena vsebina zahteve. Seznam za preverjanje verodostojnosti podpisov in
obstoja podpisnikov vsebuje osebne podatke podpisnikov: osebno ime, datum
rojstva, naslov in občina stalnega prebivališča, lastnoročni podpis ter datum
podpisovanja seznama. Obvestilo o pobudi se vloži neposredno pri pristojni
službi državnega zbora, pri čemer se rok za vložitev izteče z iztekom
poslovnega časa pristojne službe državnega zbora na zadnji dan roka iz drugega
odstavka 12.a člena tega zakona. 
Predsednik državnega zbora, pristojna služba državnega zbora
in ministrstvo, pristojno za vodenje evidence volilne pravice, varujejo osebne
podatke volivcev s seznama iz prejšnjega odstavka, razen podatkov o pobudniku,
kot zaupne.
16.a člen
Če je pobuda vložena v skladu z zakonom, predsednik državnega
zbora v sedmih dneh po njenem prejemu obvesti o dani pobudi ministrstvo,
pristojno za vodenje evidence volilne pravice, in določi koledarski rok, v
katerem se zbirajo podpisi volivcev za podporo zahtevi za razpis referenduma. O
določitvi tega koledarskega roka predsednik državnega zbora istočasno obvesti
tudi pobudnika zahteve. Če bi koledarski rok, v katerem se zbirajo podpisi
volivcev za podporo zahtevi za razpis referenduma, v celoti ali deloma padel v
čas med 15. julijem in 31. avgustom, predsednik državnega zbora določi
koledarski rok, ki začne teči 1. septembra. Če bi koledarski rok za zbiranje
podpisov v celoti ali deloma padel v čas med 25. decembrom in 2. januarjem,
predsednik državnega zbora na zahtevo predlagatelja določi koledarski rok, ki
začne teči 3. januarja.
Pristojna služba državnega zbora najpozneje dan pred dnem, ko
začne teči rok za zbiranje podpisov volivcev za podporo zahtevi za razpis
referenduma, objavi oznako zahteve za razpis referenduma in koledarski rok, v
katerem se zbirajo podpisi volivcev za podporo zahtevi, v medijih.
16.b člen
Volivec da svojo podporo zahtevi z vpisom osebnih podatkov iz
drugega odstavka 16. člena tega zakona ter s podpisom na obrazcu, ki ga določi
ministrstvo, pristojno za evidenco volilne pravice. Na obrazcu mora biti
navedena zahteva za razpis referenduma, na katero se nanaša podpora volivca.
Volivec lahko da podporo s podpisom posamezni zahtevi za razpis referenduma
samo enkrat. 
Volivec podpiše obrazec osebno pred pristojnim organom, ki
vodi evidenco volilne pravice, ne glede na kraj stalnega prebivališča.
Ministrstvo, pristojno za evidenco volilne pravice, mora v času, ko teče rok za
zbiranje podpisov, zagotoviti, da lahko volivec da podporo zahtevi v poslovnem
času vsak delovni dan na vseh upravnih enotah in informatiziranih sprejemnih
pisarnah. 
Volivec lahko podpiše obrazec tudi preko enotnega državnega
portala e-uprava z varnim elektronskim podpisom, overjenim s kvalificiranim
potrdilom. V takem primeru pristojni organ, ki vodi evidenco volilne pravice,
sprejme elektronsko podpisan obrazec, na podlagi uradnih evidenc preveri
identiteto volivca in veljavnost varnega elektronskega podpisa v skladu z
zakonom, ki ureja elektronski podpis. Na podlagi pravilno podpisanega
elektronskega obrazca pristojni organ, ki vodi evidenco volilne pravice, izda
pobudniku potrjen obrazec, kjer namesto podpisa volivca doda uradni zaznamek o
elektronskem podpisu ter takšen obrazec potrdi. V primeru, da podpisnik ali
elektronski podpis ne izpolnjuje z zakonom določenih pogojev, pristojni organ,
ki vodi evidenco volilne pravice, ali centralni informacijski sistem za sprejem
vlog, vročanje in obveščanje zavrne potrditev obrazca in o tem elektronsko
obvesti podpisnika. 
Organi iz drugega odstavka tega člena vodijo posebno evidenco
potrjenih obrazcev, oddanih osebno in v elektronski obliki. Ta evidenca je
uradna tajnost in pravico vpogleda ali izpisa vanjo ima samo sodišče. 
Osebe, ki so med potekom roka za zbiranje podpisov v
bolnišnicah, domovih za starejše občane, zavodih za invalidne osebe in podobnih
institucijah, in osebe na prestajanju zaporne kazni lahko svojo podporo
izrazijo tako, da njihov podpis na obrazcu potrdi posebej za to pooblaščena
oseba te institucije. 
Osebe, ki med potekom roka za zbiranje podpisov stalno ali
začasno prebivajo v tujini, lahko svojo podporo izrazijo tako, da njihov podpis
na obrazcu potrdi uradna oseba diplomatsko-konzularnega predstavništva
Republike Slovenije v tujini ali oseba, ki jo za potrjevanje identitete
volivcev določi ministrstvo, pristojno za zunanje zadeve. 
Osebe, ki imajo v Republiki Sloveniji prijavljeno stalno ali
začasno prebivališče, vendar zaradi daljše hude bolezni ali invalidnosti ne
morejo pred pristojni organ osebno in ne prebivajo v institucijah iz petega
odstavka tega člena, lahko svojo podporo zahtevi volivcev dajo pred uradno
osebo pristojnega organa, ki takšne osebe obišče na domu najpozneje šest dni
pred iztekom roka za predložitev zahteve volivcev. 
Zahteva za izdajo obrazca iz petega in šestega odstavka tega
člena ter zahteva za obisk uradne osebe iz prejšnjega odstavka se lahko vloži
najpozneje petnajst dni pred potekom roka za predložitev zahteve volivcev. 
Če je podpora dana na način iz petega in šestega odstavka
tega člena, mora pobudnik zahteve volivcev za razpis referenduma pred
predložitvijo zahteve volivcev poskrbeti za vpis podpore v evidenco potrjenih
obrazcev.
16.c člen
Zahteva za razpis referenduma, pobuda volivcem in pobuda
državnemu zboru vsebujejo referendumsko vprašanje, ki se glasi: "Ali ste
za to, da se uveljavi zakon … (navesti naslov zakona), ki ga je sprejel državni
zbor na seji dne …?".
17. člen
(razveljavljen)
18. člen
(razveljavljen)
19. člen
(razveljavljen)
20. člen
Če referendumsko vprašanje ni oblikovano v skladu s 16.c
členom tega zakona, ga predsednik državnega zbora v soglasju z vlagateljem
pobude oziroma zahteve nemudoma, vendar najkasneje v treh dneh, ustrezno
popravi. Če soglasje ni pridobljeno, predsednik državnega zbora pozove
vlagatelja pobude oziroma zahteve, naj referendumsko vprašanje v roku, ki ne
sme biti krajši od treh dni, ustrezno dopolni oziroma popravi. Če
referendumskega vprašanja ne dopolni oziroma ne popravi, se šteje, da je bila
zahteva oziroma pobuda umaknjena.
21. člen
Če se pobuda nanaša na zakon, o katerem v skladu z drugim
odstavkom 90. člena Ustave Republike Slovenije referenduma ni dopustno
razpisati, državni zbor v štirinajstih dneh po vložitvi pobude sprejme sklep, s
katerim ugotovi, da referenduma ni dopustno razpisati, in ga objavi v Uradnem
listu Republike Slovenije. V sklepu se navedejo razlogi, zaradi katerih referenduma
ni dopustno razpisati.
Pobudnik lahko v petnajstih dneh od objave sklepa iz prvega
odstavka tega člena zahteva, da ustavno sodišče preizkusi ustavnost tega
sklepa. Zahteva se vloži pri ustavnem sodišču in je pravočasno vložena le, če
jo ustavno sodišče fizično prejme pred iztekom roka. Če je zahteva poslana v
elektronski obliki in podpisana z naprednim elektronskim podpisom, ki temelji
na kvalificiranem potrdilu za elektronski podpis, je pravočasna, če jo je pred
iztekom roka prejel informacijski sistem ustavnega sodišča ali informacijski
sistem za sprejem vlog, vročanje in obveščanje. Pobudnik lahko zahtevo umakne
do odločitve ustavnega sodišča. Ustavno sodišče pošlje državnemu zboru
informacijo o tem, ali je bila vložena zahteva in o njenem umiku. Ustavno
sodišče odloči o zahtevi v tridesetih dneh.
Če državni zbor sprejme sklep iz prvega odstavka tega člena,
zakona ne pošlje v razglasitev, dokler ustavno sodišče ne posreduje
informacije, da zahteva v skladu z drugim odstavkom tega člena ni bila vložena.
Če je zoper sklep državnega zbora na ustavno sodišče vložena zahteva iz drugega
odstavka tega člena, zakona ne pošlje v razglasitev do objave odločitve
ustavnega sodišča v Uradnem listu Republike Slovenije, da sklep državnega zbora
iz prvega odstavka tega člena ni v neskladju z ustavo oziroma do seznanitve, da
je zahteva umaknjena.
Če ustavno sodišče ugotovi, da je sklep državnega zbora iz
prvega odstavka tega člena v neskladju z ustavo, ga razveljavi.
Sklep iz prvega odstavka tega člena zadrži zbiranje podpisov
volivcev za podporo zahtevi za razpis referenduma in potek roka za njihovo
zbiranje. Zbiranje podpisov se v primeru odločitve ustavnega sodišča, da je
sklep državnega zbora v neskladju z ustavo, nadaljuje naslednji dan po objavi
odločbe ustavnega sodišča v Uradnem listu Republike Slovenije, kar se objavi na
spletni strani državnega zbora.
21.a člen
Ne glede na določbe tega zakona državni zbor na predlog vlade
sprejme sklep, s katerim ugotovi, da referenduma ni dopustno razpisati, ker gre
za zakon o nujnih ukrepih za zagotovitev obrambe države, varnosti ali odprave
posledic naravnih nesreč, takoj po preteku sedmih dni od sprejetja zakona. Če
državni svet odloči, da glede zakona ne bo zahteval, da državni zbor pred
razglasitvijo zakona o njem še enkrat odloča, državni zbor sprejme sklep takoj
po prejemu obvestila o takšni odločitvi državnega sveta. Če državni svet
zahteva, da državni zbor o zakonu ponovno odloča, državni zbor sprejme sklep
takoj po ponovnem sprejetju zakona. Sklep mora vsebovati razloge, zaradi
katerih referenduma ni dopustno razpisati.
Po sprejetju sklepa iz prejšnjega odstavka se zakon pošlje v
razglasitev. Sklep se objavi v Uradnem listu Republike Slovenije skupaj z
zakonom.
Sklep iz prvega odstavka tega člena se ne sprejme, če državni
svet v sedmih dneh po sprejetju zakona ne sprejme nobene odločitve iz prvega
odstavka tega člena in pobuda v tem roku ni bila vložena.
Če je bila glede zakona iz prvega odstavka tega člena vložena
pobuda, se s sprejetjem sklepa iz prvega odstavka tega člena šteje, da ni bila
vložena. Državni zbor o tem obvesti pobudnika.
Zahtevo za oceno ustavnosti zakona zaradi kršitve drugega
odstavka 90. člena Ustave Republike Slovenije lahko v petnajstih dneh od
uveljavitve zakona iz prvega odstavka tega člena vloži le vsak volivec. Ustavno
sodišče o zahtevi odloči v tridesetih dneh.
22. člen
Državni zbor razpiše referendum z odlokom v sedmih dneh po
vložitvi popolne zahteve. Če državni zbor razpiše referendum po opravljeni
ustavnosodni presoji sklepa državnega zbora iz prvega odstavka 21. člena
tega zakona, zahteva in pobuda za oceno ustavnosti odloka o razpisu referenduma
iz razloga nedopustnosti razpisa referenduma nista dovoljeni.
23. člen
Zakon je na referendumu potrjen, če zanj glasuje večina volivcev,
ki so veljavno glasovali.
24. člen
(razveljavljen)
24.a člen
Državni zbor pošlje zakon, ki je bil potrjen na referendumu,
v razglasitev takoj po objavi razglasitve odločitve iz 53.b člena tega zakona.
25. člen
Eno leto po razglasitvi odločitve na referendumu državni zbor
ne sme sprejeti zakona, ki bi bil vsebinsko v nasprotju z odločitvijo volivcev.
2.a Referendum o mednarodnih povezavah
25.a člen
Na referendumu iz 3.a člena Ustave Republike Slovenije se
volivci vnaprej izjavijo o prenosu izvrševanja dela suverenih pravic na
mednarodne organizacije ali o vstopu v obrambno zvezo, ki se ureja z mednarodno
pogodbo (v nadaljnjem besedilu: referendum o mednarodnih povezavah).
25.b člen
Državni zbor lahko razpiše referendum iz 25.a člena tega
zakona po lastni odločitvi na predlog vlade, najmanj desetih poslancev ali
poslanske skupine (v nadaljnjem besedilu: predlagatelji). 
V predlogu za razpis referenduma mora biti jasno izraženo
vprašanje, ki naj bo predmet referenduma. 
Če referendumsko vprašanje ni oblikovano v skladu s prejšnjim
odstavkom, predsednik državnega zbora pred sejo ali državni zbor na seji pozove
predlagatelja oziroma predstavnika predlagatelja, naj predlog v določenem roku,
ki ne sme biti krajši od treh dni, ustrezno dopolni oziroma popravi. Če ga ne
dopolni oziroma popravi, lahko to stori državni zbor sam, ali pa o predlogu za
razpis referenduma ne odloča.
25.c člen
Predlog za razpis referenduma se lahko vloži pred podpisom
mednarodne pogodbe iz 25.a člena tega zakona kot tudi po njenem podpisu, vendar
pa najpozneje do začetka druge obravnave predloga zakona o ratifikaciji
mednarodne pogodbe v državnem zboru.
25.č člen
Če je do sprejetja odločitve o razpisu referenduma vloženih
več predlogov za razpis referenduma, državni zbor določi eno ali več referendumskih
vprašanj.
25.d člen
O predlogu za razpis referenduma državni zbor odloči v
tridesetih dneh. Odločitev o razpisu referenduma sprejme državni zbor z večino
glasov vseh poslancev. 
Če v postopku ratifikacije mednarodne pogodbe ustavno sodišče
presoja njeno skladnost z ustavo, državni zbor do izdaje mnenja ustavnega
sodišča odloži odločanje o predlogu za razpis referenduma.
25.e člen
Predlog je na referendumu sprejet, če zanj glasuje večina
volivcev, ki so veljavno glasovali.
25.f člen
Državni zbor je vezan na odločitev volivcev na referendumu. 
Državni zbor mora pri ratifikaciji mednarodne pogodbe, na
katero se je nanašalo referendumsko vprašanje, upoštevati odločitev volivcev.
Vezanost državnega zbora preneha, če do ratifikacije mednarodne pogodbe ne
pride.
25.g člen
Če je bil referendum o mednarodnih povezavah izveden, glede
zakona o ratifikaciji take mednarodne pogodbe referenduma ni dopustno
razpisati.
3. Posvetovalni referendum
26. člen
Državni zbor lahko razpiše posvetovalni referendum o vprašanjih
iz svoje pristojnosti, ki so širšega pomena za državljane.
27. člen
Državni zbor lahko razpiše posvetovalni referendum na
celotnem območju države ali na določenem ožjem območju, kadar vprašanje zadeva
samo prebivalce tega ožjega območja.
28. člen
Državni zbor lahko razpiše posvetovalni referendum, preden
končno odloči o posameznem vprašanju.
29. člen
Državni zbor ni vezan na izid posvetovalnega referenduma.
III. POSTOPEK ZA IZVEDBO REFERENDUMA
1. Razpis referenduma
30. člen
Akt o razpisu referenduma določa vrsto referenduma, akt, o
katerem se odloča na referendumu, besedilo vprašanja, ki se daje na referendum,
dan razpisa referenduma in dan glasovanja na referendumu.
Akt o razpisu referenduma se objavi v Uradnem listu Republike
Slovenije.
31. člen
Z dnem, ki je določen kot dan razpisa referenduma, začnejo
teči roki za opravila, ki so potrebna za izvedbo referenduma.
32. člen
Za dan glasovanja na referendumu se določi nedelja ali drug
dela prost dan.
Za isti dan glasovanja se lahko razpišeta dva ali več
referendumov.
33. člen
Od dneva razpisa referenduma do dneva glasovanja ne sme
preteči manj kakor trideset dni in ne več kakor leto dni. Določitev dneva
glasovanja, do katerega preteče več kot petinštirideset dni od dneva razpisa
referenduma, sprejme državni zbor z dvotretjinsko večino navzočih poslancev.
Rok iz prejšnjega odstavka ne teče v času, določenem v prvem
odstavku 16.a člena tega zakona.
34. člen
Najpozneje petnajst dni pred dnem glasovanja se akt o razpisu
referenduma objavi v medijih ali na drug način. V medijih ali na drug način se
objavi tudi besedilo akta, o katerem se bo odločalo na referendumu.
Medije ali drug način objave iz prejšnjega odstavka določi
Državna volilna komisija.
Stroški objave se krijejo iz sredstev, namenjenih za izvedbo
referenduma.
2. Pravica glasovanja na referendumu
35. člen
Pravico glasovanja na referendumu imajo državljani, ki imajo
pravico voliti v državni zbor.
Za vsako glasovanje na referendumu se sestavijo volilni
imeniki v skladu z zakonom, ki ureja evidenco volilne pravice.
36. člen
Glasovanje na referendumu je tajno.
Glasuje se z glasovnicami.
37. člen
Glasuje se osebno. Nihče ne more glasovati po pooblaščencu.
Pri glasovanju morata biti zagotovljena svoboda odločanja in
tajnost glasovanja.
Nihče ne sme biti klican na odgovornost zaradi glasovanja na
referendumu, niti se ne sme od njega zahtevati, naj pove, kako je glasoval
oziroma zakaj ni glasoval.
3. Organi za izvedbo referenduma
38. člen
Postopek za izvedbo referenduma vodijo organi, ki vodijo
postopek za volitve v državni zbor.
Pooblastila predlagatelja liste kandidatov v skladu z
zakonom, ki ureja volitve v državni zbor, ima v postopku za izvedbo referenduma
predstavnik predlagatelja referenduma.
Državna volilna komisija lahko določi tudi druge osebe, ki
imajo pravico določiti zaupnike za spremljanje dela volilnih organov.
39. člen
Državna volilna komisija:
-       
skrbi za zakonitost izvedbe referenduma,
-       
daje drugim volilnim organom strokovna navodila za izvedbo referenduma
in nadzira njihovo delo, 
-       
predpiše obrazce za izvrševanje tega zakona, 
-       
določa enotne standarde za material in druge materialne pogoje za
izvedbo referenduma, 
-       
opravlja in vodi neposredno tehnično delo v zvezi z izvedbo referenduma
na diplomatsko konzularnih predstavništvih Republike Slovenije v tujini in
ugotavlja skupen izid glasovanja z volišč na teh predstavništvih ter po pošti
iz tujine, če je volilno gradivo v zakonitem roku prispelo k Državni volilni
komisiji,
-       
ugotavlja in objavlja izid referenduma, 
-       
opravlja druge naloge, ki jih določa ta zakon.
40. člen
Volilna komisija volilne enote:
-       
opravlja in vodi neposredno tehnično delo v zvezi z izvedbo referenduma,
-       
ugotavlja izid glasovanja v volilni enoti.
41. člen
Okrajna volilna komisija:
-       
določa volišča,
-       
imenuje volilne odbore, 
-       
opravlja in vodi neposredno tehnično delo v zvezi z izvedbo referenduma,
-       
ugotavlja izid glasovanja v volilnem okraju.
42. člen
Za vsako glasovanje na referendumu se imenujejo volilni
odbori, ki vodijo glasovanje na volišču in ugotavljajo izid glasovanja na
volišču.
Volilni odbor sestavljajo predsednik in parno število članov
ter njihovi namestniki, ki jih imenuje okrajna volilna komisija izmed
državljanov, ki imajo stalno prebivališče na območju volilnega okraja.
4. Glasovanje in ugotavljanje izida glasovanja
43. člen
Glede glasovanja in ugotavljanja izida glasovanja na
referendumu se smiselno uporabljajo določbe zakona o volitvah v državni zbor,
kolikor s tem zakonom ni drugače določeno.
44. člen
(črtan)
45. člen
Na volišču je treba razobesiti akt o razpisu referenduma in besedilo
akta, o katerem se odloča na referendumu.
46. člen
Glasovnica vsebuje vprašanje, o katerem se odloča na
referendumu, in navodilo o načinu glasovanja.
Če se glasuje o več referendumskih vprašanjih, se o vsakem
vprašanju glasuje s posebno glasovnico.
Glasuje se tako, da glasovalec obkroži na glasovnici besedo
"za" ali "proti".
47. člen
(razveljavljen)
47.a člen
Za glasovanje na referendumu na lokalni ravni ne veljajo določbe
zakona o volitvah v državni zbor, ki se nanašajo na glasovanje po pošti v
tujini in na glasovanje pri diplomatsko konzularnih predstavništvih Republike
Slovenije. 
Volivci, ki so na dan glasovanja v tujini, kjer tam začasno
ali stalno prebivajo, lahko na referendumu na državni ravni glasujejo po pošti,
če to sporočijo Državni volilni komisiji najpozneje petnajst dni pred dnem
glasovanja. 
Volivci, ki so na dan glasovanja začasno v tujini, lahko na
referendumu na državni ravni glasujejo tudi na diplomatsko konzularnem
predstavništvu Republike Slovenije v tujini, če to sporočijo Državni volilni
komisiji v roku iz prejšnjega odstavka.
48. člen
Naknadno glasovanje se opravi, če na posameznem volišču ni
bilo izvedeno glasovanje na dan, ki je bil določen za glasovanje z aktom o
razpisu referenduma.
Naknadno glasovanje odredi Državna volilna komisija in se
opravi najkasneje v petnajstih dneh od dneva, ki je bil določen za dan
glasovanja z aktom o razpisu referenduma.
49. člen
Ugotovitev izida glasovanja obsega:
-       
število volivcev, vpisanih v volilni imenik,
-       
število volivcev, ki so glasovali po volilnem imeniku,
-       
število volivcev, ki so glasovali s potrdili,
-       
skupno število volivcev, ki so glasovali,
-       
število neveljavnih glasovnic,
-       
število veljavnih glasovnic,
-       
število volivcev, ki so glasovali "za",
-       
število volivcev, ki so glasovali "proti".
Kadar se na referendumu glasuje o več referendumskih
vprašanjih, se podatki iz prejšnjega odstavka ugotavljajo za vsako
referendumsko vprašanje posebej.
Kadar se na referendumu o spremembi ustave glasuje o več
referendumskih vprašanjih, se izpolnjevanje pogojev iz 6. člena tega zakona
ugotavlja za vsako referendumsko vprašanje posebej.
50. člen
Državna volilna komisija pošlje poročilo o izidu glasovanja
državnemu zboru in predlagatelju referenduma ter ga objavi v Uradnem listu
Republike Slovenije.
5. Varstvo pravice glasovanja
51. člen
Zaradi nepravilnosti pri delu volilnega odbora ima vsak
glasovalec, predlagatelj oziroma predstavnik predlagatelja zahteve za razpis
referenduma pravico vložiti ugovor pri Državni volilni komisiji v treh dneh od
dneva izvedbe referenduma.
Državna volilna komisija mora o ugovoru odločiti v roku
oseminštirideset ur.
Vsak glasovalec ima pravico vložiti ugovor pri Državni
volilni komisiji v istem roku tudi zaradi nepravilnosti pri delu okrajne
volilne komisije v zvezi z ugotavljanjem izida glasovanja za območje okraja
oziroma zaradi nepravilnosti pri delu volilne komisije volilne enote v zvezi z
ugotavljanjem izida glasovanja za območje volilne enote ter zoper ugotovitev Državne
volilne komisije o ugotovitvi izida glasovanja na diplomatsko konzularnih
predstavništvih Republike Slovenije v tujini. 
Državna volilna komisija mora o ugovoru odločiti v roku treh
dni od vložitve ugovora.
52. člen
Če Državna volilna komisija na podlagi ugovora ugotovi
nepravilnosti, ki so vplivale ali bi utegnile vplivati na izid referenduma,
razveljavi glasovanje na posameznem volišču in odredi ponovno glasovanje, ki se
opravi najpozneje v petnajstih dneh.
Če Državna volilna komisija na podlagi ugovora ugotovi
nepravilnost pri delu volilne komisije pri ugotovitvi izida glasovanja, volilni
komisiji naloži odpravo nepravilnosti ali sama ugotovi izid glasovanja.
Če Državna volilna komisija ugovor zavrne, lahko glasovalec
vloži pritožbo na sodišče, pristojno za upravne spore, v oseminštiridesetih
urah po prejemu odločbe.
53. člen
Sodišče odloči o pritožbi v roku oseminštirideset ur.
Sodišče odloča v senatu treh sodnikov.
Sodišče odloča ob smiselni uporabi zakona o upravnih sporih.
53.a člen
Zoper poročilo Državne volilne komisije o izidu glasovanja na
referendumu lahko vsak glasovalec vloži pritožbo v treh dneh po njegovi objavi
v Uradnem listu Republike Slovenije. 
O pritožbi iz prejšnjega odstavka odloči Vrhovno sodišče
Republike Slovenije v tridesetih dneh. Zoper odločitev sodišča ni dovoljena
pritožba. 
Pri odločanju se uporabljata drugi in tretji odstavek
prejšnjega člena.
53.b člen
Državni zbor v osmih dneh po pravnomočnosti poročila državne
volilne komisije iz 53.a člena tega zakona razglasi odločitev, ki je bila
sprejeta na referendumu, in jo objavi v Uradnem listu Republike Slovenije.
6. Druge določbe
54. člen
Stroški za izvedbo referenduma se krijejo iz državnega
proračuna.
55. člen
Glede vprašanj postopka izvedbe referenduma, ki s tem zakonom
niso posebej urejena, in glede kazenskih določb se smiselno uporabljajo določbe
zakona o volitvah v državni zbor.
56. člen
Določbe tega zakona o postopku za izvedbo referenduma se
smiselno uporabljajo tudi za izvedbo referenduma v samoupravni lokalni
skupnosti, s tem da postopek za izvedbo referenduma vodijo volilni organi, ki
vodijo lokalne volitve.
Akt o razpisu referenduma in besedilo akta, o katerem se bo
odločalo na referendumu, se objavita v medijih, ki jih določi volilna komisija
samoupravne lokalne skupnosti.
V postopku za izvedbo referenduma v samoupravni lokalni
skupnosti je za varstvo pravice glasovanja pristojno Upravno sodišče Republike
Slovenije. 
Stroški za izvedbo referenduma se krijejo iz proračuna
samoupravne lokalne skupnosti. 
Glede vprašanj postopka za izvedbo referenduma v samoupravni
lokalni skupnosti, ki s tem zakonom niso posebej urejena, se smiselno
uporabljajo določbe zakona, ki ureja lokalne volitve, in zakona, ki ureja
volitve v državni zbor.
IV. LJUDSKA INICIATIVA
57. člen
Najmanj trideset tisoč volivcev lahko da predlog za začetek
postopka za spremembo ustave.
V predlogu mora biti navedeno, v čem in kako naj se ustava
spremeni, ter razlogi za spremembo. Predlogu morajo biti priloženi podpisi
najmanj trideset tisoč volivcev.
58. člen
Najmanj pet tisoč volivcev lahko predloži državnemu zboru
predlog zakona.
Predlog zakona mora vsebovati sestavine, ki jih določa
poslovnik državnega zbora. Predlogu morajo biti priloženi podpisi najmanj pet
tisoč volivcev.
59. člen
Pobudo volivcem za vložitev predloga za začetek postopka za
spremembo ustave oziroma predloga zakona lahko da vsak volivec, politična
stranka ali drugo združenje državljanov.
Pobudnik obvesti o svoji pobudi predsednika državnega zbora,
ki ravna po četrtem odstavku 13. člena tega zakona. Rok za zbiranje podpisov
volivcev za podporo predlogu je šestdeset dni.
Volivec da svojo podporo predlogu na način, ki je določen v
petem odstavku 13. člena tega zakona.
Predlog za začetek postopka za spremembo ustave oziroma predlog
zakona pošlje državnemu zboru predstavnik volivcev.
IV.a KAZENSKE DOLOČBE
59.a člen
(črtan)

Zakon o referendumu in o ljudski iniciativi
(Uradni list RS, št. 15/94)
vsebuje naslednji končni določbi:
»V. KONČNI DOLOČBI
60. člen
Z dnem uveljavitve tega zakona preneha veljati zakon o
referendumu in o drugih oblikah osebnega izjavljanja (Uradni list SRS, št.
23/77 in 18/88).
61. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o referendumu
in o ljudski iniciativi – ZRLI-A (Uradni list RS, št. 38/96
) vsebuje naslednjo končno določbo:
»6. člen
Ta zakon začne veljati naslednji dan po objavi v Uradnem
listu Republike Slovenije, pri čemer začnejo določbe novega 12.a člena veljati
s 1. januarjem 1997.«.

Zakon o spremembah in dopolnitvah zakona o referendumu
in o ljudski iniciativi – ZRLI-B (Uradni list RS, št. 59/01
) vsebuje naslednjo končno določbo:
»7. člen
Ta zakon začne veljati naslednji dan po objavi v Uradnem
listu Republike Slovenije.«.

Odločba o razveljavitvi 47. člena zakona o
referendumu in o ljudski iniciativi (Uradni list RS, št. 11/03)
v zvezi z razveljavitvijo 47. člena zakona določa:
»Razveljavitev iz 1. točke izreka začne učinkovati naslednji
dan po vročitvi te odločbe Državnemu zboru.«.

Zakon o spremembah in dopolnitvah Zakona o referendumu
in o ljudski iniciativi – ZRLI-C (Uradni list RS, št. 83/04
) vsebuje naslednjo prehodno in končno določbo:
»9. člen
Globe, določene s tem zakonom, se do začetka uporabe Zakona o
prekrških (Uradni list RS, št. 7/03) izrekajo kot denarne kazni.
10. člen
Ta zakon začne veljati petnajsti dan po objavi v Uradnem
listu Republike Slovenije.«.

Odločba o delni razveljavitvi 2. oddelka II.
Poglavja Zakona o referendumu in ljudski iniciativi (Uradni list RS, št. 24/05)
v zvezi z delno razveljavitvijo določa:
»Razveljavitev iz 1. točke izreka začne učinkovati po preteku
enega leta od dneva objave te odločbe v Uradnem listu Republike Slovenije.«.

Zakon o spremembah in dopolnitvah Zakona o referendumu
in o ljudski iniciativi – ZRLI-D (Uradni list RS, št. 139/06)
vsebuje naslednjo prehodno in končno določbo:
»PREHODNA IN KONČNA DOLOČBA
39. člen
Tehnični in tehnološki pogoji za izvedbo določbe 18. člena
tega zakona, ki ureja dajanje podpore zahtevi za razpis referenduma preko
enotnega državnega portala e-uprava z varnim elektronskim podpisom, overjenim s
kvalificiranim potrdilom, se zagotovijo v šestih mesecih po uveljavitvi tega
zakona.
40. člen
Ta zakon začne veljati petnajsti dan po objavi v Uradnem
listu Republike Slovenije.«.

Odločba o ugotovitvi, da so Zakon o
referendumu in o ljudski iniciativi ter prvi odstavek 3. člena, kolikor se
nanaša na Vlado Republike Slovenije, in šesti odstavek 4. člena Zakona o
volilni in referendumski kampanji v neskladju z Ustavo (Uradni list RS, št. 6/18),
določa:
»1. Zakon o referendumu in o ljudski iniciativi (Uradni
list RS, št. 26/07 – uradno prečiščeno besedilo) je v neskladju z Ustavo.
2. Prvi odstavek 3. člena, kolikor se nanaša na Vlado,
in šesti odstavek 4. člena Zakona o volilni in referendumski kampanji (Uradni
list RS, št. 41/07, 11/11 in 98/13) sta v neskladju z Ustavo.
3. Državni zbor mora ugotovljene protiustavnosti iz
prejšnjih točk izreka odpraviti v roku enega leta po objavi te odločbe v Uradnem
listu Republike Slovenije.
4. Do drugačne ureditve v Zakonu o referendumu in o
ljudski iniciativi Vrhovno sodišče v pritožbenem postopku:
-       
zavrne pritožbo, če ne ugotovi nepravilnosti v referendumskem postopku
oziroma če ugotovi take nepravilnosti, ki niso ali ne bi mogle vplivati na izid
glasovanja;
-       
ugodi pritožbi, razveljavi glasovanje in odredi novo glasovanje, če
ugotovi nepravilnosti v referendumskem postopku, ki so vplivale ali bi lahko
vplivale na izid glasovanja;
-       
ugodi pritožbi, razveljavi glasovanje in samo ugotovi izid referenduma,
če ugotovi nepravilnosti v referendumskem postopku, ki so vplivale ali bi lahko
vplivale na izid glasovanja, katerih posledice je mogoče odpraviti z
ugotovitvijo drugačnega izida referenduma.
5. Po vročitvi odločitve Vrhovnega sodišča iz druge
alineje prejšnje točke izreka Državna volilna komisija v dveh dneh s sklepom
določi nov datum glasovanja, pri čemer mora glede na ugotovljeno naravo kršitve
upoštevati čas za referendumsko kampanjo. Sodba Vrhovnega sodišča, ki
razveljavlja glasovanje na referendumu ali ugotavlja drugačen izid referenduma,
in sklep Državne volilne komisije o določitvi novega datuma glasovanja se
objavita v Uradnem listu Republike Slovenije.«.

Zakon o spremembah in dopolnitvi Zakona o referendumu
in o ljudski iniciativi – ZRLI-E (Uradni list RS, št. 52/20)
vsebuje naslednjo končno določbo:
»KONČNA DOLOČBA
4. člen
Ta zakon začne veljati naslednji dan po objavi v Uradnem
listu Republike Slovenije.«.