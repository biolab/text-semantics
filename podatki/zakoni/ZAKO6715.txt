1. člen
(vsebina zakona)
S tem zakonom se:
-       
zaradi spodbujanja zaposlovanja določa začasna spodbuda za zaposlovanje
mlajših brezposelnih oseb,
-       
zaradi prispevanja k ohranitvi ravni transferjev posameznikom in
gospodinjstvom iz sprejetega proračuna Republike Slovenije za leto 2013 določa
začasen ukrep na področju izplačevanja porodniškega nadomestila.
2. člen
(spodbuda za zaposlovanje mlajših
brezposelnih oseb)
(1) Ne glede na določbe Zakona o
pokojninskem in invalidskem zavarovanju (Uradni list RS, št. 96/12 in 39/13),
Zakona o zdravstvenem varstvu in zdravstvenem zavarovanju (Uradni list RS, št.
72/06 – uradno prečiščeno besedilo, 114/06 – ZUTPG, 91/07, 76/08, 62/10 –
ZUPJS, 87/11, 40/12 – ZUJF in 21/13 – ZUTD-A), Zakona o starševskem varstvu in
družinskih prejemkih (Uradni list RS, št. 110/06 – uradno prečiščeno besedilo,
114/06 – ZUTPG, 10/08, 62/10 – ZUPJS in 40/12 – ZUJF) in Zakona o urejanju trga
dela (Uradni list RS, št. 80/10, 40/12 – ZUJF in 21/13), je delodajalec, ki v
obdobju iz četrtega odstavka 5. člena tega zakona sklene pogodbo o zaposlitvi
za nedoločen čas z brezposelno osebo, mlajšo od 30 let, ki je najmanj tri
mesece pred sklenitvijo pogodbe o zaposlitvi za nedoločen čas prijavljena v
evidenci brezposelnih oseb, za prvih 24 mesecev zaposlitve oproščen plačila
prispevkov delodajalca za pokojninsko in invalidsko zavarovanje, zdravstveno
zavarovanje, zavarovanje za starševsko varstvo in zavarovanje za primer
brezposelnosti.
(2) Do oprostitve iz prejšnjega odstavka je
upravičen delodajalec:
-       
ki zadnje tri mesece pred sklenitvijo pogodbe o zaposlitvi za nedoločen
čas z mlajšo brezposelno osebo iz prvega odstavka tega člena ni začel postopka
odpovedi pogodbe o zaposlitvi oziroma odpovedal pogodbe o zaposlitvi delavcem
iz poslovnih razlogov,
-       
ki pred sklenitvijo pogodbe o zaposlitvi za nedoločen čas z mlajšo
brezposelno osebo iz prvega odstavka tega člena ni imel blokiranega
transakcijskega računa 30 ali več zaporednih dni in
-       
ki je v zadnjih šestih mesecih pred sklenitvijo pogodbe o zaposlitvi za
nedoločen čas z mlajšo brezposelno osebo iz prvega odstavka tega člena redno
izplačeval plače in plačeval obvezne prispevke za socialno varnost zaposlenim.
(3) Delodajalec je v primeru, če po
sklenitvi pogodbe o zaposlitvi za nedoločen čas v skladu s prvim odstavkom tega
člena tej osebi odpove pogodbo o zaposlitvi iz poslovnega razloga ali v primeru
izredne odpovedi pogodbe o zaposlitvi s strani te osebe pred potekom 24 mesecev
zaposlitve, dolžan plačati prispevke delodajalca za socialno varnost za celotno
obdobje zaposlitve te osebe.
(4) Spodbuda iz tega člena ni združljiva s
spodbudo za zaposlovanje iz drugega odstavka 5. člena Zakona o razvojni podpori
Pomurski regiji v obdobju 2010–2015 (Uradni list RS, št. 87/09), spodbudo za
zaposlovanje na problemskih območjih z visoko brezposelnostjo iz 27. člena
Zakona o spodbujanju skladnega regionalnega razvoja (Uradni list RS, št. 20/11
in 57/12), spodbudo za zaposlovanje iz 157. člena Zakona o pokojninskem in
invalidskem zavarovanju, spodbudo za zaposlovanje iz prvega odstavka 39. člena
Zakona o spremembah in dopolnitvah Zakona o urejanju trga dela (Uradni list RS,
št. 21/13) ter spodbudo za zaposlovanje iz 74. člena Zakona o zaposlitveni
rehabilitaciji in zaposlovanju invalidov (Uradni list RS, št. 16/07 – uradno
prečiščeno besedilo, 87/11, 96/12 – ZPIZ-2).
(5) Ne glede na določbe Zakona o
pokojninskem in invalidskem zavarovanju, Zakona o zdravstvenem varstvu in
zdravstvenem zavarovanju, Zakona o starševskem varstvu in družinskih prejemkih
in Zakona o urejanju trga dela, je oseba iz prvega odstavka tega člena navkljub
neplačilu prispevkov za pokojninsko in invalidsko zavarovanje, zdravstveno zavarovanje,
zavarovanje za primer brezposelnosti in zavarovanje za starševsko varstvo,
upravičena do enakega obsega pravic iz navedenih socialnih zavarovanj, kot če
bi bili prispevki delodajalca plačani.
3. člen
(omejitev izplačila porodniškega
nadomestila)
Ne glede na prvi odstavek 43. člena Zakona
o starševskem varstvu in družinskih prejemkih in 145. člen Zakona za
uravnoteženje javnih financ (Uradni list RS, št. 40/12, 96/12 – ZPIZ-2, 104/12
– ZIPRS1314, 105/12, 25/13 – odl.US in 46/13 – ZIPRS1314-A) od uveljavitve tega
zakona tudi izplačilo porodniškega nadomestila ne more biti višje od
dvakratnika vrednosti povprečne mesečne plače v Republiki Sloveniji z uskladitvami
iz 2. člena Zakona o usklajevanju transferjev posameznikom in gospodinjstvom v
Republiki Sloveniji (Uradni list RS, št. 114/06, 59/07 – ZŠtip, 71/08, 73/08,
62/10 – ZUPJS, 85/10, 94/10 – ZIU, 110/11 – ZDIU12, 40/12 – ZUJF in 96/12 –
ZPIZ-2).

Zakon o interventnih ukrepih na področju trga
dela in starševskega varstva – ZIUPTDSV (Uradni list RS, št. 63/13)
vsebuje naslednjo prehodno in končne določbe:
»PREHODNA IN KONČNE DOLOČBE
4. člen
(izvajanje
ukrepov)
Postopki za uveljavljanje pravice do
porodniškega nadomestila iz prejšnjega člena, začeti pred uveljavitvijo tega
zakona, se končajo po dosedanjih predpisih.
5. člen
(uveljavitev zakona
in veljavnost ter uporaba posameznih določb)
(1) Ta zakon začne veljati 1. avgusta
2013.
(2) Določba 3. člena tega zakona velja do
vključno leta, ki sledi letu, v katerem gospodarska rast preseže 2,5 odstotka
bruto domačega proizvoda.
(3) Gospodarsko rast v skladu s prejšnjim
odstavkom ugotovi Statistični urad Republike Slovenije. Sklep o ugotovitvi, da
je gospodarska rast presegla 2,5 odstotka bruto domačega proizvoda, Vlada
Republike Slovenije objavi v Uradnem listu Republike Slovenije do
30. septembra leta, ki sledi letu, v katerem gospodarska rast preseže 2,5
odstotka bruto domačega proizvoda.
(4) Določba 2. člena tega zakona se
uporablja od 1. novembra 2013 do 31. decembra 2014.«.

Zakon o spremembi Zakona o interventnih
ukrepih na področju trga dela in starševskega varstva – ZIUPTDSV-A (Uradni list
RS, št. 95/14)
spreminja 5. člen zakona tako, da se glasi:
»5. člen
(uveljavitev
zakona in veljavnost ter uporaba posameznih določb)
(1) Ta zakon začne veljati 1. avgusta
2013.
(2) Določba 3. člena tega zakona velja do
vključno leta, ki sledi letu, v katerem gospodarska rast preseže 2,5 odstotka
bruto domačega proizvoda.
(3) Gospodarsko rast v skladu s prejšnjim
odstavkom ugotovi Statistični urad Republike Slovenije. Sklep o ugotovitvi, da
je gospodarska rast presegla 2,5 odstotka bruto domačega proizvoda, Vlada
Republike Slovenije objavi v Uradnem listu Republike Slovenije do
30. septembra leta, ki sledi letu, v katerem gospodarska rast preseže 2,5
odstotka bruto domačega proizvoda.
(4) Določba 2. člena tega zakona se
uporablja od 1. novembra 2013 do 31. decembra 2015.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.