1. člen
(vsebina zakona)
Ta zakon ureja nagrado Zlata čebela, ki se v Republiki
Sloveniji podeljuje za prispevek k ohranjanju ter varovanju čebel in drugih
opraševalcev, ter postopek predlaganja in podeljevanja te nagrade.
2. člen
(nagrada Zlata čebela)
(1) Nagrada Zlata čebela (v nadaljnjem besedilu: nagrada) je
najvišja državna nagrada za izjemne dosežke na področju zaščite čebel in drugih
opraševalcev ter za ozaveščanje o njihovem pomenu za trajnostno kmetijstvo,
zagotavljanje prehranske varnosti, ohranjanje narave in njene biotske
raznovrstnosti, kulturne dediščine ter zdravja ljudi.
(2) Prejemnik ali prejemnica nagrade (v nadaljnjem besedilu:
prejemnik nagrade) prejme denarno nagrado in listino.
3. člen
(postopek predlaganja kandidatov za nagrado)
(1) Kandidate ali kandidatke (v nadaljnjem besedilu:
kandidat) za nagrado na podlagi javnega poziva za podelitev nagrade, ki ga
ministrstvo, pristojno za kmetijstvo (v nadaljnjem besedilu: ministrstvo),
objavi na osrednjem spletnem mestu državne uprave in spletnih straneh
reprezentativnih mednarodnih organizacij, predlagajo fizične osebe, pravne
osebe ali osebe javnega prava, katerih dejavnost je povezana s področjem
zaščite čebel in drugih opraševalcev ter ozaveščanjem o njihovem pomenu.
(2) Predlog iz prejšnjega odstavka mora biti vsebinsko
obrazložen. Vsebovati mora predlagateljeve kontaktne podatke (osebno ime
oziroma naziv pravne osebe in naslov za obveščanje) ter pisno privolitev kandidata,
da se njegovi osebni podatki v zvezi s predlagano kandidaturo lahko obdelujejo
in hranijo za namen postopkov, predpisanih s tem zakonom.
(3) Podatki iz prejšnjega odstavka so:
-       
osebno ime oziroma naziv pravne osebe,
-       
akademski naziv (če ga ima),
-       
datum in kraj rojstva fizične osebe oziroma ustanovitve pravne osebe,
-       
naslov stalnega prebivališča oziroma naslov pravne osebe in
-       
naslov za obveščanje.
(4) Podatki prejemnika nagrade iz prejšnjega odstavka se
hranijo trajno.
4. člen
(prejemniki nagrade)
(1) Nagrado lahko prejme državljan Republike Slovenije ali
tuji državljan, pravna oseba ali druga organizacija s sedežem v Republiki
Sloveniji ali v tujini ali mednarodna organizacija.
(2) Nagrada se lahko podeli isti fizični, pravni osebi ali
organizaciji samo enkrat.
(3) Nagrada se ne more podeliti posmrtno.
5. člen
(Odbor za podeljevanje nagrade Zlata čebela)
(1) Nagrado podeljuje Odbor za podeljevanje nagrade Zlata
čebela (v nadaljnjem besedilu: odbor).
(2) Odbor ima predsednika in šest članov. Predsednik odbora
je minister, pristojen za kmetijstvo (v nadaljnjem besedilu: minister), člane
pa na predlog ministra imenuje Vlada Republike Slovenije za štiri leta.
(3) Člane odbora na podlagi javnega poziva ministrstva,
objavljenega na osrednjem spletnem mestu državne uprave in spletnih straneh
mednarodnih organizacij, predlagajo predstavniki javnosti ali se predlagajo
sami. Predlog mora vsebovati obrazložitev ustrezne zastopanosti strokovnjakov
iz petega odstavka tega člena.
(4) V predlogu iz drugega odstavka tega člena minister ni
vezan na predloge iz prejšnjega odstavka, mora pa svoj predlog vsebinsko
obrazložiti. V predlogu imenovanja članov odbora upošteva načelo uravnotežene
zastopanosti spolov.
(5) V predlogu iz drugega odstavka tega člena minister
upošteva zastopanost strokovnjakov s področja kmetijstva, ohranjanja narave,
čebelarstva, mednarodnih zadev, znanosti in raziskav ter kulturne dediščine.
(6) Delo članov odbora je častno. Člani odbora so upravičeni
do povračila stroškov za prevoz, prehrano, nočitve in sejnine.
(7) Financiranje, sestavo, način odločanja in naloge odbora
podrobneje predpiše minister.
(8) Člani odbora pri opravljanju svojih nalog ravnajo v
skladu s predpisi, ki urejajo integriteto in preprečevanje korupcije, nasprotja
interesov, sprejemanje daril, varstvo podatkov in zaupnost podatkov. Člani
odbora ne smejo sprejemati daril v zvezi z opravljanjem svojega dela v odboru.
(9) Podrobnejši način dela odbora se določi v poslovniku, ki
ga sprejme Odbor. Poslovnik se sprejme na prvem zasedanju Odbora.
6. člen
(Komisija za pregled predlogov za nagrado Zlata čebela)
(1) Predsednik odbora imenuje Komisijo za pregled predlogov
za nagrado Zlata čebela (v nadaljnjem besedilu: komisija), če odbor prejme več
kakor 20 predlogov za nagrado.
(2) Komisija na podlagi prispelih predlogov pripravi
prednostni seznam največ desetih kandidatov za nagrado, na podlagi podrobnejših
meril, ki jih določi odbor.
(3) Sestavo, način odločanja in naloge komisije podrobneje
predpiše minister.
(4) Člani komisije pri opravljanju svojih nalog ravnajo v
skladu s predpisi, ki urejajo integriteto in preprečevanje korupcije, nasprotja
interesov, sprejemanje daril, varstvo podatkov in zaupnost podatkov. Člani
komisije ne smejo sprejemati daril v zvezi z opravljanjem svojega dela v
komisiji.
(5) Podrobnejši način dela komisije se določi v poslovniku iz
devetega odstavka prejšnjega člena.
7. člen
(poziv in izbira prejemnikov nagrade)
(1) Nagrada za posamezno leto se podeli za zaključen projekt
z enega od naslednjih področij, ki potekajo tako, da se vsako izmed njih ponovi
na tri leta po naslednjem vrstnem redu:
-       
promocija čebel in drugih opraševalcev,
-       
ohranjanje čebel in drugih opraševalcev,
-       
raziskave o čebelah in drugih opraševalcih.
(2) Odbor pripravi poziv iz prvega odstavka 3. člena tega
zakona, v katerem podrobneje opredeli področje iz prejšnjega odstavka, pogoje
in merila iz tretjega odstavka tega člena, ki jih morajo izpolnjevati kandidati
za nagrado, obvezne vsebine predloga za nagrado, rok za vložitev predlogov za prejemnika
nagrade, dan podelitve nagrade za tekoče leto, višino nagrade v skladu s prvim
odstavkom 11. člena tega zakona ter drugo podrobnejšo vsebino predloga,
predpisano s pravilnikom iz sedmega odstavka tega člena.
(3) Pri odločitvi o prejemniku nagrade odbor upošteva
naslednja merila:
-       
izvirnost in odmevnost projekta v družbi,
-       
prispevek k ozaveščanju o pomenu čebel in drugih opraševalcev,
-       
promocija ohranitve čebel in drugih opraševalcev,
-       
nove metode in (ne)tehnološki razvojni dosežki ter znanstvenoraziskovalni
prispevek projekta na področju čebel in drugih opraševalcev,
-       
vpliv na prepoznavanje in zaščito vloge čebel in drugih opraševalcev pri
zagotavljanju prehranske varnosti, trajnostnega kmetijstva in ohranjanja
narave,
-       
horizontalni učinki pri ohranjanju kulturne dediščine, zdravja,
spodbujanja turizma oziroma gospodarstva.
(4) Pri odločanju o podelitvi nagrade odbor in komisija
obravnavata le predloge, ki vsebujejo podatke iz 3. člena tega zakona.
(5) Odbor sprejme odločitev o prejemniku nagrade z večino glasov
vseh članov odbora in jo pisno utemelji.
(6) Prejemnik nagrade se objavi na osrednjem spletnem mestu
državne uprave in spletnih straneh mednarodnih organizacij.
(7) Podrobnejše pogoje glede objave javnega poziva iz tega
člena ter podrobnejšo vsebino poziva predpiše minister.
8. člen
(izjava)
(1) Vsi člani odbora ali komisije morajo pred imenovanjem
podpisati izjavo o preprečevanju nasprotij interesov, varstvu podatkov in
zaupnosti.
(2) Podrobnejšo vsebino izjave predpiše minister.
9. člen
(podelitev nagrade)
(1) Nagrada se praviloma podeljuje ob svetovnem dnevu čebel
20. maja v Sloveniji. Dan podelitve nagrade za tekoče leto se določi v skladu z
drugim odstavkom 7. člena tega zakona.
(2) Nagrado podeli odbor, izroči pa predsednik Republike
Slovenije.
(3) Način razglasitve nagrade, vsebino listine nagrade in
objavo nagrajencev podrobneje predpiše minister.
10. člen
(sredstva)
(1) Sredstva za dodeljevanje nagrade in delo odbora se
zagotavljajo v proračunu Republike Slovenije.
(2) Strokovna in administrativna dela za odbor in komisijo
opravlja ministrstvo.
11. člen
(denarna nagrada)
(1) Prejemnik nagrade prejme denarno nagrado, katere višino
določi odbor v okviru razpoložljivih sredstev iz prejšnjega člena, pri čemer
višina nagrade ne sme preseči 70 % teh sredstev.
(2) Denarna nagrada se izplača prejemniku na njegov
transakcijski račun po podelitvi nagrade.
12. člen
(poročilo o delu)
(1) Odbor v 30 dneh po podelitvi nagrade pripravi poročilo o
delu in ga predloži v seznanitev Vladi Republike Slovenije.
(2) Vsebino poročila podrobneje predpiše minister.
PREHODNA IN KONČNA DOLOČBA
13. člen
(rok za izdajo podzakonskih predpisov)
Podzakonske predpise iz sedmega odstavka 5. člena, tretjega
odstavka 6. člena, sedmega odstavka 7. člena, drugega odstavka 8. člena, tretjega
odstavka 9. člena in drugega odstavka 12. člena tega zakona izda minister v
šestih mesecih od uveljavitve tega zakona.
14. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 322-10/20-2/16
Ljubljana, dne 3. marca 2021
EPA 1554-VIII
Državni zbor
Republike Slovenije
Igor Zorčič
predsednik