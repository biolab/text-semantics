1. člen
(vsebina zakona)
Ta zakon določa namen, delovanje, organizacijo, financiranje
in nadzor nad Javnim skladom Republike Slovenije za kulturne dejavnosti.
2. člen
(splošna določba)
(1) Javni sklad Republike Slovenije za kulturne dejavnosti (v
nadaljnjem besedilu: sklad) je oseba javnega prava. Ustanoviteljica sklada je
Republika Slovenija. Ustanoviteljske pravice v skladu izvršuje Vlada Republike
Slovenije (v nadaljnjem besedilu: vlada). 
(2) Za vsa vprašanja glede uresničevanja javnega interesa, ki
niso urejena v tem zakonu, se uporablja zakon, ki ureja uresničevanje javnega
interesa za kulturo. 
(3) Za vsa vprašanja glede delovanja in poslovanja sklada, ki
niso urejena v tem zakonu, se uporablja zakon, ki ureja javne sklade, razen
določb o namenskem premoženju, kapitalu in insolventnosti, ki se za sklad ne
uporabljajo.
3. člen
(namen delovanja sklada)
(1) Sklad deluje z namenom spodbujanja razvoja na področju
ljubiteljskih kulturnih dejavnosti, spodbujanja ustvarjalnosti na kulturnem
področju in izvajanja drugih dejavnosti, določenih z nacionalnim programom za
kulturo in s tem zakonom. 
(2) Sklad izvaja nacionalni kulturni program kot temeljni strateški
dokument slovenske kulturne politike na področju ljubiteljske kulturne
dejavnosti. Sklad opravlja strokovne in razvojne naloge v zvezi s spodbujanjem
ljubiteljske kulturne dejavnosti in kulturne ustvarjalnosti na celotnem
slovenskem etničnem prostoru, izvaja izobraževalne programe za vse zvrsti
kulturnih dejavnosti, dodeljuje finančna sredstva in opravlja druge naloge,
določene v tem zakonu in aktu o ustanovitvi sklada. Skladno s tem zakonom in na
podlagi pogodbe lahko sklad opravlja naloge s področja ljubiteljskih kulturnih
dejavnosti tudi za samoupravne lokalne skupnosti. 
(3) Sklad opravlja s tem zakonom določene naloge v javnem
interesu, da se zagotovijo trajne možnosti za razvoj ljubiteljskih kulturnih
dejavnosti. Sklad neodvisno odloča o izbiri programov in projektov, ki se
financirajo iz proračuna Republike Slovenije, v skladu s poslovno politiko
sklada ter splošnimi pogoji poslovanja sklada.
4. člen
(naloge sklada)
(1) Sklad opravlja naslednje naloge: 
-       
izvaja nacionalni kulturni program v delu, ki pokriva ljubiteljske
kulturne dejavnosti, ter spremlja in analizira stanje s svojega delovnega
področja; 
-       
skrbi za kakovostno rast ljubiteljskih kulturnih dejavnosti in
predstavitev dosežkov; 
-       
skrbi za ohranitev, negovanje in razvoj žive ljudske kulture kot dela
kulturne dediščine; 
-       
neodvisno odloča o izbiri programov in projektov s področja
ljubiteljskih kulturnih dejavnosti, ki se financirajo iz nepovratnih sredstev
proračuna Republike Slovenije za ljubiteljske kulturne dejavnosti, ter z
izbranimi izvajalci teh programov in projektov sklepa pogodbe o financiranju
oziroma sofinanciranju; 
-       
neodvisno odloča o izbiri programov in projektov s področja
ljubiteljskih kulturnih dejavnosti posameznikov oziroma organizacij različnih
narodnosti v Republiki Sloveniji, ki se financirajo iz nepovratnih sredstev
proračuna Republike Slovenije, razen o izbiri programov in projektov avtohtone
italijanske in madžarske narodne skupnosti ter romske skupnosti, o katerih
neposredno odloča ministrstvo, pristojno za kulturo; 
-       
spremlja delo izvajalcev kulturnih programov in projektov na področju
ljubiteljskih kulturnih dejavnosti ter nadzoruje porabo tistih javnih sredstev,
ki jih izvajalci kulturnih programov in projektov pridobijo na podlagi pogodb,
sklenjenih s skladom; 
-       
zagotavlja strokovno-organizacijsko podporo ljubiteljskim kulturnim
društvom in njihovim zvezam, skupinam in posameznikom pri izvajanju
ljubiteljskih kulturnih dejavnosti; 
-       
samostojno ali v sodelovanju s samoupravnimi lokalnimi skupnostmi,
društvi in njihovimi zvezami ter drugimi pripravlja prireditve in izobraževanja
ter izdaja publikacije s svojega delovnega področja; 
-       
organizira kulturne prireditve; 
-       
izvaja projekte in programe za samoupravne lokalne skupnosti s področja
ljubiteljske kulturne dejavnosti, skladno s pogodbo, sklenjeno med skladom in
samoupravno lokalno skupnostjo; 
-       
sodeluje s kulturnimi organizacijami Slovencev v zamejstvu in po svetu
ter s tujimi sorodnimi organizacijami; 
-       
podeljuje priznanja in denarne nagrade na področju ljubiteljskih
kulturnih dejavnosti; 
-       
sodeluje z državnimi organi in civilno družbo pri načrtovanju strateških
usmeritev na področju društvene kulture; 
-       
vodi zbirke podatkov, določene s tem in drugimi zakoni; 
-       
po pooblastilu ministrstva, pristojnega za kulturo, lahko opravlja tudi druge
naloge, ki zadevajo ljubiteljske kulturne dejavnosti; 
-       
opravlja druge strokovne naloge v skladu z namenom, za katerega je bil
ustanovljen. 
(2) Z aktom o ustanovitvi sklada se lahko določi, da ta
opravlja tudi druge naloge v javnem interesu, če so povezane z nalogami iz
prejšnjega odstavka ali če so nujen pogoj za njihovo izvedbo.
5. člen
(organi sklada)
(1) Sklad ima nadzorni svet in direktorja oziroma direktorico
(v nadaljnjem besedilu: direktor). 
(2) Sklad ima tudi strokovne programske komisije ter druge
strokovne organe in komisije v skladu z aktom o ustanovitvi sklada.
6. člen
(nadzorni svet)
(1) Nadzorni svet ima sedem članov oziroma članic (v
nadaljnjem besedilu: člani nadzornega sveta). Člane nadzornega sveta imenuje
vlada izmed strokovnjakov s področja dela sklada, financ in pravnih zadev, tako
da so upoštevani enakomerna regionalna sestava nadzornega sveta, enotni
slovenski kulturni prostor in zastopanost različnih kulturnih dejavnosti s
področja dela sklada, za dobo štirih let z možnostjo ponovnega imenovanja.
Člani nadzornega sveta ne morejo biti osebe, zaposlene v skladu, in druge
osebe, katerih funkcija ali dejavnost je po zakonu nezdružljiva s članstvom v
nadzornem svetu. 
(2) Vlada imenuje v nadzorni svet tri člane na predlog
ministrstva, pristojnega za kulturo, enega člana na predlog ministrstva,
pristojnega za finance, ter tri člane na predlog Zveze kulturnih društev
Slovenije in drugih zvez ljubiteljskih kulturnih društev. Če zveze iz
prejšnjega stavka ne predlagajo zadostnega števila članov nadzornega sveta v
roku, določenem v aktu o ustanovitvi sklada, manjkajoče člane imenuje vlada na
predlog ministrstva, pristojnega za kulturo. 
(3) Podrobnejši postopek imenovanja članov nadzornega sveta
se določi z aktom o ustanovitvi sklada. 
(4) Član nadzornega sveta je lahko predčasno razrešen v
primerih, določenih z zakonom, ki ureja javne sklade.
7. člen
(direktor)
(1) Za direktorja je lahko imenovana oseba, ki ima najmanj
visokošolsko izobrazbo druge stopnje ali izobrazbo, v skladu z veljavnimi
predpisi ustrezno tej izobrazbeni ravni, ki ima vsaj osem let delovnih
izkušenj, od tega pet let na vodilnih delovnih mestih podobne zahtevnosti, ki
ni bila pravnomočno obsojena za kaznivo dejanje, pa obsodba ni pogojna, in ki
izpolnjuje druge pogoje, določene z aktom o ustanovitvi sklada. 
(2) Direktorja imenuje vlada na predlog nadzornega sveta
sklada za dobo štirih let. Nadzorni svet oblikuje predlog za imenovanje
direktorja na podlagi javnega natečaja. Po poteku mandata lahko vlada na
podlagi javnega natečaja, ki ga izvede nadzorni svet, isto osebo ponovno
imenuje za direktorja javnega sklada.
8. člen
(predčasna razrešitev direktorja)
Direktor se predčasno razreši v primerih in po postopku,
določenim z zakonom, ki ureja javne sklade.
9. člen
(strokovnoprogramske komisije)
(1) Strokovnoprogramske komisije sklada so strokovna
posvetovalna telesa, ki dajejo mnenja in ocene k predlogom programov in
projektov s področja ljubiteljskih kulturnih dejavnosti v postopkih
razdeljevanja javnih sredstev, predlagajo ukrepe kulturne politike in druge
razvojne ukrepe ter opravljajo še druge naloge v skladu z aktom o ustanovitvi
sklada. 
(2) Člani oziroma članice strokovnih programskih komisij (v
nadaljnjem besedilu: člani strokovnoprogramskih komisij) so imenovani izmed
uglednih strokovnjakov, ki delujejo na področju dela sklada. Člani
strokovnoprogramskih komisij ne morejo biti člani nadzornega sveta, direktor
ali uslužbenci sklada in ne smejo sodelovati pri odločanju o zadevah, s
katerimi so kakor koli poslovno ali osebno povezani. 
(3) Ustanovitev, sestavo in naloge strokovnoprogramskih
komisij ter trajanje mandata, postopek imenovanja in razrešitve članov
strokovnoprogramskih komisij določa akt o ustanovitvi sklada. 
(4) Način dela strokovnoprogramskih komisij se podrobneje
uredi s splošnim aktom, ki ga na predlog direktorja sprejme nadzorni svet.
10. člen
(poslovanje sklada)
(1) Sklad posluje skladno z določbami zakona, ki ureja javne
sklade, razen če je s tem zakonom urejeno drugače. 
(2) Sklad posluje skladno s poslovno politiko za naslednje
srednjeročno obdobje, ki jo na predlog direktorja in na podlagi mnenja
nadzornega sveta sprejme ustanovitelj.
11. člen
(javni razpisi in javni pozivi)
(1) Sklad sofinancira projekte in programe s področja
ljubiteljskih kulturnih dejavnosti prek javnih pozivov in razpisov. Za izvedbo
postopkov javnih razpisov in javnih pozivov ter sklepanja pogodb o
sofinanciranju se smiselno uporabljajo določbe zakona, ki ureja uresničevanje
javnega interesa za kulturo. Odločitve o sofinanciranju programov in projektov
sprejema direktor na podlagi mnenj in ocen strokovnoprogramskih komisij, v
skladu s poslovno politiko sklada in splošnimi pogoji poslovanja. Zoper
odločitev direktorja ima stranka pravico do pritožbe. O pritožbi odloča
ministrstvo, pristojno za kulturo. 
(2) Podrobnejši postopek izbire programov in projektov, ki se
sofinancirajo iz sredstev državnega proračuna, sklepanja pogodb in način
nadzora nad izvajanjem pogodb se določita s splošnimi pogoji poslovanja sklada.
12. člen
(nagrade sklada)
(1) Za izjemne dosežke na področju ljubiteljske kulturne
dejavnosti sklad podeljuje denarne nagrade, za dolgoletno in uspešno delo na
tem področju pa priznanja. 
(2) Vrste nagrad in priznanj ter postopek in merila za
njihovo podeljevanje se določijo s splošnim aktom, ki ga na predlog direktorja
sprejme nadzorni svet.
13. člen
(območne izpostave sklada)
(1) Sklad ima območne izpostave, ki opravljajo naloge sklada
za območje, za katerega so organizirane. Območne izpostave določi direktor na
podlagi mnenja nadzornega sveta in po predhodnem soglasju vlade. 
(2) Postopek in merila za ustanovitev in ukinitev območnih
izpostav se podrobneje določijo z aktom o ustanovitvi sklada. 
(3) Več območnih izpostav se lahko poveže v programsko
koordinacijo, ki oblikuje in izvaja njihov regijski program. Mrežo programskih
koordinacij določi direktor po predhodnem mnenju nadzornega sveta. Merila za
oblikovanje programske koordinacije, njene naloge ter način njenega delovanja
in vodenja določa akt o ustanovitvi sklada. 
(4) Pri območnih izpostavah se ustanovijo sveti območnih
izpostav, ki so posvetovalna telesa direktorja sklada. Sestava in postopek
konstituiranja sveta območne izpostave, njegove naloge, način dela in odločanja
določa akt o ustanovitvi sklada.
14. člen
(zbirka podatkov)
(1) Za oblikovanje strokovnih podlag za delo sklada,
spremljanje rezultatov in učinkov financiranja ter izvajanja nadzora nad
izpolnjevanjem pogodbenih obveznosti izvajalcev programov in projektov, pa tudi
spremljanje stanja ljubiteljskih kulturnih dejavnosti in obveščanja javnosti o
financiranju programov in projektov sklad vodi zbirko podatkov. 
(2) Zbirka podatkov vključuje naslednje podatke: 
-       
naziv oziroma osebno ime izvajalca programa ali projekta, 
-       
prebivališče oziroma sedež izvajalca, 
-       
naziv in obseg projekta oziroma programa, ki je sofinanciran, 
-       
višino financiranja projektov oziroma programov, 
-       
rezultate financiranja. 
(3) Zbirka podatkov lahko vključuje tudi druge podatke s
področja ljubiteljskih kulturnih dejavnosti, ki niso osebni podatki. 
(4) Zbirka iz prvega odstavka tega člena je javna.
15. člen
(financiranje)
(1) Sklad pridobiva sredstva: 
-       
iz sredstev proračuna Republike Slovenije; 
-       
iz sredstev proračunov samoupravnih lokalnih skupnosti, v skladu s
tretjim odstavkom tega člena; 
-       
iz sredstev Evropske unije; 
-       
iz lastnih prihodkov, kakršne so vstopnine, prijavnine, kotizacije,
prodaja publikacij in podobno; 
-       
iz donacij in sponzoriranja; 
-       
iz drugih virov. 
(2) Ustanovitelj zagotavlja: 
-       
sredstva za sofinanciranje programa in projektov sklada; 
-       
sredstva za transferje, ki se razdeljujejo na podlagi javnih pozivov in
javnih razpisov; 
-       
sredstva za izplačilo plač zaposlenih in drugih materialnih stroškov,
povezanih z delom zaposlenih, ter za izplačilo sejnin in drugih povračil članom
nadzornega sveta in strokovnoprogramskih komisij; 
-       
sredstva za kritje splošnih stroškov delovanja; 
-       
sredstva za programske materialne stroške; 
-       
sredstva za investicijsko vzdrževanje in nakup opreme; 
-       
poslovne prostore osrednje službe sklada. 
(3) Samoupravne lokalne skupnosti, za katere sklad izvaja
naloge skladno s tem zakonom in ki so dogovorjene s pogodbami med samoupravno
lokalno skupnostjo in skladom, skladu na podlagi pogodb zagotavljajo: 
-       
sredstva za sofinanciranje programov in projektov, ki jih izvajajo
njegove območne izpostave; 
-       
sredstva za izplačilo plač dodatno zaposlenih na njegovih območnih
izpostavah ter za druge materialne stroške, povezane z delom dodatno
zaposlenih; 
-       
brezplačne prostore za delo njegovih območnih izpostav in njihovo
vzdrževanje; 
-       
sredstva za kritje materialnih stroškov, povezanih s prostori območnih
izpostav; 
-       
dodatno opremo za delovanje njegovih območnih izpostav in vzdrževanje te
opreme.
16. člen
(revizija)
Letno poročilo sklada mora pregledati pooblaščeni revizor
oziroma revizorka najmanj na vsakih pet let.
17. člen
(nadzor)
Nadzor nad delom in poslovanjem sklada opravlja ministrstvo,
pristojno za kulturo.
PREHODNE IN KONČNE DOLOČBE
18. člen
(uskladitev aktov sklada)
(1) Javni sklad Republike Slovenije za kulturne dejavnosti,
ustanovljen z Aktom o ustanovitvi Javnega sklada Republike Slovenije za
kulturne dejavnosti (Uradni list RS, št. 96/00), nadaljuje svoje delo v skladu
s tem zakonom. 
(2) Vlada uskladi ustanovitveni akt Javnega sklada Republike
Slovenije za kulturne dejavnosti s tem zakonom najpozneje v treh mesecih po
uveljavitvi tega zakona. 
(3) Sklad uskladi svoje akte s tem zakonom in aktom iz
prejšnjega odstavka najpozneje v šestih mesecih po uveljavitvi akta iz prejšnjega
odstavka.
19. člen
(prva revizija)
Prva revizija poslovanja sklada se opravi najpozneje v letu
2012, nato pa skladno s 16. členom tega zakona.
20. člen
(mandat dosedanjega direktorja sklada)
Dosedanji direktor sklada nadaljuje svoje delo do izteka mandata,
za katerega je bil imenovan.
21. člen
(konstituiranje nadzornega sveta)
Nadzorni svet sklada se konstituira najpozneje v treh mesecih
po uveljavitvi akta iz drugega odstavka 18. člena tega zakona. Dosedanjim
članom nadzornega sveta preneha mandat z dnem konstituiranja novega nadzornega
sveta v skladu s tem zakonom in aktom iz drugega odstavka 18. člena tega
zakona.
22. člen
(člani strokovnoprogramskih komisij sklada in člani svetov
območnih izpostav sklada)
(1) Dosedanji člani strokovnoprogramskih komisij opravljajo
naloge do imenovanja novih strokovnoprogramskih komisij v skladu s tem zakonom.
(2) Dosedanji člani svetov območnih izpostav opravljajo svoje
naloge do izteka mandata, za katerega so bili imenovani.
23. člen
(delovanje območnih izpostav sklada)
Območne izpostave sklada, ustanovljene na podlagi Zakona o
Skladu Republike Slovenije za ljubiteljske kulturne dejavnosti (Uradni list RS,
št. 1/96 in 22/00 – ZJS) in Akta o ustanovitvi Javnega sklada Republike
Slovenije za kulturne dejavnosti (Uradni list RS, št. 96/00), nadaljujejo svoje
delo.
24. člen
(veljavnost predpisov in aktov)
(1) Z dnem uveljavitve tega zakona preneha veljati Zakon o
Skladu Republike Slovenije za ljubiteljske kulturne dejavnosti (Uradni list RS,
št. 1/96 in 22/00 – ZJS). 
(2) Do izdaje aktov na podlagi tega zakona ostanejo v veljavi
akti, izdani na podlagi Zakona o Skladu Republike Slovenije za ljubiteljske
kulturne dejavnosti (Uradni list RS, št. 1/96 in 22/00 – ZJS) in Akta o
ustanovitvi Javnega sklada Republike Slovenije za kulturne dejavnosti (Uradni
list RS, št. 96/00).
25. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 412-01/09-25/53
Ljubljana, dne 26. marca 2010
EPA 694-V
Državni zbor 
Republike Slovenije 
dr. Pavel Gantar l.r. 
Predsednik