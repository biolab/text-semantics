1. člen
(vsebina zakona)
Ta zakon ureja pravice in varstvo
ponudnikov zaščitenih elektronskih storitev, ki zaščitene elektronske storitve
za plačilo zagotavljajo s pogojnim dostopom ter ukrepe za preprečevanje
možnosti za uporabo naprav, s katerimi se je mogoče izogniti zaščiti s pogojnim
dostopom.
2. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
1.     
Zaščitena elektronska storitev je vsaka storitev televizijske
radiodifuzije, radijske radiodifuzije ali storitev informacijske družbe, ki
vključuje ali temelji na pogojnem dostopu in se na osnovi pogojnega dostopa
zagotavlja proti plačilu, ali zagotavljanje pogojnega dostopa do prej omenjenih
storitev, če ta predstavlja samostojno storitev. V tej opredelitvi pomeni:
- 
storitev televizijske radiodifuzije je žični ali brezžični prenos,
vključno s satelitskim prenosom, kodiranih ali nekodiranih televizijskih
programov, namenjenih javnemu sprejemu, vključno s posredovanjem teh programov
drugim ponudnikom, ki jih prenašajo javnosti; storitev televizijske
radiodifuzije ne vključuje posredovanja informacij ali sporočil na posamezno
zahtevo;
- 
storitev radijske radiodifuzije je žični ali brezžični prenos, vključno
s satelitskim prenosom, radijskih programov, namenjenih neposrednemu javnemu
sprejemanju;
- 
storitev informacijske družbe je storitev, ki se običajno zagotavlja za
plačilo, na daljavo, z elektronskimi sredstvi in na posamezno zahtevo
prejemnika storitev pri čemer pomeni:
a) na daljavo, da se storitev
zagotavlja, ne da bi bili strani sočasno prisotni;
b) z elektronskimi sredstvi, da se
storitev na začetku pošlje in v namembnem kraju sprejme z elektronsko opremo za
obdelavo (vključno z digitalnim stiskanjem) in shranjevanje podatkov in v
celoti pošlje, prenese in sprejme po žici, radiu, optičnih sredstvih ali drugih
elektromagnetnih sredstvih;
c) na posamezno zahtevo prejemnice
ali prejemnika (v nadaljnjem besedilu: prejemnik) storitev, da se storitev
zagotavlja s prenosom podatkov na posamezno zahtevo.
Storitve
informacijske družbe vključujejo zlasti storitve prodaje blaga ali storitev,
dostopa do podatkov ali oglaševanja na svetovnem spletu ter storitve dostopa do
komunikacijskega omrežja, prenosa podatkov ali shranjevanja prejemnikovih
podatkov v komunikacijskem omrežju.
2.     
Ponudnica ali ponudnik (v nadaljnjem besedilu: ponudnik) storitev je
fizična ali pravna oseba, ki zagotavlja storitve iz prejšnje točke.
3.     
Pogojni dostop je vsak tehnični ukrep oziroma ureditev, pri katerem je
dostop do zaščitene storitve v razumljivi in uporabni obliki pogojen s
predhodno individualno avtorizacijo.
4.     
Prepovedana naprava je vsaka strojna ali programska oprema, ki je
izdelana ali prilagojena tako, da omogoča dostop do zaščitene elektronske
storitve v razumljivi in uporabni obliki brez predhodne individualne
avtorizacije ponudnika storitve.
3. člen
(pravica do zaščite s pogojnim dostopom)
Ponudnik storitev ima izključno pravico
zaščitene elektronske storitve zaščititi s pogojnim dostopom.
4. člen
(prepovedana dejanja)
(1) Prepovedanih naprav ni dovoljeno
izdelovati, uvažati, razširjati, prodajati, dajati v zakup ali posedovati z namenom
pridobitve premoženjske koristi.
(2) Prepovedanih naprav ni dovoljeno
nameščati, vzdrževati ali zamenjevati z namenom pridobitve premoženjske
koristi.
(3) Prepovedano je oglaševanje in druga
dejanja, ki so namenjena spodbujanju prodaje ali uporabe prepovedanih naprav.
5. člen
(inšpekcijski nadzor in upravni ukrepi)
(1) Inšpekcijski nadzor nad izvrševanjem
tega zakona izvaja inšpektorica ali inšpektor (v nadaljnjem besedilu:
inšpektor), pristojen za trg, ki izreka tudi ukrepe v skladu s tem zakonom.
(2) Če pristojni inšpektor ugotovi kršitev
iz prvega ali drugega odstavka 4. člena tega zakona, z odločbo prepove
nadaljnje razpolaganje s prepovedanimi napravami, prepovedane naprave zaseže in
o ukrepu obvesti prizadetega ponudnika storitev.
(3) Če pristojni inšpektor ugotovi kršitev
iz tretjega odstavka 4. člena tega zakona, z odločbo prepove tako oglaševanje
ali drugo dejanje, namenjeno spodbujanju prodaje ali uporabe prepovedanih
naprav in o ukrepu obvesti prizadetega ponudnika storitev.
(4) V zahtevnejših primerih ugotavljanja
kršitev lahko pristojni inšpektor zahteva strokovno pomoč ministrstva,
pristojnega za informacijsko družbo.
(5) Pritožba zoper odločbo iz drugega in
tretjega odstavka tega člena ne zadrži njene izvršitve.
6. člen
(tožba zaradi kršitve pravic zaščite s
pogojnim dostopom)
(1) Ponudnik storitev, katerega pravica do
zaščite s pogojnim dostopom je kršena s prepovedanim dejanjem iz 4. člena tega
zakona, lahko s tožbo pri pristojnem sodišču zahteva:
-       
da se kršiteljici ali kršitelju (v nadaljnjem besedilu: kršitelj)
prepovejo bodoča kršitvena dejanja;
-       
da se kršitelju naloži odpraviti posledice prepovedanega dejanja, ali
uničiti oziroma ustrezno onemogočiti prepovedane naprave, če posledic
prepovedanega dejanja ni mogoče odpraviti drugače;
-       
namesto uničenja ali onemogočenja prepovedanih naprav lahko ponudnik
storitve alternativno zahteva njihovo izročitev proti odškodnini, ki ne presega
proizvodnih stroškov prepovedane naprave;
-       
uničenje oglasov, namenjenih spodbujanju prodaje ali uporabe
prepovedanih naprav;
-       
namesto povrnitve povzročene škode, lahko ponudnik storitve alternativno
zahteva plačilo svoje zaščitene storitve v višini njene dvojne cene.
(2) Kršitelj je odgovoren za povzročeno
škodo po splošnih pravilih o povrnitvi škode, razen če ta zakon določa drugače.
7. člen
(začasna odredba)
(1) Sodišče izda začasno odredbo, če so
izpolnjeni naslednji pogoji:
-       
da je predlagateljica oziroma predlagatelj (v nadaljnjem besedilu:
predlagatelj) imetnica oziroma imetnik (v nadaljnjem besedilu: imetnik) pravice
iz 3. člena tega zakona;
-       
če imetnik pravice predloži dokaze, na podlagi katerih sodišče ugotovi,
da je njegova pravica kršena ali da je kršitev verjetna;
-       
če imetnik pravice predlaga izdajo začasne odredbe v treh mesecih od
takrat, ko je izvedel za domnevno kršitev.
(2) Sodišče lahko z začasno odredbo zlasti:
-       
prepove grozeče kršitve ali nadaljevanje že začetih kršitev;
-       
za čas pravde zaseže, izključi iz prometa in shrani naprave, s katerim
se krši pravica zaščite s pogojnim dostopom po tem zakonu.
(3) Sodišče lahko izda začasno odredbo tudi
brez zaslišanja nasprotne stranke, če obstaja utemeljena bojazen, da
zavarovanja kasneje ne bo mogoče izvesti. Sodišče nemudoma obvesti nasprotno
stranko o izdani začasni odredbi, najkasneje pa ob izvršbi odredbe.
(4) Ob izdaji začasne odredbe sodišče
določi predlagatelju rok, v katerem mora vložiti tožbo po 6. členu tega zakona.
Rok za vložitev tožbe začne teči z dnem vročitve začasne odredbe predlagatelju
in ne sme biti daljši od trideset dni.
(5) V postopku za izdajo začasne odredbe se
uporabljajo določbe zakona, ki ureja izvršbo in zavarovanje, razen če je s tem
zakonom določeno drugače. Postopek je nujen.
8. člen
(kazenske določbe)
(1) Z globo najmanj 1,000.000 tolarjev se
kaznuje za prekršek pravna oseba in samostojni podjetnik posameznik, ki
prepovedane naprave izdeluje, uvaža, razširja, prodaja, daje v zakup ali
poseduje z namenom pridobitve premoženjske koristi (4. člen).
(2) Z globo najmanj 500.000 tolarjev se
kaznuje za prekršek pravna oseba in samostojni podjetnik posameznik, ki:
-       
namešča, vzdržuje ali zamenja prepovedane naprave z namenom pridobitve premoženjske
koristi (4. člen),
-       
oglašuje ali drugače spodbuja k prodaji ali uporabi prepovedanih naprav
(4. člen).
(3) Z globo najmanj 250.000 tolarjev se
kaznuje za prekršek fizična oseba, odgovorna oseba pravne osebe in odgovorna
oseba samostojnega podjetnika posameznika, ki prepovedane naprave izdeluje,
uvaža, razširja, prodaja, daje v zakup ali poseduje z namenom pridobitve
premoženjske koristi (4. člen).
(4) Z globo najmanj 100.000 tolarjev se
kaznuje za prekršek fizična oseba, odgovorna oseba pravne osebe in odgovorna
oseba samostojnega podjetnika posameznika, ki:
-       
namešča, vzdržuje ali zamenja prepovedane naprave z namenom pridobitve premoženjske
koristi (4. člen),
-       
oglašuje ali drugače spodbuja k prodaji ali uporabi prepovedanih naprav
(4. člen).

Zakon o pogojnem dostopu do zaščitenih
elektronskih storitev – ZPDZES (Uradni list RS, št. 43/04) vsebuje naslednjo prehodno in
končno določbo:
»9. člen
(prehodna
določba)
(1) Višina globe iz 8. člena tega zakona se
začne uporabljati z dnem uporabe Zakona o prekrških (Uradni list RS, št. 7/03).
(2) Do roka iz prejšnjega odstavka se
kaznuje z denarno kaznijo za prekršek iz 8. člena tega zakona:
-       
posameznik 10.000 do 150.000 tolarjev;
-       
samostojni podjetnik posameznik v razponu od 100.000 do 5,000.000
tolarjev;
-       
pravna oseba v razponu od 1,000.000 do 10,000.000 tolarjev;
-       
odgovorna oseba pravne osebe v razponu od 100.000 do 500.000 tolarjev.
10. člen
(končna
določba)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21) vsebuje naslednjo končno določbo:
»15. člen
Ta zakon začne veljati petnajsti dan po
objavi v Uradnem listu Republike Slovenije.
Določba 1. člena tega zakona se začne
uporabljati 1. januarja 2024, do takrat se uporablja 32.a člen Zakona o
državni upravi (Uradni list RS, št. 113/05 – uradno prečiščeno besedilo,
89/07 – odl. US, 126/07 – ZUP-E, 48/09, 8/10 – ZUP-G, 8/12 – ZVRS-F, 21/12,
47/13, 12/14, 90/14, 51/16, 36/21 in 82/21).«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23) vsebuje naslednjo končno določbo:
»59. člen
Ta zakon začne veljati naslednji dan po
objavi v Uradnem listu Republike Slovenije.«.