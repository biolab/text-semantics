1. člen
Ta zakon določa postopek predlaganja in
izvolitve kandidatk za sodnice oziroma kandidatov za sodnike, ki v mednarodnih
sodiščih sodelujejo kot predstavniki Republike Slovenije na podlagi mednarodnih
pogodb, ki obvezujejo Republiko Slovenijo (v nadaljnjem besedilu: kandidat za
sodnika mednarodnega sodišča).
Ta zakon se smiselno uporablja tudi za
predlaganje in izvolitev sodnikov, ki jih Republika Slovenija neposredno izvoli
v mednarodna sodišča.
Če ni z mednarodno pogodbo, ki obvezuje
Republiko Slovenijo ali drugim predpisom določeno drugače, se ta zakon
uporablja tudi za izvolitev ali imenovanje predstavnikov Republike Slovenije v
druge mednarodne pravosodne
organe in za člane mednarodne arbitraže iz Republike Slovenije.
2. člen
Za kandidata za sodnika mednarodnega
sodišča je lahko predlagana in izvoljena oseba, ki izpolnjuje pogoje, določene
s tem zakonom.
Če pravila mednarodnega sodišča ali
mednarodna pogodba, ki obvezuje Republiko Slovenijo, določa posebne pogoje za
izvolitev sodnika mednarodnega sodišča, je za kandidata za sodnika tega sodišča
lahko predlagana in izvoljena oseba, ki izpolnjuje tudi te pogoje.
Glede izvedbe razpisa, načina predlaganja
in kandidiranja, števila kandidatov in postopka izvolitve se ustrezno
upoštevajo pravila mednarodnega sodišča in mednarodne pogodbe, ki obvezuje
Republiko Slovenijo.
3. člen
Za kandidata za sodnika mednarodnega
sodišča lahko kandidira oseba, ki izpolnjuje pogoje za izvolitev na sodniško
mesto vrhovnega sodnika po določbah zakona, ki ureja sodniško službo ali oseba, ki izpolnjuje pogoje za izvolitev
za sodnika ustavnega sodišča.
Poleg pogojev iz prejšnjega odstavka mora
oseba izpolnjevati tudi pogoj aktivnega znanja jezika ali vsaj enega od
jezikov, ki se pri mednarodnem sodišču uporabljajo kot uradni jezik.
4. člen
Prosto sodniško mesto v mednarodnem sodišču
razpiše ministrstvo, pristojno za pravosodje (v nadaljnjem besedilu:
ministrstvo), v roku, ki ga določa javni poziv mednarodnega sodišča.
V primeru, da se sodnika mednarodnega
sodišča predlaga brez javnega poziva, se prosto sodniško mesto razpiše vsaj
šest mesecev pred potekom mandata dosedanjega sodnika, v drugih primerih, pa najpozneje v 15 dneh
po nastopu razloga za razpis.
Razpis se objavi v Uradnem listu Republike
Slovenije.
5. člen
Razpisni rok za prijave ne sme biti krajši
od petnajst dni.
Kandidati morajo prijavi priložiti dokazila
o izpolnjevanju razpisnih pogojev in opis svoje strokovne dejavnosti po zadnjem
pridobljenem strokovnem oziroma znanstvenem naslovu.
Z nepopolnimi prijavami ravna ministrstvo
skladno z zakonom, ki ureja upravni postopek.
Prijave, ki so bile vložene po izteku
razpisnega roka ter prijave, ki niso popolne oziroma niso bile dopolnjene v
roku ali ne izpolnjujejo razpisnih pogojev, ministrstvo zavrže oziroma zavrne
po določbah zakona, ki ureja upravni postopek.
Zoper sklep oziroma odločbo, s katero je
bila prijava zavržena oziroma zavrnjena, je dovoljen upravni spor. Pravno
sredstvo je potrebno vložiti v treh dneh od dneva vročitve sklepa.
Pristojno sodišče mora o tožbi odločiti v
osmih dneh od njene vložitve.
Postopek kandidiranja za prosto sodniško
mesto se prekine do pravnomočnosti sodne odločbe.
Prijave, ki niso bile zavržene oziroma
zavrnjene, posreduje ministrstvo predsedniku Republike Slovenije.
6. člen
Predsednik Republike Slovenije se po
pridobitvi mnenja Vlade Republike Slovenije in sodnega sveta Republike
Slovenije do prijavljenih kandidatur opredeli ter posreduje predloge potrebnega
števila kandidatov za izvolitev Državnemu zboru Republike Slovenije.
Predsednik Republike Slovenije lahko
predlaga tudi več kandidatov, kot je potrebno po pravilih mednarodnega sodišča.
Predlog mora biti obrazložen.
7. člen
Kandidata za sodnika mednarodnega sodišča
izvoli Državni zbor Republike Slovenije s tajnim glasovanjem z večino glasov
vseh poslancev.
Če kandidat za sodnika mednarodnega sodišča
ni izvoljen, se opravijo nove volitve na podlagi novih kandidatur.
Če je predsednik Republike Slovenije
predlagal več kandidatov, kot se voli kandidatov za sodnike mednarodnega
sodišča, se vrstni red kandidatov na glasovnici navede po abecednem vrstnem
redu. Če noben kandidat ni dobil predpisane večine ali če je bilo izvoljenih
premalo kandidatov za sodnike mednarodnega sodišča, se volitve ponovijo med
kandidati, ki so dobili največ glasov. Glasuje se o toliko kandidatih, kot je
potrebno izvoliti kandidatov za sodnike mednarodnega sodišča. Če pa tudi na
ponovljenih volitvah ni izvoljeno toliko kandidatov, kot je potrebno izvoliti
kandidatov za sodnike mednarodnega sodišča, se za prosta mesta kandidatov za
sodnike mednarodnega sodišča opravijo nove volitve na podlagi novih kandidatur.
Do začetka glasovanja lahko kandidat
odstopi od kandidature.
8. člen
Če nastane pri mednarodnem sodišču potreba
po izvolitvi nadomestnega ali dodatnega sodnika, se opravi nov postopek
predlaganja in izvolitve kandidatov po tem zakonu.
Če je s pravili mednarodnega sodišča ali
mednarodno pogodbo, ki obvezuje Republiko Slovenijo, določeno, da Republika
Slovenija imenuje namestnika izvoljenega sodnika za odločanje v posamezni
zadevi, ga določi Vlada Republike Slovenije na predlog ministra, pristojnega za
pravosodje, po pridobitvi mnenja sodnega sveta.

Zakon o predlaganju kandidatov iz Republike
Slovenije za sodnike mednarodnih sodišč – ZPKSMS (Uradni list RS, št. 64/01)
vsebuje naslednjo prehodno in končno določbo:
»Prehodna in končna določba
9. člen
Z dnem uveljavitve tega zakona preneha
veljati XII. poglavje zakona o ustavnem sodišču (Uradni list RS, št. 15/94).
10. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
predlaganju kandidatov iz Republike Slovenije za sodnike mednarodnih sodišč –
ZPKSMS-A (Uradni list RS, št. 59/02)
vsebuje naslednjo prehodno in končno določbo:
»5. člen
Za postopke predlaganja in izvolitve
kandidatov za sodnike mednarodnega sodišča, v katerih je ministrstvo, pristojno
za pravosodje, na temelju prvega odstavka 4. člena zakona že razpisalo prosto
sodniško mesto, se uporabljajo določbe zakona, ki so veljale do uveljavitve
tega zakona.
6. člen
Ta zakon začne veljati naslednji dan po
objavi v Uradnem listu Republike Slovenije.«.