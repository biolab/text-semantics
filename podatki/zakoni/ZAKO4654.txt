I. DEL
SPLOŠNE DOLOČBE
1. člen
(vsebina zakona)
Ta zakon ureja udeležbo delavcev oziroma delavk (v nadaljnjem
besedilu: delavci) pri dobičku družbe in udeležbo v lastništvu družbe, pogodbo
o udeležbi pri dobičku, postopek za sklenitev pogodbe, denarno in delniško
shemo ter pogoje za pridobitev olajšav pri davkih in prispevkih za socialno
varnost (v nadaljnjem besedilu: davčne olajšave).
2. člen
(področje uporabe)
(1) Ta zakon se uporablja za vse kapitalske družbe, kot jih
določa zakon, ki ureja gospodarske družbe, razen določb o delniški shemi, ki se
uporablja samo za delniške družbe, katerih delnice so uvrščene na organiziran
trg vrednostnih papirjev. 
(2) Ta zakon se uporablja le za udeležbo pri dobičku, pri kateri
se lahko delavcem izplača največ 20 odstotkov dobička posameznega poslovnega
leta, vendar ne več kot 10 odstotkov letnega bruto zneska plač, izplačanih v
družbi v tem poslovnem letu. Najvišji znesek, ki ga delavec v skladu s tem
zakonom lahko prejme, ne sme presegati 5.000 eurov. 
(3) Ta zakon ureja udeležbo pri dobičku, ki po poteku
določenega obdobja omogoča uveljavljanje davčnih olajšav. 
(4) Za namen uporabe tega zakona lahko ima družba sklenjeno
le eno shemo.
3. člen
(načelo prostovoljnosti in neprenosljivosti)
(1) Udeležba pri dobičku po tem zakonu je prostovoljna za
delavce in družbo.
(2) Pravica do udeležbe pri dobičku ni prenosljiva.
4. člen
(načelo enakosti)
(1) Pri dobičku morajo biti pod enakimi pogoji udeleženi vsi
delavci v skladu s tem zakonom.
(2) Udeležba pri dobičku ne sme posegati v že pridobljene pravice
delavcev, ki izhajajo iz delovnega razmerja.
5. člen
(načelo skrbnosti)
Vsi udeleženci in organi, ki dajo pobudo oziroma sodelujejo pri
pripravi in udeležbi pri dobičku, morajo ravnati s skrbnostjo dobrega
gospodarstvenika.
6. člen
(pojmi)
Pojmi, uporabljeni v tem zakonu, pomenijo:
1.     
»delavec« je vsaka fizična oseba, ki je v skladu z zakonom, ki ureja
delovna razmerja, v delovnem razmerju na podlagi sklenjene pogodbe o zaposlitvi
z družbo, ki ima sklenjeno pogodbo iz 7. člena tega zakona (v nadaljnjem
besedilu: družba). Za delavca se ne šteje delavec, ki je hkrati pretežni lastnik
družbe. Za pretežnega lastnika družbe se šteje posameznik, ki je neposredni ali
posredni imetnik poslovnega deleža, delnic ali drugih pravic, ki zagotavljajo
udeležbo pri upravljanju, na podlagi katerih ima 25 odstotkov glasovalnih
pravic ali 25 odstotni delež v kapitalu družbe. Za delavca se prav tako ne šteje
član poslovodstva, prokurist in izvršni direktor, kot jih opredeljuje zakon, ki
ureja gospodarske družbe.
2.     
»udeležba pri dobičku« je udeležba delavcev pri dobičku in v lastništvu
družbe;
3.     
»dobiček« je čisti poslovni izid obračunskega obdobja, kot ga določa
zakon, ki ureja gospodarske družbe;
4.     
»delež dobička« je dobiček, ki se nameni delitvi delavcem;
5.     
»pripadajoči znesek dobička« je znesek, izražen v denarju, ki pripada
posameznemu delavcu;
6.     
»organiziran trg vrednostnih papirjev« je organiziran trg vrednostnih
papirjev, kakor je opredeljen v zakonu, ki ureja trg finančnih instrumentov;
7.     
»poslovodstvo« je poslovodstvo, kakor je opredeljeno v zakonu, ki ureja
gospodarske družbe;
8.     
»Klirinško depotna družba (v nadaljnjem besedilu: KDD)« je klirinško
depotna družba, kakor jo opredeljuje zakon, ki ureja nematerializirane
vrednostne papirje.
II. DEL
UDELEŽBA PRI DOBIČKU
1. poglavje
Pogodba o udeležbi pri dobičku
7. člen
(pogodba o udeležbi pri dobičku)
(1) Pogodba o udeležbi pri dobičku (v nadaljnjem besedilu: pogodba)
je pogodba, s katero se uredi pravica delavca do udeležbe pri dobičku in s
katero se družba zaveže, da bo delavcem izplačala del dobička v skladu z
dogovorjeno denarno ali delniško shemo.
(2) Pogodba mora veljati za vse delavce in ne sme
izključevati nobenega delavca. Delavec pa ima pravico, da se s pisno izjavo
kadarkoli odpove udeležbi pri dobičku (v nadaljnjem besedilu: odstop od
pogodbe).
(3) Pogodba lahko določa, da mora biti delavec za pridobitev pravice
do udeležbe pri dobičku v delovnem razmerju v družbi najmanj določeno časovno
obdobje. Tako določeno obdobje ne sme presegati šestih mesecev (v nadaljnjem
besedilu: pogoj delovne dobe).
(4) Pogodba mora vsebovati predvsem:
-       
pogodbene stranke;
-       
dogovorjeno shemo udeležbe pri dobičku in delež dobička;
-       
merila za določitev zneska, namenjenega za razdelitev posameznemu
delavcu v posameznem letu, in sicer je treba upoštevati vsaj višino plače in
število dni prisotnosti na delu;
-       
višino obrestne mere, določene v skladu z drugim odstavkom 13. člena
tega zakona;
-       
rok izplačila pripadajočega zneska;
-       
če je določen pogoj delovne dobe, dodatna pravila za izračun delovne
dobe;
-       
način in roki za uveljavitev pravic ter posledice pri razpolaganju z
delnicami v skladu s 16. členom tega zakona;
-       
način obveščanja delavcev;
-       
način izračuna sorazmernega deleža pripadajočega zneska dobička ob
delavčevi odpovedi pogodbe o zaposlitvi oziroma prenehanju veljavnosti pogodbe
o zaposlitvi;
-       
čas veljavnosti pogodbe.
8. člen
(postopek sklenitve pogodbe)
(1) Pobudo za sklenitev pogodbe lahko dajo družba ali delavci.
(2) Pobudo za sklenitev pogodbe lahko na strani delavcev poda
reprezentativni sindikat v družbi, svet delavcev oziroma delavski zaupnik ali
eden ali več predstavnikov delavcev, ki jih delavci imenujejo na zboru
delavcev. 
(3) V primeru, ko je pobuda dana s strani delavcev, mora poslovodstvo
v roku 30 dni od prejema pobude oblikovati svoje mnenje z utemeljitvijo in ga
poslati delavcem na način, kot se v skladu z zakonom, ki ureja sodelovanje
delavcev pri upravljanju, obvestijo delavci.
(4) Poslovodstvo lahko svoje mnenje z utemeljitvijo pošlje tudi
skupščini, da se skupščina do pobude opredeli, ali pa z delavci takoj začne
pogajanja za sklenitev pogodbe. Če je poslovodstvo svoje mnenje z utemeljitvijo
poslalo skupščini, mora ravnati v skladu s sklepom skupščine. 
(5) V postopku za sklenitev pogodbe nastopata na strani družbe
poslovodstvo ali osebe, ki jih pooblasti, na strani delavcev pa reprezentativni
sindikat v družbi, svet delavcev oziroma delavski zaupnik ali eden ali več
predstavnikov delavcev, ki jih delavci imenujejo na zboru delavcev. 
(6) Pogodba je sklenjena, ko jo podpišejo pooblaščene osebe,
uporablja pa se za naslednje poslovno leto, šteto od dne sklenitve pogodbe.
9. člen
(pogodba, ki jo sklene družba)
(1) Statut oziroma družbena pogodba družbe mora v skladu z
zakonom, ki ureja gospodarske družbe, določiti, da se dobiček družbe lahko
uporabi za udeležbo delavcev pri dobičku. 
(2) Na strani družbe odloča o sklenitvi pogodbe skupščina z
navadno večino pri sklepanju zastopanega osnovnega kapitala. Sklep skupščine
mora vsebovati tudi pooblastilo poslovodstvu za sklenitev pogodbe.
10. člen
(pogodba, ki jo sklenejo delavci)
(1) V imenu delavcev sprejme sklep o sklenitvi pogodbe reprezentativni
sindikat v družbi. 
(2) Če je v družbi organiziranih več reprezentativnih
sindikatov, odločajo o sklenitvi pogodbe skupaj. 
(3) Če v družbi ni organiziranega reprezentativnega sindikata,
odloča o sklenitvi pogodbe svet delavcev oziroma delavski zaupnik, organiziran
v skladu z zakonom, ki ureja sodelovanje delavcev pri upravljanju. 
(4) Če v družbi ni organiziranega reprezentativnega sindikata
niti sveta delavcev oziroma delavskega zaupnika, odločajo o sklenitvi pogodbe
delavci neposredno na zboru delavcev. Sklep o sklenitvi pogodbe mora biti
sprejet z večino glasov vseh delavcev v družbi. 
(5) Sklep o sklenitvi pogodbe mora vsebovati tudi pooblastilo
pooblaščeni osebi za sklenitev pogodbe ter skrbnika pogodbe. 
(6) Iz zapisnika o sprejetju sklepa iz četrtega odstavka tega
člena morajo biti razvidni kraj in datum sestanka zbora delavcev, izid
glasovanja in ugotovitev predsedujočega zboru o sprejetju sklepa o sklenitvi
pogodbe.
11. člen
(pridobitev pravic)
(1) Pravico do udeležbe pri dobičku pridobi delavec, ko je
sklenjena pogodba iz 7. člena tega zakona in pod pogoji, ki so določeni s
pogodbo (v nadaljnjem besedilu: pravica do udeležbe pri dobičku). 
(2) Na podlagi pogodbe in zakona mora družba glede na stanje
na zadnji dan obračunskega obdobja določiti delež dobička. 
(3) Na podlagi meril, določenih v pogodbi, in deleža dobička družba
vsakemu delavcu določi pripadajoči znesek dobička. 
(4) Delavci pridobijo pravico do pripadajočega zneska dobička
z dnem sklepa o sprejetju letnega poročila. 
(5) Družba mora informacijo o višini pripadajočega zneska dobička
sporočiti delavcu najpozneje 30 dni po sprejetju sklepa o potrditvi letnega
poročila.
2. poglavje
Sheme udeležbe pri dobičku
12. člen
(vrste shem)
Pogodbeni stranki se s pogodbo lahko dogovorita za denarno
ali delniško shemo udeležbe pri dobičku.
13. člen
(denarna shema)
(1) Denarna shema je shema udeležbe pri dobičku, ki daje
delavcem pravico do izplačila pripadajočega zneska dobička v denarju. 
(2) Delavcu se od dne pridobitve pravice do pripadajočega zneska
dobička do dejanskega izplačila znesek obrestuje najmanj v skladu z obrestno
mero, ki jo komercialne banke med podpisom pogodbe uporabljajo za dolgoročne
vezane vloge. Obresti se izplačajo hkrati s pripadajočim zneskom dobička. 
(3) V roku iz petega odstavka 11. člena tega zakona mora družba
evidentirati vse pripadajoče zneske dobička skupaj s pripadajočimi obrestmi in
delavca o tem pisno obvestiti. 
(4) Delavec ima možnost zahtevati izplačilo pripadajočega zneska
dobička in obresti pred potekom roka, določenega v pogodbi. 
(5) Pripadajoči znesek dobička dospe v plačilo v 60 dneh od
poteka roka, določenega v pogodbi, oziroma od dne prejema zahteve delavca za
izplačilo zneska.
14. člen
(delniška shema)
(1) Delniška shema je shema udeležbe pri dobičku, ki daje
delavcem pravico do izplačila pripadajočega zneska dobička v obliki delnic. 
(2) Delnice so navadne imenske delnice, ki so v celoti vplačane
in katerih izdajatelj je družba ali njej nadrejena družba, kot je opredeljena v
zakonu, ki ureja gospodarske družbe (v nadaljnjem besedilu: delnice). 
(3) Družba pripadajoči znesek dobička izplača v obliki delnic,
za morebitni preostali del, ki ne zadostuje za izplačilo v obliki delnice, pa
se uporabljajo določbe tega zakona, ki veljajo za denarno shemo. 
(4) Če družba zagotovi delnice s povečanjem osnovnega kapitala
v skladu z zakonom, ki ureja gospodarske družbe, delničar nima prednostne
pravice do vpisa novih delnic za namen delniške sheme iz tega zakona. 
(5) Za delnice, izdane za izvedbo delniške sheme, se ne
uporablja zakon, ki ureja trg finančnih instrumentov o javni ponudbi
vrednostnih papirjev. 
(6) Delnice morajo biti vpisane na ime delavca v KDD najpozneje
v treh mesecih od dne pridobitve pravice do pripadajočega zneska dobička. 
(7) Če drug zakon določa, da sme družba povečati osnovni kapital
ali pridobiti določen delež lastnih delnic, ko pristojni državni organ ali
organizacija z javnimi pooblastili izda odločbo, s katero ugotovi, da družba
izpolnjuje pogoje za povečanje osnovnega kapitala oziroma pridobitev določenega
deleža delnic, lahko družba poveča osnovni kapital oziroma pridobi določen
delež delnic in sklene pogodbo iz 7. člena tega zakona šele, ko pristojni organ
izda tako odločbo. Enako velja, ko za posameznega delničarja ali z njim
povezane osebe po drugih zakonih velja, da morajo pridobiti ustrezno odločbo
pristojnega organa.
15. člen
(cena delnice v delniški shemi)
(1) Cena za nakup delnic, izdanih na podlagi delniške sheme,
ne sme biti nižja od zadnje tržne cene že izdanih delnic družbe. 
(2) Kot zadnja tržna cena se šteje povprečna cena že izdanih delnic
družbe, s katerimi bodo delnice, izdane na podlagi delniške sheme, sestavljale
isti razred, dosežena pri poslovanju s temi delnicami na organiziranem trgu v
zadnjih 12 mesecih pred pridobitvijo pravice do pripadajočega deleža.
16. člen
(prepoved razpolaganja z delnicami)
(1) Delavec z delnicami, pridobljenimi na podlagi delniške sheme,
ne sme razpolagati v treh letih od dne pridobitve pravice do pripadajočega
zneska dobička. 
(2) Ob tem, ko KDD na podlagi delniške sheme izda oziroma prenese
delnice v breme računa družbe, KDD v centralnem registru nematerializiranih
vrednostnih papirjev na teh delnicah vpiše prepoved razpolaganja v korist
družbe, kar mora družba v nalogu za izdajo delnic oziroma v nalogu za prenos
delnic posebej navesti. 
(3) Ne glede na določbe pogodbe lahko delavec kadar koli po
poteku treh let od pridobitve pravice do pripadajočega zneska dobička zahteva,
da družba izda nalog za izbris prepovedi razpolaganja iz prejšnjega odstavka.
III. DEL
PRENEHANJE UDELEŽBE PRI DOBIČKU
17. člen
(razlogi za prenehanje veljavnosti pogodbe za delavca)
(1) Pogodba za delavca preneha veljati:
-       
s prenehanjem delovnega razmerja, ali
-       
z odstopom od pogodbe.
(2) V primerih iz prejšnjega odstavka družba delavcu ne more
izplačati pripadajočega zneska dobička pred potekom roka, določenega v pogodbi,
brez njegovega izrecnega pisnega soglasja. 
(3) Ne glede na prejšnji odstavek mora družba v primeru smrti
delavca izplačati pripadajoči znesek dobička dedičem na podlagi njihove pisne
zahteve.
18. člen
(razlogi za prenehanje veljavnosti pogodbe)
(1) Pogodba preneha veljati:
-       
s potekom roka, za katerega je bila sklenjena,
-       
z dnem začetka stečajnega postopka nad družbo,
-       
z odstopom najmanj polovice vseh delavcev od pogodbe,
-       
če družba odstopi od pogodbe, ali
-       
s prenehanjem družbe zaradi statusnega preoblikovanja.
(2) Vpis prenehanja veljavnosti pogodbe mora registru prijaviti
oseba, ki je po zakonu ali aktih družbe pooblaščena za zastopanje družbe,
najpozneje v 30 dneh po prenehanju veljavnosti pogodbe.
19. člen
(prenehanje veljavnosti zaradi statusnega preoblikovanja)
(1) Pogodba, sklenjena med delavci in prevzeto družbo, preneha
veljati z dnem vpisa statusnega preoblikovanja v sodni register, če prevzemna
družba v 30 dneh izjavi, da ne prevzema vseh pravic in obveznosti iz pogodbe,
ki jo je sklenila prevzeta družba. 
(2) Ob prenehanju veljavnosti pogodbe po prejšnjem odstavku mora
prevzemna družba delavcem zagotoviti vse pravice, kot jih je zagotavljala
prevzeta družba na tej podlagi do dne prenehanja veljavnosti pogodbe.
20. člen
(odstop od pogodbe)
(1) Družba odstopi od pogodbe, ko skupščina sprejme sklep o
odstopu od pogodbe. Odstop začne veljati z začetkom naslednjega poslovnega leta
od dne sprejetja sklepa o odstopu od pogodbe.
(2) Odstop od pogodbe ne vpliva na že pridobljene pravice delavcev.
IV. DEL
REGISTRACIJA POGODBE
21. člen
(odobritev pogodbe)
(1) Davčne olajšave se lahko uveljavljajo le na podlagi pogodbe,
ki jo minister, pristojen za gospodarstvo ali ministrica, pristojna za
gospodarstvo (v nadaljnjem besedilu: minister) odobri in vpiše v poseben
register (v nadaljnjem besedilu: register). 
(2) Zahtevo za odobritev pogodbe in vpis v register (v nadaljnjem
besedilu: zahteva) vloži oseba, ki je po zakonu ali aktih družbe pooblaščena za
zastopanje družbe. 
(3) Zahteva za vpis pogodbe v register mora vsebovati podatke
o pogodbenih strankah, obdobje veljavnosti pogodbe in shemo udeležbe pri
dobičku, ki je določena s pogodbo. 
(4) Zahtevi iz prejšnjega odstavka je treba priložiti pogodbo
v izvirniku ali overjenem prepisu. 
(5) Ministrstvo, pristojno za gospodarstvo (v nadaljnjem besedilu:
ministrstvo), odobri pogodbo in jo vpiše v register, če so prijavi priložene
predpisane listine in če je pogodba usklajena s tem zakonom. 
(6) Ministrstvo mora izdati odločbo o odobritvi pogodbe in vpisu
v register najpozneje v 15 dneh od dne prejema popolne zahteve. 
(7) Odločba iz prejšnjega odstavka se vroči podpisnicam pogodbe.
(8) Natančnejšo vsebino in obliko prijave za vpis v register pogodb,
prijave sprememb, način dajanja podatkov ter dokumentacije, ki jo je treba
priložiti prijavi za vpis v register pogodb, izda minister.
22. člen
(sprememba pogodbe)
(1) V register je treba vpisati tudi vsako spremembo pogodbe,
ki se jo priloži v izvirniku ali overjenem prepisu.
(2) Za vse spremembe in dopolnitve pogodbe se uporabljajo določbe
prejšnjega člena.
23. člen
(pravna sredstva)
Zoper odločbo iz 21. člena tega zakona je dovoljena pritožba.
24. člen
(učinek vpisa)
Z vpisom pogodbe v register ter izpolnitvijo drugih pogojev po
tem zakonu družba in delavci pridobijo pravico do uveljavitve davčnih olajšav.
25. člen
(redni izbris iz registra)
Po prejemu sporočila iz drugega odstavka 18. člena tega zakona
ministrstvo vpiše izbris pogodbe iz registra.
26. člen
(izredni izbris iz registra)
(1) Ministrstvo vpiše izbris pogodbe iz registra, če se pri opravljanju
nadzora ugotovi, da pri izvajanju pogodbe niso izpolnjeni pogoji iz tega
zakona. 
(2) Odločba iz prejšnjega odstavka se vroči podpisnicam pogodbe.
(3) Zoper odločbo o izbrisu iz registra je dovoljena
pritožba. 
(4) Izbris iz registra ima za posledico izgubo pravice do davčnih
olajšav.
V. DEL
NADZOR
27. člen
(nadzor)
(1) Ta zakon glede pridobitve davčnih olajšav nadzira
pristojni davčni organ v skladu z zakonom, ki ureja davčno službo, in zakonom,
ki ureja davčni postopek.
(2) Ministrstvo je pristojno za nadzor nad izvajanjem drugih določb
tega zakona.
VI. DEL
KAZENSKE DOLOČBE
28. člen
(prekrški družbe)
(1) Z globo od 7.500 do 45.000 eurov se za prekršek kaznuje
družba, če:
-       
ne izplača pripadajočega zneska dobička (peti odstavek 13. člena);
-       
delnice niso vpisane na ime delavca v KDD v roku treh mesecev od dneva
pridobitve pravice do pripadajočega zneska dobička (šesti odstavek 14. člena);
-       
ne izda naloga za izbris odpovedi razpolaganja (tretji odstavek 16.
člena).
(2) Z globo od 2.000 do 4.000 eurov se za prekršek iz prejšnjega
odstavka kaznuje tudi odgovorna oseba družbe.
29. člen
(drugi prekrški družbe)
(1) Z globo od 1.500 do 15.000 eurov se za prekršek kaznuje
družba, če:
-       
poslovodstvo v 30 dneh ne oblikuje svojega mnenja in ga ne pošlje
delavcem (tretji odstavek 8. člena);
-       
družba informacije o višini pripadajočega zneska dobička ne sporoči
delavcu najpozneje 30 dni po sprejemu sklepa o potrditvi letnega poročila (peti
odstavek 11. člena);
-       
ne prijavi, da je pogodba prenehala veljati (drugi odstavek 18. člena);
-       
ne prijavi spremembe pogodbe (22. člen).
(2) Z globo od 750 do 2.000 eurov se za prekršek iz
prejšnjega odstavka kaznuje tudi odgovorna oseba družbe.
VII. DEL
DAVČNE OLAJŠAVE IN OLAJŠAVE PRI
PRISPEVKIH ZA SOCIALNO VARNOST
30. člen
(davčne olajšave)
Družbi in delavcem, za katere velja pogodba, sklenjena v
skladu s tem zakonom, se priznajo davčne olajšave in olajšave pri prispevkih za
socialno varnost, določene z zakonom, če so izpolnjeni pogoji, določeni v 2.,
21. in 24. členu tega zakona.
31. člen
(olajšave pri davku od dohodkov pravnih oseb)
(1) Družba, ki v skladu s tem zakonom sklene pogodbo o udeležbi
pri dobičku, lahko uveljavlja zmanjšanje davčne osnove, določene po zakonu, ki
ureja obdavčitev dohodkov pravnih oseb, za 70 ali 100 odstotkov pripadajočega
zneska dobička, ki se po tem zakonu lahko izplača delavcem, upoštevaje omejitve
in pogoje iz tega zakona, vendar največ v višini davčne osnove. Za pripadajoči
znesek dobička se štejejo tudi obresti, ki se v skladu s tem zakonom izplačajo
hkrati s pripadajočim zneskom dobička. 
(2) Davčna olajšava iz prejšnjega odstavka v višini 70 odstotkov
se lahko uveljavi po poteku enega leta od dne sprejetja sklepa o potrditvi
letnega poročila, in sicer za tisto izplačilo udeležbe pri dobičku delavcem, ki
je bilo izplačano oziroma so delavci z njo razpolagali po poteku enega leta od
dne pridobitve pravice do pripadajočega zneska dobička.
(3) Davčna olajšava iz prvega odstavka tega člena v višini 100
odstotkov se lahko uveljavi po poteku treh let od dne sprejetja sklepa o
potrditvi letnega poročila, in sicer za tisto izplačilo udeležbe pri dobičku
delavcem, ki je bilo izplačano oziroma so delavci z njo razpolagali po poteku
treh let od dne pridobitve pravice do pripadajočega zneska dobička.
(4) Če je bila udeležba pri dobičku delavcem izplačana pred
potekom enega leta od dne sprejetja sklepa o potrditvi letnega poročila, se
olajšava iz prejšnjih odstavkov ne more uveljavljati. 
(5) Ne glede na zakon, ki ureja obdavčitev dohodkov pravnih
oseb, se stroški oziroma odhodki, ki bi bili oblikovani ali bi nastali v zvezi
z zneskom in izplačilom zneska, za katerega se uveljavlja olajšava iz prvega
odstavka tega člena, razen prispevkov za socialno varnost, ki so jih zavezani
plačati delodajalci, ne upoštevajo pri določanju davčne osnove po zakonu, ki
ureja obdavčitev dohodkov pravnih oseb, v nobenem davčnem obdobju.
(6) Ne glede na zakon, ki ureja obdavčitev dohodkov pravnih
oseb, in ne glede na prejšnji odstavek se družbi, ki uveljavlja olajšavo iz
prvega odstavka tega člena, pri določanju davčne osnove po zakonu, ki ureja
obdavčitev dohodkov pravnih oseb, prizna 1 odstotek zneska olajšave kot odhodek
upravljanja zneska dobička, ki se po tem zakonu lahko izplača delavcem. 
(7) Družba ima olajšavo po tem členu tudi, če je znesek dobička,
ki se po tem zakonu lahko izplača delavcem, izplačan dediču, ne glede na čas
izplačila tega dohodka.
32. člen
(olajšave pri dohodnini in prispevkih za socialno varnost
pri denarni shemi)
(1) Dohodek v obliki pripadajočega zneska dobička, ki ga delavec
prejme na podlagi denarne sheme, dogovorjene na podlagi pogodbe, ki izpolnjuje
pogoje, določene po tem zakonu, se šteje za dohodek iz delovnega razmerja (v
nadaljnjem besedilu: dohodek iz denarne sheme). 
(2) Če je dohodek iz denarne sheme izplačan po poteku enega
leta od dne pridobitve pravice do pripadajočega zneska dobička, se ne všteva v
davčno osnovo v višini 70 odstotkov tega dohodka, prispevki za socialno
varnost, ki so jih zavezani plačati delavci zavarovanci in delodajalci (v
nadaljnjem besedilu: prispevki za socialno varnost), pa se obračunajo in plačajo
od 30 odstotkov tega dohodka. 
(3) Če je dohodek iz denarne sheme izplačan po poteku treh
let od dne pridobitve pravice do pripadajočega zneska dobička, se ne všteva v
davčno osnovo v višini 100 odstotkov tega dohodka, za prispevke za socialno
varnost pa velja oprostitev plačila. 
(4) Če je dohodek iz denarne sheme izplačan pred potekom enega
leta od dne pridobitve pravice do pripadajočega zneska dobička, se v celoti
všteva v davčno osnovo, prispevki za socialno varnost pa se obračunajo in
plačajo od celotnega dohodka. 
(5) Dohodek v obliki pripadajočega zneska obresti, ki ga
delavec prejme na podlagi denarne sheme, dogovorjene na podlagi pogodbe, ki
izpolnjuje pogoje, določene po tem zakonu, se šteje za obresti od denarnih
depozitov pri bankah in hranilnicah, ustanovljenih v skladu s predpisi v
Republiki Sloveniji (v nadaljnjem besedilu: obresti iz denarne sheme). 
(6) Če so obresti iz denarne sheme izplačane po poteku enega
leta od dne pridobitve pravice do pripadajočega zneska dobička, se ne vštevajo
v davčno osnovo v višini 70 odstotkov tega dohodka. 
(7) Če so obresti iz denarne sheme izplačane po poteku treh
let od dne pridobitve pravice do pripadajočega zneska dobička, se ne vštevajo v
davčno osnovo v višini 100 odstotkov tega dohodka. 
(8) Če so obresti iz denarne sheme izplačane pred potekom enega
leta od dne pridobitve pravice do pripadajočega zneska dobička, se v celoti vštevajo
v davčno osnovo. 
(9) Dohodek iz denarne sheme in obresti iz denarne sheme so
oproščeni plačila dohodnine in prispevkov za socialno varnost, če so navedeni
dohodki izplačani dediču, ne glede na čas izplačila tega dohodka.
33. člen
(olajšave pri dohodnini in prispevkih za socialno varnost
pri delniški shemi)
(1) Ne glede na zakon, ki ureja dohodnino, se davčna obveznost
od delnice, ki jo delavec pridobi na podlagi delniške sheme, dogovorjene na
podlagi pogodbe, ki izpolnjuje pogoje, določene po tem zakonu, če delavec
razpolaga z delnico po poteku treh let od dne pridobitve pravice do
pripadajočega zneska dobička, odloži do odsvojitve navedene delnice. Davčna
obveznost se ugotavlja po pravilih, ki veljajo za dobiček iz kapitala. Ob
prodaji delnice iz prvega stavka se za vrednost delnice ob pridobitvi šteje
cena delnice, določena v skladu s 15. členom tega zakona, za čas pridobitve
delnice pa dan pridobitve pravice do pripadajočega zneska dobička. V navedenem
primeru velja oprostitev plačila prispevkov za socialno varnost. 
(2) Dohodek, ki ga v obliki ostanka pripadajočega zneska dobička
delavec prejme v denarju na podlagi delniške sheme, dogovorjene na podlagi
pogodbe, ki izpolnjuje pogoje, določene po tem zakonu, se šteje za dohodek iz
delovnega razmerja (v nadaljnjem besedilu: ostanek dohodka). 
(3) Če je ostanek dohodka izplačan po poteku enega leta od
dne pridobitve pravice do pripadajočega zneska dobička, se ne všteva v davčno
osnovo v višini 70 odstotkov tega dohodka, prispevki za socialno varnost pa se
obračunajo in plačajo od 30 odstotkov tega dohodka. 
(4) Če je ostanek dohodka izplačan po poteku treh let od dne
pridobitve pravice do pripadajočega zneska dobička, se ne všteva v davčno
osnovo v višini 100 odstotkov tega dohodka, za prispevke za socialno varnost pa
velja oprostitev plačila. 
(5) Če je ostanek dohodka izplačan pred potekom enega leta od
dne pridobitve pravice do pripadajočega zneska dobička, se v celoti všteva v
davčno osnovo, prispevki za socialno varnost pa se obračunajo in plačajo od
celotnega dohodka. 
(6) Dohodek v obliki pripadajočega zneska obresti, ki ga
delavec prejme na podlagi delniške sheme, dogovorjene na podlagi pogodbe, ki
izpolnjuje pogoje, določene po tem zakonu, se šteje za obresti od denarnih
depozitov pri bankah in hranilnicah, ustanovljenih v skladu s predpisi v
Republiki Sloveniji (v nadaljnjem besedilu: obresti iz delniške sheme). 
(7) Če so obresti iz delniške sheme izplačane po poteku enega
leta od dne pridobitve pravice do pripadajočega zneska dobička, se ne vštevajo
v davčno osnovo v višini 70 odstotkov tega dohodka. 
(8) Če so obresti iz delniške sheme izplačane po poteku treh
let od dne pridobitve pravice do pripadajočega zneska dobička, se ne vštevajo v
davčno osnovo v višini 100 odstotkov tega dohodka. 
(9) Če so obresti iz delniške sheme izplačane pred potekom enega
leta od dne pridobitve pravice do pripadajočega zneska dobička, se v celoti
vštevajo v davčno osnovo. 
(10) Delnice, ki so pridobljene na podlagi delniške sheme, dogovorjene
na podlagi pogodbe, ki izpolnjuje pogoje, določene po tem zakonu, ter ostanek
dohodka in obresti iz delniške sheme so oproščeni plačila dohodnine in
prispevkov za socialno varnost, če so navedeni dohodki izplačani dediču, ne
glede na čas izplačila tega dohodka.
34. člen
(vplačilo prispevkov za pokojninsko in invalidsko
zavarovanje)
(1) Če so delavci vključeni v individualno prostovoljno
dodatno pokojninsko zavarovanje v skladu z drugim odstavkom 293. člena Zakona o
pokojninskem in invalidskem zavarovanju (Uradni list RS, št. 109/06 – uradno
prečiščeno besedilo; v nadaljnjem besedilu: ZPIZ-1), se ne glede na prvi
odstavek 227. člena ZPIZ-1 prispevki za pokojninsko in invalidsko zavarovanje,
ki so jih zavezani plačati delavci zavarovanci in delodajalci, obračunani v
skladu s prvim odstavkom 32. člena in drugim odstavkom 33. člena tega zakona,
vplačajo na osebne račune delavcev zavarovancev za vplačila v pokojninski načrt
individualnega prostovoljnega dodatnega pokojninskega zavarovanja, odobren in vpisan
v register pokojninskih načrtov v skladu z ZPIZ-1.
(2) Prispevki za socialno varnost, vplačani v skladu s
prejšnjim odstavkom, se ne štejejo za premije prostovoljnega dodatnega pokojninskega
zavarovanja, za katere velja davčna olajšava v skladu z 2. točko prvega
odstavka 44. člena in 117. členom Zakona o dohodnini (Uradni list RS, št.
117/06) in 58. členom Zakona o davku od dohodkov pravnih oseb (Uradni list RS,
št. 117/06).
VIII. DEL
KONČNE DOLOČBE
35. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.
Št. 300-01/07-39/1
Ljubljana, dne 29. februarja 2008
EPA 1816-IV
Predsednik
Državnega zbora
Republike Slovenije
France Cukjati, dr. med., l.r.