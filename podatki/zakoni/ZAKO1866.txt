1. člen
S tem zakonom se urejajo oblike družbenega
varstva zmerno, težje in težko duševno ter najtežje telesno prizadetih oseb, ki
se ne morejo usposobiti za samostojno življenje in delo (v nadaljnjem besedilu:
invalidi) in pri katerih je ugotovljeno, da je prizadetost nastala v otroški
oziroma mladostni dobi do dopolnjenega 18. leta starosti oziroma v času rednega
šolanja, vendar najdlje do dopolnjenega 26. leta starosti.
2. člen
Oblike družbenega varstva po tem zakonu se
zagotavljajo invalidom, ki imajo stalno prebivališče v SR Sloveniji in izpolnjujejo
druge z zakonom določene pogoje.
3. člen
Oblike družbenega varstva po tem zakonu so:
1.     
varstvo v splošnih ali posebnih socialnih zavodih,
2.     
varstvo v drugi družini,
3.     
(prenehala
veljati)
3.a  nadomestilo za invalidnost (v nadaljnjem besedilu:
nadomestilo) in
4.     
(prenehala
veljati)
4.a  dodatek za tujo nego in pomoč.
4. člen
Oblike varstva v splošnih in posebnih
socialnih zavodih so:
-       
dnevno varstvo,
-       
občasno varstvo z nastanitvijo in oskrbo v zavodu ter
-       
stalno varstvo z nastanitvijo in oskrbo v zavodu.
Dnevno varstvo se zagotavlja invalidom, ki
živijo v svoji ali drugi družini.
Občasno varstvo z nastanitvijo in oskrbo v
zavodu se po potrebi zagotavlja invalidom, ki živijo v svoji ali drugi družini.
Stalno varstvo z nastanitvijo in oskrbo v
zavodu se zagotavlja:
-       
invalidom, ki jim je glede na naravo in stopnjo invalidnosti potrebno
stalno varstvo v zavodu in
-       
invalidom, ki nimajo družine ali ne morejo živeti v svoji družini in jim
ni mogoče zagotoviti varstva v drugi družini.
5. člen
Varstvo v drugi družini se zagotavlja
invalidom, ki nimajo družine ali ne morejo živeti v svoji družini in jim glede
na naravo in stopnjo invalidnosti ni potrebno stalno varstvo v zavodu.
6. člen
Invalidi, ki uživajo varstvo iz 4. ali 5.
člena tega zakona oziroma osebe, ki so jih po zakonu dolžne preživljati,
prispevajo za kritje stroškov tega varstva po osnovah in merilih, določenih s
samoupravnim splošnim aktom občinske skupnosti socialnega skrbstva.
7. člen
(prenehal
veljati)
7.a člen
Invalidi pridobijo pravico do nadomestila z
dopolnjenim 18. letom starosti oz. z dnem ugotovitve invalidnosti, če je bila
ta ugotovljena kasneje.
Invalid, ki ima pravico do pokojnine po
predpisih o pokojninskem in invalidskem zavarovanju ali pravico do invalidnine
po predpisih o vojaških invalidih ali po predpisih o civilnih invalidih vojne,
ima pravico do razlike med zneskom pokojnine oz. invalidnine in zneskom
nadomestila, če je znesek nadomestila višji od zneska pokojnine oz.
invalidnine.
V znesek pokojnine oz. invalidnine se pri
ugotavljanju pravice do razlike med tem zneskom in zneskom nadomestila po
prejšnjem odstavku všteva tudi varstveni dodatek po predpisih o pokojninskem in
invalidskem zavarovanju, invalidski dodatek po predpisih o vojaških invalidih
in dodatna denarna pomoč po predpisih o civilnih invalidih vojne.
8. člen
(prenehal
veljati)
8.a člen
Nadomestilo znaša 36 %
povprečnega mesečnega čistega osebnega dohodka na zaposlenega v Republiki
Sloveniji v minulem letu (čisti osebni dohodek).
9. člen
(prenehal
veljati)
9.a člen
Invalid, ki mu je za osnovne življenjske
potrebe neogibna stalna pomoč in postrežba drugega, ima poleg nadomestila
pravico do dodatka za tujo nego in pomoč, če takega dodatka ne prejema že po
kakšnem drugem predpisu.
Če potrebuje invalid pomoč za opravljanje
vseh drugih osnovnih življenjskih potreb, znaša dodatek najmanj 20 % in
največ 30 % čistega osebnega dohodka. Če potrebuje pomoč za opravljanje
večine osnovnih življenjskih potreb, znaša dodatek najmanj 10 % in
največ 20 % čistega osebnega dohodka.
Za ugotavljanje upravičenosti do dodatka za
tujo nego in pomoč se smiselno uporabljajo kriteriji, določeni s samoupravnimi
splošnimi akti skupnosti socialnega skrbstva in pokojninskega in invalidskega
zavarovanja.
10. člen
(prenehal
veljati)
10.a člen
Skupnost socialnega skrbstva Slovenije
vsako leto na osnovi uradno ugotovljenega porasta čistega osebnega dohodka
valorizira nadomestilo in določi višino dodatka za tujo nego in pomoč.
Novi zneski nadomestila in dodatka za tujo
nego in pomoč se izplačujejo uživalcu od 1. aprila dalje.
11. člen
(prenehal
veljati)
11.a člen
Pravica do nadomestila in dodatka za tujo
nego in pomoč se uveljavlja po postopku, določenim s samoupravnim splošnim
aktom skupnosti socialnega skrbstva.
12. člen
(prenehal
veljati)
12.a člen
Postopek za priznanje pravice do
nadomestila in dodatka za tujo nego in pomoč se začne na zahtevo upravičenca,
njegovega zakonitega zastopnika, centra za socialno delo ali krajevne
skupnosti.
Nadomestilo in dodatek za tujo nego in
pomoč se prizna s prvim dnem naslednjega meseca po vložitvi zahteve, če so
izpolnjeni pogoji iz tega zakona.
13. člen
(prenehal
veljati)
13.a člen
Nezmožnost za samostojno življenje in delo
ter potreba po pomoči in postrežbi druge osebe se ugotavlja na podlagi izvida
in mnenja komisije za razvrščanje otrok in mladostnikov z motnjami v telesnem
in duševnem razvoju pri skupnosti socialnega skrbstva ali invalidske komisije
skupnosti pokojninskega in invalidskega zavarovanja v Republiki Sloveniji.
14. člen
Skupnost socialnega skrbstva Slovenije vodi
evidenco uživalcev nadomestil.
Strokovna opravila, potrebna za
uveljavljanje pravic po tem zakonu, opravljajo centri za socialno delo.
15. člen
(prenehal
veljati)
15.a člen
Sredstva za uresničevanje pravic po tem
zakonu zagotavljajo delavci in drugi delovni ljudje s prispevkom za socialno
skrbstvo.
S samoupravnimi sporazumi o temeljih plana
občinskih skupnosti socialnega skrbstva in Skupnosti socialnega skrbstva
Slovenije se določi enoten del stopnje prispevka, s katerim se v okviru skupne
stopnje prispevka zagotavljajo sredstva, potrebna za uresničevanje pravice do
nadomestila in dodatka za tujo nego in pomoč po tem zakonu.

Zakon o družbenem varstvu duševno in telesno
prizadetih oseb (Uradni list SRS, št. 41/83) vsebuje naslednjo prehodno in
končno določbo:
»16. člen
Skupnosti socialnega skrbstva so dolžne
uskladiti samoupravne splošne akte s tem zakonom do 1. junija 1984.
17. člen
Ta zakon začne veljati osmi dan po objavi v
Uradnem listu SRS, določbe o izplačevanju nadomestila in dodatka za tujo nego
in pomoč pa se uporabljajo od 1. junija 1984.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.

Odločba o ugotovitvi, da 123. člen Zakona o
zakonski zvezi in družinskih razmerjih, Zakon o socialnem varstvu in Zakon o
starševskem varstvu in družinskih prejemkih niso v neskladju z Ustavo ter o
ugotovitvi, da je Zakon o družbenem varstvu duševno in telesno prizadetih oseb
v neskladju z Ustavo (Uradni list RS, št. 122/07),
določa:
»1. Člen 123 Zakona o zakonski zvezi in
družinskih razmerjih (Uradni list SRS, št. 15/76, 1/89, 14/89 – ur. p. b. ter
Uradni list RS, št. 64/01, 16/04 in 69/04 – ur. p. b.), Zakon o socialnem
varstvu (Uradni list RS, št. 54/92, 56/92 – popr., 41/99, 26/01, 2/04, 7/04 –
popr. in 36/04 – ur. p. b. in 105/06) ter Zakon o starševskem varstvu in
družinskih prejemkih (Uradni list RS, št. 97/01, 76/03, 110/03 – ur. p. b.,
47/06 in 110/06 – ur. p. b.) niso v neskladju z Ustavo. 
2. Zakon o družbenem varstvu duševno in
telesno prizadetih oseb (Uradni list SRS, št. 41/83) je v neskladju z Ustavo. 
3. Državni zbor je dolžan ugotovljeno
neskladje iz prejšnje točke odpraviti v roku enega leta po objavi te odločbe v
Uradnem listu Republike Slovenije. 
4. Do odprave ugotovljenega neskladja iz 2.
točke izreka te odločbe se osnovno preživljanje invalidov po Zakonu o družbenem
varstvu duševno in telesno prizadetih oseb zagotavlja tudi s preživninsko
obveznostjo staršev, kot jo je urejal 123. člen Zakona o zakonski zvezi in
družinskih razmerjih pred uveljavitvijo 26. člena Zakona o spremembah in
dopolnitvah Zakona o zakonski zvezi in družinskih razmerjih (Uradni list RS,
št. 16/04).«.

Zakon o socialno varstvenih prejemkih – ZSVarPre
(Uradni list RS, št. 61/10)
v zvezi s prenehanjem veljavnosti 3. in 4. točke 3. člena, 7., 8., 9., 10.,
11., 12., 13. in 15. člena ter delnim prenehanjem veljavnosti 14. člena zakona
določa:
»Določbe se uporabljajo
do začetka uporabe tega zakona.«.
ter vsebuje naslednjo končno določbo:
»82. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011.«.

Zakon o spremembah in dopolnitvi Zakona o
socialno varstvenih prejemkih – ZSVarPre-A (Uradni list RS, št. 40/11)
vsebuje naslednjo končno določbo:
»10. člen
Ta zakon začne veljati naslednji dan po
objavi v Uradnem listu Republike Slovenije.«.