1. člen
(prenehanje)
Ne glede na določbe zakona, ki ureja javne
agencije, Javna agencija za javno naročanje Republike Slovenije (v nadaljnjem
besedilu: Agencija za javno naročanje) preneha 30. junija 2012 po samem
zakonu brez izvedbe postopka likvidacije.
2. člen
(naloge ministrstva, pristojnega za
finance)
(1) Po prenehanju Agencije za javno
naročanje opravlja ministrstvo, pristojno za finance (v nadaljnjem besedilu:
ministrstvo), te naloge:
-      
za organe državne uprave izvaja skupno javno naročanje Vlade Republike
Slovenije v skladu z zakonom, ki ureja javno naročanje;
-      
za organe državne uprave in druge organe lahko izvaja javna naročila po
pooblastilu;
-      
upravlja in vzdržuje elektronski katalog, ki v okviru sklenjene pogodbe
ali okvirnega sporazuma omogoča oddajanje posameznih naročil.
(2) Z dnem prenehanja Agencije za javno
naročanje ministrstvo vstopi kot naročnik v postopke skupnega javnega
naročanja, ki jih izvaja Agencija za javno naročanje po dosedaj veljavnih
predpisih in so v teku na dan njenega prenehanja.
(3) Z dnem prenehanja Agencije za javno
naročanje na ministrstvo preidejo pooblastila za izvajanje postopkov javnega
naročanja, ki so bila dana Agenciji za javno naročanje po dosedaj veljavnih
predpisih in so v teku na dan njenega prenehanja.
3. člen
(prenos pravic, obveznosti in premoženja)
(1) Vse pravice in obveznosti Agencije za
javno naročanje preidejo na Republiko Slovenijo, uresničuje pa jih ministrstvo.
Republika Slovenija z dnem prenehanja Agencije za javno naročanje po zakonu
vstopi v vsa pogodbena in druga pravna razmerja Agencije za javno naročanje s
pravnimi in fizičnimi osebami.
(2) Ministrstvo prevzame tudi vsa finančna
sredstva in premično premoženje, ki ga je upravljala Agencija za javno
naročanje.
4. člen
(prehod zaposlenih)
(1) Javne uslužbence, zaposlene v Agenciji
za javno naročanje, z naslednjim dnem po prenehanju te agencije prevzame
ministrstvo. Z dnem prenehanja Agencije za javno naročanje javnim uslužbencem
preneha delovno razmerje. Naslednji dan po prenehanju delovnega razmerja javni
uslužbenci brez objave ali javnega natečaja sklenejo delovno razmerje v
ministrstvu za delovna mesta, ki so določena v aktu o sistemizaciji, za katera
izpolnjujejo pogoje.
(2) Javni uslužbenci, ki so pred
sklenitvijo delovnega razmerja z Agencijo za javno naročanje opravljali naloge
na uradniških delovnih mestih v organih državne uprave, so ne glede na Zakon o
javnih uslužbencih (Uradni list RS, št. 63/07 – uradno prečiščeno besedilo,
65/08, 69/08 – ZTFI-A, 69/08 – ZZavar-E in 40/12 – ZUJF) z dnem sklenitve delovnega
razmerja v ministrstvu imenovani v uradniški naziv, kot so ga imeli na dan pred
prevzemom v Agencijo za javno naročanje.
5. člen
(poročilo o delu za leto 2012 in
inventura)
Agencija za javno naročanje sestavi zadnje
poročilo o opravljenih nalogah ter razmerah pri javnem naročanju za leto 2012
in naredi inventuro 30. junija 2012.
6. člen
(postopek izbrisa iz sodnega registra)
Izbris Agencije za javno naročanje iz
sodnega registra izvede sodišče po uradni dolžnosti na zahtevo ministrstva z
dnem prenehanja Agencije za javno naročanje.
7. člen
(dokumentarno in arhivsko gradivo)
Ministrstvo z dnem prenehanja Agencije za
javno naročanje prevzame tudi dokumentarno in arhivsko gradivo Agencije za
javno naročanje.
8. člen
(prenos evidenc)
Evidence Agencije za javno naročanje se z
dnem prenehanja Agencije za javno naročanje prenesejo na ministrstvo.
9. člen
(prenehanje veljavnosti predpisov in
izvajanje skupnega javnega naročanja)
(1) Z dnem uveljavitve tega zakona
prenehajo veljati Zakon o javni agenciji za javno naročanje (Uradni list RS,
št. 59/10), Uredba o izvajanju javnih naročil Agencije za javno naročanje
(Uradni list RS, št. 3/11 in 104/11) in Sklep o ustanovitvi Javne agencije za
javno naročanje Republike Slovenije (Uradni list RS, št. 86/10), uporabljajo pa
se še do 30. junija 2012.
(2) Do sprejetja nove uredbe, ki ureja
izvajanje skupnega javnega naročanja, se v skladu s predpisi o javnem naročanju
za izvajanje skupnih javnih naročil smiselno uporablja Uredba o izvajanju
javnih naročil Agencije za javno naročanje (Uradni list RS, št. 3/11 in
104/11), skupna javna naročila pa izvaja ministrstvo.
10. člen
(začetek veljavnosti)
Ta zakon začne veljati naslednji dan po
objavi v Uradnem listu Republike Slovenije.
Št. 411-08/12-3/14
Ljubljana, dne 15. junija 2012
EPA 403-VI
Državni
zbor Republike Slovenije
dr.
Gregor Virant l.r.
Predsednik