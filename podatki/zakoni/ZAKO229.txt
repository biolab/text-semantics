Prvi del
VOLITVE V DRŽAVNI SVET
I. SPLOŠNE DOLOČBE
1. člen
Člane državnega sveta kot zastopstva
nosilcev socialnih, gospodarskih, poklicnih in lokalnih interesov volijo
interesne organizacije oziroma lokalne skupnosti po volilnih telesih, ki jih
sestavljajo izvoljeni predstavniki interesnih organizacij oziroma lokalnih
skupnosti.
2. člen
Pravico voliti in biti voljen za člana
državnega sveta ima državljan Republike Slovenije, ki je na dan glasovanja že
dopolnil osemnajst let starosti.
Ne glede na določbo prejšnjega odstavka
pravice voliti in biti voljen nima državljan Republike Slovenije, ki je
dopolnil osemnajst let starosti, pa je sodišče ob njegovi postavitvi pod
skrbništvo odločilo, da ni sposoben razumeti pomena, namena in učinkov volitev.
Sodišče ob njegovi postavitvi pod skrbništvo posebej odloči o odvzemu pravice
voliti in biti voljen.
Ob pogojih iz
prvega in drugega odstavka tega člena imajo pravico
voliti in biti voljeni:
-      
za člane državnega sveta – predstavnike
delodajalcev, predstavnike delojemalcev, predstavnike kmetov, obrtnikov in
samostojnih poklicev oziroma predstavnike negospodarskih dejavnosti osebe, ki v
Sloveniji opravljajo ustrezno dejavnost oziroma so v delovnem razmerju,
-      
za člane državnega sveta – predstavnike
lokalnih interesov osebe, ki imajo stalno prebivališče v volilni enoti.
Pravico voliti člane državnega sveta –
predstavnike delodajalcev, predstavnike delojemalcev, predstavnike kmetov,
obrtnikov in samostojnih poklicev oziroma predstavnike negospodarskih
dejavnosti imajo ob pogojih, ki veljajo za državljane Slovenije, tudi tujci, ki
v Sloveniji opravljajo ustrezno dejavnost oziroma so v delovnem razmerju.
3. člen
Splošne volitve se opravijo najprej dva
meseca in najkasneje petnajst dni pred iztekom petletne mandatne dobe državnega
sveta, ki se računa od dneva njegove prve seje.
Če bi se mandatna doba državnega sveta
iztekla med vojnim ali izrednim stanjem, se podaljša za čas trajanja takega
stanja in še za šest mesecev po prenehanju vojnega ali izrednega stanja. V tem
primeru se splošne volitve opravijo najprej dva meseca in najkasneje petnajst
dni pred iztekom podaljšane mandatne dobe.
Mandat prejšnjega državnega sveta preneha s
prvo sejo novega državnega sveta. Za prvo sejo novega državnega sveta se šteje seja, na kateri se
državni svet seznani z izidom volitev v državni svet, pod pogojem, da je v aktu
iz 22.a člena tega zakona ugotovljena izvolitev več kot polovice članov
državnega sveta.
4. člen
Nadomestne volitve se opravijo, če članu
državnega sveta preneha mandat pred iztekom mandatne dobe državnega sveta,
razen če je do izteka mandatne dobe državnega sveta preostalo manj kot šest
mesecev. Nadomestne volitve se opravijo najkasneje petinsedemdeset dni po
prenehanju mandata člana državnega sveta.
5. člen
Volitve v državni svet razpiše predsednik
državnega zbora.
Splošne volitve razpiše najprej sto osemdeset dni in najkasneje sto petintrideset dni pred iztekom petletne
oziroma podaljšane mandatne dobe državnega sveta. Od dneva razpisa volitev do
dneva glasovanja ne sme preteči več kot sto dvajset dni in ne manj kot devetdeset dni.
Nadomestne volitve razpiše najkasneje
petnajst dni po prenehanju mandata člana državnega sveta, razen v primerih iz šeste, sedme in osme alineje prvega odstavka
63. člena tega zakona. Od dneva razpisa volitev
do dneva glasovanja ne sme preteči več kot šestdeset dni in ne manj kot
štirideset dni.
6. člen
V aktu o razpisu volitev se določi dan
razpisa volitev in dan glasovanja.
Dan glasovanja na splošnih volitvah je
lahko različen za volitve predstavnikov različnih interesnih skupin, vendar
mora biti določen za volitve vseh članov državnega sveta v istem tednu.
Z dnem, ki je določen kot dan razpisa
volitev, začnejo teči roki za volilna opravila.
Akt o razpisu volitev se objavi v Uradnem
listu Republike Slovenije.
7. člen
Volitve v državni svet vodijo in izvajajo
volilni organi, imenovani po zakonu o volitvah v državni zbor, kolikor ni s tem
zakonom drugače določeno.
8. člen
Ponovne volitve se opravijo, če državna
volilna komisija na podlagi osmega odstavka 42.b člena tega zakona delno ali v
celoti razveljavi volitve.
Ponovne volitve se opravijo tudi, če
Vrhovno sodišče Republike Slovenije (v nadaljnjem besedilu vrhovno sodišče) na
podlagi prvega odstavka 42.h člena tega zakona delno ali v celoti razveljavi
volitve.
Ponovne volitve na podlagi obstoječih
kandidatur se opravijo najkasneje v petnajstih dneh, ponovne volitve na podlagi novih kandidatur pa najkasneje v šestdesetih dneh od dneva
razpisa volitev.
Ponovne volitve razpiše državna volilna komisija.
9. člen
Stroški za izvedbo volitev se zagotovijo v
proračunu Republike Slovenije, razen stroškov za delo organov interesnih
organizacij in lokalnih skupnosti v zvezi z volitvami, ki jih krijejo te
organizacije in lokalne skupnosti same.
10. člen
Glede vprašanj, ki s tem zakonom niso
posebej urejena, se smiselno
uporabljajo določbe zakona o volitvah v državni zbor.
II. VOLILNI POSTOPKI
1. Skupne določbe
11. člen
Volilna telesa za volitve članov državnega
sveta sestavljajo:
-      
člani predstavniškega organa interesne
organizacije oziroma lokalne skupnosti, kadar se člani državnega sveta volijo v
posamezni interesni organizaciji oziroma lokalni skupnosti,
-      
izvoljeni predstavniki interesnih organizacij
oziroma lokalnih skupnosti, kadar se člani državnega sveta volijo v dveh ali
več interesnih organizacijah oziroma lokalnih skupnostih.
12. člen
Za izvedbo volitev članov državnega sveta v
interesnih organizacijah skrbi državna volilna komisija.
Za izvedbo volitev članov državnega sveta v
lokalnih skupnostih skrbijo volilne komisije volilnih enot in državna volilna komisija.
13. člen
Volitve v volilnem telesu vodi volilni
odbor.
Volilni odbor sestavljajo predsednik in dva
člana ter njihovi namestniki.
Predsednik in člani volilnega odbora ter
njihovi namestniki so lahko samo osebe, ki imajo volilno pravico, in ne smejo
biti kandidati za člane državnega sveta.
14. člen
Interesne organizacije oziroma lokalne
skupnosti izvolijo svoje predstavnike v volilno telo v skladu s svojimi
pravili.
Seznam izvoljenih predstavnikov v volilno
telo predložijo interesne organizacije oziroma lokalne skupnosti pristojni
volilni komisiji najkasneje štirideset dni pred dnem glasovanja.
Poleg seznama izvoljenih predstavnikov v
volilno telo iz prejšnjega odstavka interesne organizacije oziroma lokalne
skupnosti pristojni volilni komisiji predložijo tudi pravila iz prvega odstavka
tega člena, zapisnik o postopku izbire predstavnikov in ostala dokazila na
podlagi zakona.
14.a člen
Ko pristojna volilna komisija prejme seznam
izvoljenih predstavnikov v volilno telo, takoj preizkusi, ali je pravočasno
vložen in ali je določen v skladu s tem zakonom ter s pravili iz prvega odstavka
14. člena tega zakona.
Če pristojna volilna komisija ugotovi, da
je seznam izvoljenih predstavnikov v volilno telo vložen prepozno, ga zavrne.
Če pristojna volilna komisija ugotovi
formalne pomanjkljivosti seznama izvoljenih predstavnikov v volilno telo, od
interesne organizacije oziroma lokalne skupnosti, ki je predložila seznam,
takoj zahteva, da v treh dneh pomanjkljivosti odpravi. Če formalne
pomanjkljivosti niso pravočasno odpravljene, pristojna volilna komisija seznam
izvoljenih predstavnikov v volilno telo zavrne.
Če pristojna volilna komisija ugotovi, da
seznam izvoljenih predstavnikov ni v skladu s tem zakonom ali pravili iz prvega
odstavka 14. člena tega zakona in ne gre za formalno pomanjkljivost iz prejšnjega
odstavka, ga zavrne.
Pristojna volilna komisija v primerih iz
tretjega in četrtega odstavka tega člena seznam izvoljenih predstavnikov v
volilno telo zavrne v celoti ali samo glede posameznih izvoljenih predstavnikov
v volilno telo.
Seznam izvoljenih predstavnikov v volilno
telo, ki je pravočasno vložen in določen v skladu s tem zakonom ter pravili iz
prvega odstavka 14. člena tega zakona, pristojna volilna komisija potrdi.
Potrjen seznam se objavi najkasneje petnajst dni pred dnem glasovanja. Za
objavo skrbi državna volilna komisija.
14.b člen
Odločbo o potrditvi oziroma zavrnitvi
seznama izvoljenih predstavnikov v volilno telo izda pristojna volilna komisija
najkasneje trideset dni pred dnem glasovanja. Odločba se vroči interesni
organizaciji oziroma lokalni skupnosti, ki je predložila seznam izvoljenih predstavnikov
v volilno telo v skladu z zakonom, ki ureja pravdni postopek. Vročitev velja za
opravljeno z dnem, ko naslovnik prevzame odločbo. Če odločbe ne prevzame v treh
dneh od dneva elektronske odpreme oziroma od poskusa vročitve v fizični obliki,
velja vročitev za opravljeno s potekom tega roka.
Odločba o potrditvi oziroma zavrnitvi
seznama izvoljenih predstavnikov v volilno telo vsebuje smiselno enake
sestavine kot odločba, ki se izda v upravnem postopku v skladu z zakonom, ki
ureja splošni upravni postopek. Obrazložitev odločbe vsebuje razloge, zaradi
katerih je posamezni interesni organizaciji oziroma lokalni skupnosti pripadlo
določeno število predstavnikov v volilnem telesu. Obrazložitev odločbe o
zavrnitvi seznama izvoljenih predstavnikov v volilno telo vsebuje tudi razloge,
zaradi katerih je pristojna volilna komisija zavrnila izvolitev posameznega
predstavnika v volilno telo.
15. člen
Kandidate za člane državnega sveta določijo
interesne organizacije oziroma lokalne skupnosti v skladu s svojimi pravili.
Kandidature z osebnimi podatki in pisnimi
soglasji kandidatov predložijo interesne organizacije oziroma lokalne skupnosti
pristojni volilni komisiji najkasneje štirideset dni pred dnem glasovanja.
Poleg kandidature za člana državnega sveta
iz prejšnjega odstavka predložijo interesne organizacije oziroma lokalne
skupnosti pristojni volilni komisiji tudi pravila iz prvega odstavka tega
člena, zapisnik o postopku izbire kandidata in ostala dokazila na podlagi
zakona.
15.a člen
Ko pristojna volilna komisija prejme
kandidaturo ali listo kandidatov za člana državnega sveta, takoj preizkusi, ali
je pravočasno vložena in ali je določena v skladu s tem zakonom ter s pravili
iz prvega odstavka 15. člena tega zakona.
Če pristojna volilna komisija ugotovi, da
je kandidatura ali lista kandidatov za člana državnega sveta vložena prepozno,
jo zavrne.
Če pristojna volilna komisija ugotovi
formalne pomanjkljivosti kandidature ali liste kandidatov za člana državnega
sveta, od interesne organizacije oziroma lokalne skupnosti, ki je predložila
kandidaturo, takoj zahteva, da v treh dneh pomanjkljivosti odpravi. Če formalne
pomanjkljivosti niso pravočasno odpravljene, pristojna volilna komisija
kandidaturo ali listo kandidatov za člana državnega sveta zavrne.
Če pristojna volilna komisija ugotovi, da
kandidatura ali lista kandidatov za člana državnega sveta ni v skladu s tem
zakonom ali pravili iz prvega odstavka 15. člena tega zakona in ne gre za
formalno pomanjkljivost iz prejšnjega odstavka, jo zavrne.
Pristojna volilna komisija v primerih iz
drugega, tretjega in četrtega odstavka listo kandidatov zavrne v celoti ali samo
glede posameznih kandidatur.
Kandidaturo ali listo kandidatov za člana
državnega sveta, ki je pravočasno vložena in določena v skladu s tem zakonom
ter pravili iz prvega odstavka 15. člena tega zakona, pristojna volilna
komisija potrdi. Seznam potrjenih kandidatur se objavi najkasneje petnajst dni
pred dnem glasovanja. Za objavo skrbi državna volilna komisija.
15.b člen
Odločbo o potrditvi oziroma o zavrnitvi
kandidature ali liste kandidatov za člana državnega sveta izda pristojna
volilna komisija najkasneje trideset dni pred dnem glasovanja. Odločba se vroči
kandidatu in interesni organizaciji oziroma lokalni skupnosti, ki je predložila
kandidaturo ali listo kandidatov za člana državnega sveta v skladu z zakonom,
ki ureja pravdni postopek. Vročitev velja za opravljeno z dnem, ko naslovnik
prevzame odločbo. Če odločbe ne prevzame v treh dneh od dneva elektronske
odpreme oziroma od poskusa vročitve v fizični obliki, velja vročitev za opravljeno
s potekom tega roka.
Odločba o potrditvi oziroma zavrnitvi
kandidature ali liste kandidatov za člana državnega sveta vsebuje smiselno
enake sestavine kot odločba, ki se izda v upravnem postopku v skladu z zakonom,
ki ureja splošni upravni postopek. Obrazložitev odločbe vsebuje razloge, zaradi
katerih je posamezni interesni organizaciji oziroma lokalni skupnosti pripadlo
določeno število kandidatur za člane državnega sveta. Obrazložitev odločbe o
zavrnitvi kandidature ali liste kandidatov vsebuje tudi razloge, zaradi katerih
je pristojna volilna komisija zavrnila kandidaturo posameznega kandidata za
člana državnega sveta.
16. člen
Pristojna volilna komisija sestavi na
podlagi potrjenih kandidatur seznam kandidatov po abecednem redu priimkov
kandidatov, začenši s črko, ki se določi z žrebom.
Če člane državnega sveta voli volilno telo,
ki ga sestavljajo člani predstavniškega organa interesne organizacije oziroma
lokalne skupnosti, pošlje pristojna volilna komisija seznam kandidatov
predsedniku predstavniškega organa interesne organizacije oziroma lokalne
skupnosti najkasneje petnajst dni pred dnem glasovanja.
17. člen
Člane državnega sveta voli volilno telo na
volilnem zboru na podlagi seznama potrjenih kandidatur.
Volitve se opravijo, če je na volilnem
zboru navzoča večina vseh članov volilnega telesa.
Če volilni zbor ni sklepčen, se nov volilni
zbor skliče v nadaljnjih sedmih dneh. Na novem volilnem zboru se volitve
opravijo ne glede na število navzočih članov volilnega telesa.
18. člen
Volilni zbor volilnega telesa, ki ga
sestavljajo člani predstavniškega organa interesne organizacije oziroma lokalne
skupnosti, skliče predsednik predstavniškega organa najkasneje deset dni pred
dnem glasovanja. Vabilu priloži seznam kandidatov.
Volilni zbor volilnega telesa, ki ga
sestavljajo izvoljeni predstavniki interesnih organizacij oziroma lokalnih
skupnosti, skliče predsednik pristojne volilne komisije najkasneje petnajst dni
pred dnem glasovanja in o tem obvesti interesne organizacije oziroma
predstavniške organe lokalnih skupnosti.
Vabilu oziroma obvestilu priloži seznam
izvoljenih predstavnikov v volilnem telesu in seznam kandidatov.
19. člen
Na volilnem zboru se izvoli volilni odbor,
ki vodi volitve v volilnem telesu.
20. člen
Glasuje se tajno z glasovnicami. Vrstni red
kandidatov na glasovnici je enak vrstnemu redu na seznamu kandidatov.
Vsak član volilnega telesa lahko glasuje
največ za toliko kandidatov, kolikor članov državnega sveta se voli v volilnem
telesu.
21. člen
Za člane državnega sveta so izvoljeni tisti
kandidati, ki so dobili največ glasov.
Če je dvoje ali več kandidatov dobilo enako
število glasov, odloči o izvolitvi med njimi žreb, ki ga opravi volilni odbor.
22. člen
Zapisnik o volitvah pošlje volilni odbor
skupaj z drugim volilnim gradivom pristojni volilni komisiji.
22.a člen
Državna volilna komisija sprejme akt o
izidu volitev v državni svet in ga objavi v Uradnem listu Republike Slovenije.
23. člen
Državna volilna
komisija izda izvoljenim kandidatom potrdilo o izvolitvi.
2. Volitve predstavnikov delodajalcev
24. člen
Štiri člane državnega sveta – predstavnike
delodajalcev volijo gospodarske zbornice in združenja delodajalcev, ki so
organizirana za območje države.
Člane državnega sveta voli volilno telo, ki
ga sestavljajo izvoljeni predstavniki gospodarskih zbornic in združenj
delodajalcev.
Vsaka gospodarska zbornica in vsako
združenje delodajalcev izvoli v volilno telo po enega predstavnika na vsakih
dopolnjenih deset tisoč delavcev, zaposlenih pri članih gospodarske zbornice
oziroma združenja delodajalcev.
25. člen
Seznam izvoljenih predstavnikov v volilno
telo predložijo gospodarske zbornice in združenja delodajalcev v roku iz 14.
člena tega zakona državni
volilni komisiji. Seznamu priložijo dokazilo o vpisu v register, pravila
zbornice oziroma združenja in podatke o številu delavcev, zaposlenih pri članih
zbornice oziroma združenja.
3. Volitve predstavnikov delojemalcev
26. člen
Štiri člane državnega sveta – predstavnike
delojemalcev volijo reprezentativni sindikati za območje države.
Člane državnega sveta voli volilno telo, ki
ga sestavljajo izvoljeni predstavniki reprezentativnih sindikatov.
Reprezentativna zveza oziroma konfederacija
sindikatov izvoli v volilno telo toliko predstavnikov, kolikor je v njej
združenih reprezentativnih sindikatov, Posamezni reprezentativni sindikat, ki
ni združen v zvezo ali konfederacijo, izvoli v volilno telo enega predstavnika.
Poleg predstavnikov iz prejšnjega odstavka
izvoli zveza, konfederacija in posamezni sindikat še po enega predstavnika na
vsakih dopolnjenih deset tisoč članov.
27. člen
Seznam izvoljenih predstavnikov v volilno
telo predložijo reprezentativni sindikati v roku iz 14. člena tega zakona državni volilni komisiji. Seznamu
priložijo odločbo o reprezentativnosti sindikata, pravila in podatke o številu
članov.
4. Volitve predstavnikov kmetov,
obrtnikov in samostojnih poklicev
28. člen
Štiri člane državnega sveta – predstavnike
kmetov, obrtnikov in samostojnih poklicev volijo:
-      
dva predstavnika kmetov volijo poklicne
organizacije kmetov, organizirane za območje države,
-      
enega predstavnika obrtnikov volijo poklicne
organizacije obrtnikov, organizirane za območje države,
-      
enega predstavnika samostojnih poklicev volijo
poklicne organizacije drugih samostojnih poklicev, organizirane za območje
države.
29. člen
Za poklicne organizacije v smislu
prejšnjega člena se štejejo:
-      
zbornice, združenja, društva, zveze in druge
poklicne organizacije kmetov, obrtnikov in drugih samostojnih poklicev,
organizirane za območje države,
-      
sekcije samostojnih poklicev v drugih poklicnih
zbornicah, združenjih, društvih, zvezah in drugih poklicnih organizacijah,
organizirane za območje države.
30. člen
Dva člana državnega sveta – predstavnika
kmetov voli volilno telo, ki ga sestavljajo izvoljeni predstavniki poklicnih
organizacij kmetov.
Vsaka poklicna organizacija kmetov izvoli v
volilno telo po enega predstavnika ne glede na število članov in po enega
predstavnika na vsakih dopolnjenih tisoč članov.
31. člen
Člana državnega sveta – predstavnika
obrtnikov voli volilno telo, ki ga sestavljajo izvoljeni predstavniki poklicnih
organizacij obrtnikov.
Vsaka poklicna organizacija obrtnikov
izvoli v volilno telo po enega predstavnika ne glede na število članov in po
enega predstavnika na vsakih dopolnjenih petsto članov.
32. člen
Člana državnega sveta – predstavnika
samostojnih poklicev voli volilno telo, ki ga sestavljajo izvoljeni
predstavniki organizacij samostojnih poklicev, organiziranih za območje države.
Vsaka organizacija samostojnih poklicev
izvoli v volilno telo po enega predstavnika ne glede na število članov in po
enega predstavnika na vsakih dopolnjenih sto članov.
33. člen
Seznam izvoljenih predstavnikov v volilnem
telesu predložijo poklicne organizacije v roku iz 14. člena tega zakona državni volilni komisiji. Seznamu
priložijo dokazilo o vpisu v register, pravila organizacije in podatke o
številu članov.
5. Volitve predstavnikov negospodarskih
dejavnosti
34. člen
Šest članov državnega sveta – predstavnikov
negospodarskih dejavnosti volijo:
-      
enega predstavnika univerz, visokih in višjih
šol volijo univerze, visoke in višje šole,
-      
enega predstavnika za področje vzgoje in
izobraževanja volijo poklicne organizacije pedagoških delavcev,
-      
enega predstavnika za področje raziskovalne
dejavnosti volijo poklicne organizacije raziskovalcev,
-      
enega predstavnika za področje kulture in
športa volijo poklicne organizacije kulturnih in športnih delavcev,
-      
enega predstavnika za področje zdravstva volijo
poklicne organizacije zdravstvenih delavcev in zdravstvenih sodelavcev,
-      
enega predstavnika za področje socialnega
varstva volijo poklicne organizacije strokovnih delavcev na področju socialnega
varstva.
Za poklicne organizacije v smislu druge do
šeste alinee prejšnjega odstavka se štejejo poklicne zbornice, združenja,
društva, zveze in druge poklicne organizacije, organizirane za območje države.
a) Volitve predstavnika univerz, visokih
in višjih šol
35. člen
Člana državnega sveta – predstavnika
univerz, visokih in višjih šol voli volilno telo, ki ga sestavljajo izvoljeni
predstavniki univerz, visokih in višjih šol.
Vsaka univerza ter visoka oziroma višja
šola izvoli v volilno telo po enega predstavnika.
b) Volitve drugih predstavnikov
negospodarskih dejavnosti
36. člen
Druge predstavnike negospodarskih
dejavnosti v državnem svetu volijo volilna telesa, ki jih sestavljajo izvoljeni
predstavniki ustreznih poklicnih organizacij.
Poklicne organizacije izvolijo v ustrezno
volilno telo vsaka po enega predstavnika ne glede na število članov in po enega
predstavnika na vsakih dopolnjenih sto članov.
37. člen
Seznam izvoljenih predstavnikov v volilno
telo predložijo poklicne organizacije v roku iz 14. člena tega zakona državni volilni komisiji. Seznamu
priložijo dokazilo o vpisu v register, pravila organizacije in podatke o
številu članov.
6. Volitve predstavnikov lokalnih
interesov
38. člen
Dvaindvajset članov državnega sveta –
predstavnikov lokalnih interesov izvolijo lokalne skupnosti.
Za volitve predstavnikov lokalnih interesov
se oblikuje največ dvaindvajset volilnih enot. Volilna enota se oblikuje za
območje ene ali več lokalnih skupnosti. Volilne enote določi zakon.
39. člen
Za volitve članov državnega sveta se v
vsaki volilni enoti oblikuje volilno telo, ki ga sestavljajo:
-      
člani predstavniškega organa lokalne skupnosti,
če se člani državnega sveta volijo v volilni enoti, ki obsega območje ene
lokalne skupnosti,
-      
izvoljeni predstavniki lokalnih skupnosti, če
se člani državnega sveta volijo v volilni enoti, ki obsega območje dveh ali več
lokalnih skupnosti.
40. člen
Predstavnike lokalnih skupnosti v volilnem
telesu iz druge alinee prejšnjega člena izvolijo predstavniški organi lokalnih
skupnosti.
Vsaka lokalna skupnost izvoli v volilno
telo po enega predstavnika ne glede na število prebivalcev in po enega
predstavnika na vsakih dopolnjenih pet tisoč prebivalcev.
Seznam izvoljenih predstavnikov v volilno
telo predložijo predstavniški organi lokalnih skupnosti v roku iz 14. člena
tega zakona volilni komisiji volilne enote.
41. člen
Kandidate za člane državnega sveta določijo
predstavniški organi lokalnih skupnosti.
Kadar se člani državnega sveta volijo v
dveh ali več lokalnih skupnostih, vsaka lokalna skupnost lahko določi največ
toliko kandidatov, kolikor članov državnega sveta se voli v volilni enoti.
42. člen
Volilni odbor pošlje zapisnik o volitvah
skupaj z drugim volilnim materialom volilni komisiji volilne enote.
Volilna komisija volilne enote pošlje državni volilni komisiji poročilo o izidu
volitev v volilni enoti.
III. VARSTVO VOLILNE PRAVICE
42.a člen
Pristojna volilna komisija delno ali v
celoti odpravi odločbo, s katero je v postopku potrjevanja seznama izvoljenih
predstavnikov v volilno telo zavrnila seznam izvoljenih predstavnikov v volilno
telo, in izda novo odločbo, s katero potrdi seznam izvoljenih predstavnikov v
volilno telo, če sama do roka za objavo potrjenega seznama izvoljenih
predstavnikov v volilno telo ugotovi, da je seznam vložen pravočasno in določen
v skladu s tem zakonom ter pravili iz prvega odstavka 14. člena tega
zakona.
Pristojna volilna komisija delno ali v
celoti odpravi odločbo, s katero je v postopku potrjevanja kandidatur za člana
državnega sveta zavrnila kandidaturo ali listo kandidatov, in izda novo
odločbo, s katero potrdi kandidaturo ali listo kandidatov za člana državnega
sveta, če sama do roka za objavo seznama potrjenih kandidatur ugotovi, da je
kandidatura ali lista kandidatov pravočasno vložena in določena v skladu s tem
zakonom ter pravili iz prvega odstavka 15. člena tega zakona.
42.b člen
Vsak izvoljen predstavnik v istem volilnem
telesu, vsak, ki je kandidiral za člana državnega sveta v istem volilnem
telesu, vsaka interesna organizacija ali lokalna skupnost, ki je predlagala
seznam izvoljenih predstavnikov, kandidate ali listo kandidatov v isto volilno
telo, ali vsak drug volivec, ki je sodeloval ali bi mogel sodelovati v
postopkih iz prvega odstavka 14. člena ali prvega odstavka 15. člena
tega zakona, lahko v osmih dneh po izvedbi volitev vloži ugovor pri državni
volilni komisiji.
Ugovor iz prejšnjega odstavka se lahko
vloži zoper naslednje nepravilnosti: odločbo pristojne volilne komisije iz
prvega odstavka 14.b člena, odločbo pristojne volilne komisije iz prvega
odstavka 15.b člena, odločbo pristojne volilne komisije iz 42.a člena in zaradi
nepravilnosti pri izvajanju volilnih opravil volilnih organov na volitvah.
Ugovora iz prvega odstavka tega člena ni
mogoče vložiti zaradi nepravilnosti, ki so nastale pri delu državne volilne
komisije, nepravilnosti, ki so po svoji naravi v temeljih prizadele poštenost
volilnega postopka, ter v primeru, ko je državna volilna komisija pristojna
volilna komisija.
Zatrjevane nepravilnosti v ugovoru morajo
biti natančno in konkretno opisane. Če se v ugovoru zatrjuje, da je prišlo do
nepravilnosti, ki so ali bi lahko privedle do drugačne razdelitve mandatov,
mora biti v ugovoru opisan tudi vpliv nepravilnosti na razdelitev mandatov. Če
je ugovor nepopoln ali nerazumljiv, državna volilna komisija vlagatelja takoj
pozove, da ugovor v treh dneh dopolni oziroma popravi. Vročitev poziva se
opravi v skladu z zakonom, ki ureja pravdni postopek. Če vlagatelj ugovora
poziva ne prevzame v treh dneh od dneva elektronske odpreme oziroma od poskusa
vročitve v fizični obliki, velja vročitev za opravljeno s potekom tega roka. Če
vlagatelj ugovora v danem roku ne dopolni oziroma popravi, se ugovor zavrže.
Če državna volilna komisija izve za
nepravilnosti iz drugega odstavka na drug način, kot je določeno v drugem
odstavku, po uradni dolžnosti ugotovi obstoj teh nepravilnosti.
Državna volilna komisija se do zatrjevanih
nepravilnosti iz ugovorov in do nepravilnosti, ugotovljenih po uradni
dolžnosti, opredeli v aktu iz 22.a člena tega zakona, v katerem navede tudi
ugovore, ki so bili zavrženi. Pri tem navede osebno ime in kraj prebivališča
vlagatelja ugovora in opredelitev do nepravilnosti iz ugovorov, ki so bili
obravnavani, in do nepravilnosti, ugotovljenih po uradni dolžnosti, vključno z
načinom njihove odprave. Šteje se, da je z objavo akta iz 22.a člena tega
zakona v Uradnem listu Republike Slovenije opravljena vročitev odločitve državne
volilne komisije vlagateljem ugovora iz tega člena.
Če državna volilna komisija na podlagi
ugovora ali po uradni dolžnosti ugotovi obstoj nepravilnosti iz drugega
odstavka tega člena, jih odpravi oziroma njihovo odpravo zahteva od volilnih
organov. Volilni organi morajo nepravilnosti odpraviti nemudoma oziroma
najkasneje v treh dneh od prejema zahteve. Če je volilni organ napačno ugotovil
izid volitev, lahko državna volilna komisija sama ugotovi izid volitev.
Če nepravilnosti iz drugega odstavka tega
člena ni mogoče odpraviti, so pa takšne, da so ali bi lahko privedle do
drugačne razdelitve mandatov, državna volilna komisija s sklepom delno ali v
celoti razveljavi volitve, na katerih je prišlo do nepravilnosti, odredi in
določi datum ponovnih volitev, upoštevajoč s tem zakonom določene roke za
izvedbo volitev. Sklep se objavi v Uradnem listu Republike Slovenije.
Zoper sklep državne volilne komisije iz
prejšnjega odstavka je mogoče vložiti tožbo v skladu s tretjim odstavkom 42.c
člena tega zakona.
42.c člen
Vlagatelj ugovora iz prvega odstavka 42.b
člena tega zakona lahko v petnajstih dneh po objavi akta iz 22.a člena tega
zakona v Uradnem listu Republike Slovenije vloži tožbo na vrhovno sodišče.
Tožbo lahko vloži zaradi nepravilnosti iz drugega odstavka 42.b člena tega
zakona, ki jih državna volilna komisija ni ugotovila ali niso bile odpravljene.
Ne glede na prejšnji odstavek lahko v
petnajstih dneh po objavi akta iz 22.a člena tega zakona zaradi nepravilnosti
iz drugega odstavka 42.b člena tega zakona vloži tožbo na vrhovno sodišče tudi
upravičenec za vložitev ugovora iz prvega odstavka 42.b člena tega zakona, ki v
tožbi izkaže, da je za nepravilnosti, ki bi jih bilo mogoče uveljavljati v
ugovoru iz 42.b člena tega zakona, izvedel šele po izteku roka za vložitev
ugovora in da zanje pred iztekom roka za vložitev ugovora ni mogel vedeti.
Vsak izvoljen predstavnik v istem volilnem
telesu, vsak, ki je kandidiral za člana državnega sveta v istem volilnem
telesu, vsaka interesna organizacija ali lokalna skupnost, ki je predlagala
seznam izvoljenih predstavnikov, kandidate ali listo kandidatov v isto volilno
telo, ali vsak drug volivec, ki je sodeloval ali bi mogel sodelovati v
postopkih iz prvega odstavka 14. člena ali prvega odstavka 15. člena
tega zakona, lahko v petnajstih dneh po objavi sklepa državne volilne komisije
o razveljavitvi volitev iz osmega odstavka 42.b člena tega zakona v Uradnem
listu Republike Slovenije vloži tožbo na vrhovno sodišče. Tožba se lahko vloži
zaradi kršitev tega zakona ali zaradi napačne ugotovitve dejanskega stanja.
Tožba zadrži izvršitev sklepa državne volilne komisije o razveljavitvi volitev
iz osmega odstavka 42.b člena tega zakona.
Vsak izvoljen predstavnik v istem volilnem
telesu, vsak, ki je kandidiral za člana državnega sveta v istem volilnem
telesu, vsaka interesna organizacija ali lokalna skupnost, ki je predlagala
seznam izvoljenih predstavnikov, kandidate ali listo kandidatov v isto volilno
telo, ali vsak drug volivec, ki je sodeloval ali bi mogel sodelovati v
postopkih iz prvega odstavka 14. člena ali prvega odstavka 15. člena
tega zakona, lahko v petnajstih dneh po objavi akta iz 22.a člena tega zakona
vloži tožbo na vrhovno sodišče zaradi nepravilnosti, ki so nastale pri delu
državne volilne komisije, nepravilnosti, ki so po svoji naravi v temeljih
prizadele poštenost volilnega postopka, niso pa nastale pri izvajanju opravil
volilnih organov pri volitvah, ter zoper odločbo državne volilne komisije kot
pristojne volilne komisije iz prvega odstavka 14.b člena, prvega odstavka 15.b
člena in 42.a člena tega zakona.
42.č člen
V postopku pred vrhovnim sodiščem lahko
stranka opravlja procesna dejanja samo po pooblaščencu, ki je odvetnik ali
odvetniška družba, razen če je stranka sama odvetnik, Republika Slovenija
oziroma državni organ pa samo po višjem državnem odvetniku.
Če tožba ni vložena po pooblaščencu, ki je
oseba iz prejšnjega stavka, vrhovno sodišče ravna v skladu z 42.f členom
tega zakona, preostalih vlog, ki niso vložene po pooblaščencu, ki je oseba iz
prejšnjega odstavka, pa ne upošteva.
Tožba se vroči tudi članu državnega sveta,
katerega izvolitev se s tožbo izpodbija. Član državnega sveta lahko v
petnajstih dneh od vročitve tožbe vrhovnemu sodišču po pooblaščencu iz prvega
odstavka tega člena pošlje izjavo, da želi sodelovati v postopku. Ta izjava
vsebuje tudi opredelitev do tožbenih navedb. V tem primeru ima v postopku položaj
stranke.
Rok za odgovor na tožbo je petnajst dni.
Ob vročitvi tožbe vrhovno sodišče opozori
toženo stranko in člana državnega sveta, katerega izvolitev se s tožbo
izpodbija, da lahko odgovori na tožbo oziroma pošlje izjavo vrhovnemu sodišču o
vstopu v postopek v 15 dneh od vročitve tožbe, o obveznosti opravljanja
procesnih dejanj po pooblaščencu iz prvega odstavka 42.č člena tega zakona in o
pravnih posledicah kršitve te določbe (drugi odstavek 42.č člena), o
obveznosti vlaganja vlog v elektronski obliki v skladu z drugim odstavkom 42.d
člena tega zakona in o pravnih posledicah kršitve te določbe (tretji odstavek
42.d člena) ter o obveznosti vročanja vlog neposredno med pooblaščenci
strank v skladu s četrtim odstavkom 42.d člena tega zakona in o pravnih
posledicah kršitve te določbe (četrti odstavek 42.d člena).
Vsa dejstva in dokaze mora tožeča stranka
navesti oziroma predlagati v tožbi oziroma tožena stranka v odgovoru na tožbo,
član državnega sveta iz tretjega odstavka tega člena pa v opredelitvi iz
tretjega odstavka tega člena.
Ne glede na prejšnji odstavek se lahko nova
dejstva in dokazi navajajo do konca naroka za glavno obravnavo, vendar le, če
jih stranke brez svoje krivde niso mogle navesti v tožbi oziroma v odgovoru na
tožbo oziroma v opredelitvi iz tretjega odstavka tega člena ali če njihova
dopustitev po presoji sodišča ne bi zavlekla reševanja spora.
42.d člen
Tožba se vloži v elektronski obliki pri
vrhovnem sodišču, vrhovno sodišče pa jo strankam v postopku vroči v fizični
obliki.
Vloge strank se vlagajo in sodna pisanja
vročajo v elektronski obliki v skladu z zakonom, ki ureja pravdni postopek, če
ta zakon ne določa drugače.
Če tožba ni vložena v elektronski obliki,
vrhovno sodišče ravna v skladu z 42.f členom tega zakona, če preostale vloge
niso vložene v elektronski obliki, pa jih ne upošteva.
Vloge se, razen v primeru iz prvega
odstavka tega člena, vročajo neposredno med pooblaščenci strank v postopku. Če
vloge niso vročene neposredno med pooblaščenci strank v postopku, jih vrhovno
sodišče ne upošteva.
Vročitev vlog strank in sodnih pisanj velja
za opravljeno z dnem, ko naslovnik prevzame elektronsko ali fizično pisanje. Če
vloge oziroma pisanja ne prevzame v treh dneh od dneva elektronske odpreme
oziroma od poskusa vročitve v fizični obliki, velja vročitev za opravljeno s
potekom tega roka.
Vrhovno sodišče takoj obvesti državni svet
o vloženi tožbi in mu pošlje vse akte, s katerimi se postopek konča.
42.e člen
Vrhovno sodišče odloča v senatu treh
sodnikov.
Odločanje vrhovnega sodišča v skladu s tem
zakonom je nujna zadeva.
Vrhovno sodišče odloči o tožbi po izvedeni
glavni obravnavi najkasneje v 30 dneh od prejema odgovora na tožbo ali izteka roka
za odgovor na tožbo.
Če ni v tem zakonu drugače določeno,
vrhovno sodišče odloča ob smiselni uporabi zakona, ki ureja upravni spor.
42.f člen
Vrhovno sodišče tožbo s sklepom zavrže, če:
-      
je vložena prepozno ali prezgodaj,
-      
je nepopolna ali nerazumljiva,
-      
je ne vloži upravičena oseba,
-      
ni vložena po pooblaščencu, ki je oseba iz
prvega odstavka 42.č člena tega zakona,
-      
ni vložena v elektronski obliki v skladu s
prvim odstavkom 42.d člena tega zakona,
-      
tožnik ob vložitvi tožbe ne izkaže, da je v
tožbi zatrjevane nepravilnosti, ki bi jih bilo mogoče uveljavljati v ugovoru iz
42.b člena tega zakona, neuspešno uveljavljal že v ugovoru pred državno volilno
komisijo, razen v primeru iz drugega odstavka 42.c člena tega zakona.
Pred zavrženjem tožbe, razen v primeru iz
prve in tretje alineje prejšnjega odstavka, vrhovno sodišče zahteva od tožnika,
naj v treh dneh od vročitve zahteve odpravi pomanjkljivosti, ki so razlog za
zavrženje tožbe.
Vrhovno sodišče zahtevo iz prejšnjega
odstavka vroči tožniku v elektronski obliki, če to glede na naravo
pomanjkljivosti ni mogoče, pa mu jo vroči v fizični obliki. Vročanje se opravi
v skladu z 42.d členom tega zakona.
42.g člen
Če vrhovno sodišče ne ugotovi nepravilnosti
v volilnem postopku ali če ugotovi, da tožba iz tretjega odstavka
42.c člena tega zakona ni utemeljena, ali če ugotovi nepravilnosti, ki
niso privedle ali niso mogle privesti do drugačne razdelitve mandatov, ali
nepravilnosti, ki po svoji naravi niso v temeljih prizadele poštenosti
volilnega postopka, tožbo zavrne.
42.h člen
Če vrhovno sodišče ugotovi nepravilnosti v
volilnem postopku, ki so ali bi lahko privedle do drugačne razdelitve mandatov,
ali nepravilnosti, ki so po svoji naravi v temeljih prizadele poštenost
volilnega postopka, tožbi ugodi, delno ali v celoti odpravi akt iz 22.a člena
tega zakona, delno ali v celoti razveljavi volitve in odredi ponovne volitve.
Če vrhovno sodišče ugotovi nepravilnosti v
volilnem postopku, ki so ali bi lahko privedle do drugačne razdelitve mandatov,
in jih je mogoče odpraviti s sprejetjem novega akta iz 22.a člena tega zakona,
vrhovno sodišče tožbi ugodi, delno ali v celoti odpravi akt iz 22.a člena tega
zakona in državni volilni komisiji naloži sprejetje novega akta iz
22.a člena tega zakona skladno z odločbo vrhovnega sodišča.
Če vrhovno sodišče ugotovi, da je tožba iz
tretjega odstavka 42.c člena tega zakona utemeljena, tožbi ugodi, delno ali v
celoti odpravi sklep iz osmega odstavka 42.b člena tega zakona in državni
volilni komisiji naloži sprejetje akta iz 22.a člena tega zakona skladno z
odločbo vrhovnega sodišča.
42.i člen
Zoper odločitve vrhovnega sodišča v skladu
s tem poglavjem ni pritožbe in izrednega pravnega sredstva.
Drugi del
ORGANIZACIJA DRŽAVNEGA SVETA
I. SPLOŠNE DOLOČBE
43. člen
Državni svet ima predsednika in podpredsednika,
ki ju izvoli z večino glasov vseh članov.
Funkcija predsednika in podpredsednika je
častna in se opravlja nepoklicno. (delno
razveljavljen)
44. člen
Predsednik predstavlja državni svet,
pripravlja, sklicuje in vodi seje državnega sveta ter usklajuje delo državnega
sveta z delom državnega zbora.
Podpredsednik pomaga predsedniku pri
pripravljanju in vodenju sej ter ga nadomešča v primeru zadržanosti.
45. člen
Državni svet ima mandatno-imunitetno
komisijo.
Mandatno-imunitetno komisijo sestavljajo
predsednik in štirje člani, ki se izvolijo izmed predstavnikov interesnih
skupin.
Državni svet ima lahko druga stalna in
občasna delovna telesa.
Sestava in naloge delovnih teles se
določijo s poslovnikom ali s posebnim sklepom. V sestavi delovnih teles so
ustrezno zastopani predstavniki interesnih skupin.
46. člen
Državni svet ima sekretarja, ki ga imenuje
svet.
Sekretar vodi službo državnega sveta.
47. člen
Državni svet ima svoj pečat.
Pečat je okrogle oblike. V sredini ima grb
Republike Slovenije, okrog grba pa napis "Državni svet Republike
Slovenije".
Pečat hrani sekretar državnega sveta.
II. KONSTITUIRANJE DRŽAVNEGA SVETA
48. člen
Prvo sejo državnega sveta skliče predsednik
državnega zbora.
Prvo sejo državnega sveta vodi do izvolitve
predsednika državnega sveta njegov najstarejši član.
49. člen
(črtan)
50. člen
Državni svet se na prvi seji po volitvah,
ki se opravi najkasneje v 14 dneh po objavi akta iz 22.a člena tega zakona v
Uradnem listu Republike Slovenije, seznani z izidom volitev v državni svet.
Državni svet se konstituira na prvi seji po
volitvah pod pogojem, da je v aktu iz 22.a člena tega zakona ugotovljena
izvolitev več kot polovice članov državnega sveta.
51. člen
Na prvi seji državni svet izvoli
predsednika in imenuje sekretarja državnega sveta. Na prvi seji se praviloma
izvoli tudi podpredsednika državnega sveta.
III. DELO DRŽAVNEGA SVETA
52. člen
Delo državnega sveta in njegovih delovnih
teles je javno.
Javnost se lahko omeji ali izključi samo,
če tako zaradi splošnih koristi odloči državni svet oziroma njegovo delovno
telo.
53. člen
Predsednik sklicuje seje državnega sveta na
lastno pobudo ali po sklepu sveta, na zahtevo delovnega telesa sveta, na
zahtevo predstavnikov ene ali več interesnih skupin ali na zahtevo petine
članov državnega sveta.
Predsednik skliče sejo državnega sveta tudi
v primeru, kadar mora državni svet na zahtevo državnega zbora izreči mnenje o
posamezni zadevi.
54. člen
Predsednik državnega zbora obvešča
predsednika državnega sveta o sejah državnega zbora in mu pošilja vsa gradiva o
zadevah, ki so na dnevnem redu seje državnega zbora.
Predsednik državnega zbora obvesti
predsednika državnega sveta o sprejemu zakona in mu pošlje besedilo sprejetega
zakona, preden pošlje zakon v razglasitev predsedniku republike.
55. člen
Predsednik državnega sveta obvešča
predsednika državnega zbora o predlogih, mnenjih in zahtevah, ki jih je sprejel
državni svet o zadevah iz pristojnosti državnega zbora, in mu pošilja te
predloge, mnenja in zahteve v skladu s poslovnikom državnega zbora.
Zahtevo državnega sveta, da državni zbor
pred razglasitvijo zakona o njem še enkrat odloča, pošlje predsednik državnega
sveta predsedniku državnega zbora najkasneje v sedmih dneh od sprejetja zakona.
56. člen
Državni svet in njegova delovna telesa
imajo pravico zahtevati od državnih organov pojasnila in podatke v zvezi z
zadevami, ki jih obravnavajo.
Državni svet in njegova delovna telesa
sodelujejo z delovnimi telesi državnega zbora in jim dajejo mnenja o zadevah iz
njihove pristojnosti.
IV. PRAVICE IN DOLŽNOSTI ČLANOV DRŽAVNEGA SVETA
57. člen
Član državnega sveta ima pravico in
dolžnost, da se udeležuje sej sveta in njegovih delovnih teles, katerih član
je, ter sodeluje pri njihovem delu in odločanju.
Član državnega sveta, ki ne more priti na
sejo sveta oziroma njegovega delovnega telesa, katerega član je, mora o tem
pravočasno obvestiti predsednika sveta oziroma predsednika delovnega telesa.
58. člen
Vsak član državnega sveta ima pravico
predlagati državnemu svetu obravnavo vsakega vprašanja iz njegove pristojnosti
in dajati pobude za predloge, mnenja oziroma zahteve, ki jih sprejema državni
svet o zadevah iz pristojnosti državnega zbora.
59. člen
Član državnega sveta je dolžan varovati
podatke zaupne narave.
60. člen
Član državnega sveta uživa imuniteto.
Član državnega sveta ni kazensko odgovoren
za mnenje ali glas, ki ga je izrekel na sejah državnega sveta ali njegovih
delovnih teles.
Član državnega sveta ne sme biti priprt
niti se zoper njega, če se sklicuje na imuniteto, ne sme začeti kazenski
postopek brez dovoljenja državnega sveta, razen če je bil zaloten pri kaznivem
dejanju, za katero je predpisana kazen zapora nad pet let.
O zahtevi pristojnega državnega organa za
dovoljenje iz prejšnjega odstavka odloči državni svet na predlog
mandatno-imunitetne komisije najkasneje v 30 dneh od dneva vložitve zahteve.
Državni svet lahko prizna imuniteto tudi
članu državnega sveta, ki se nanjo ni skliceval ali ki je bil zaloten pri
kaznivem dejanju iz tretjega odstavka tega člena.
61. člen
Član državnega sveta ne sme biti hkrati
poslanec državnega zbora niti ne sme opravljati druge funkcije v državnih
organih.
62. člen
Funkcija člana državnega sveta je častna in
se opravlja nepoklicno.
Član državnega sveta ima pravico do
nadomestila izgubljenega zaslužka za čas opravljanja funkcije in pravico do
povračila stroškov v zvezi z opravljanjem funkcije. (prenehal veljati)
63. člen
Članu državnega sveta preneha mandat:
-      
če izgubi volilno pravico,
-      
če postane trajno nezmožen za opravljanje
funkcije,
-      
če je s pravnomočno sodbo obsojen na nepogojno
kazen zapora, daljšo od šest mesecev,
-      
če nastopi funkcijo, ki je nezdružljiva s
funkcijo člana državnega sveta,
-      
če odstopi,
-      
če vrhovno sodišče z odločbo iz prvega odstavka
42.h člena tega zakona v celoti razveljavi volitve, na katerih je bil član
državnega sveta izvoljen,
-      
če vrhovno sodišče z odločbo iz prvega odstavka
42.h člena tega zakona delno razveljavi volitve, na katerih je bil član
državnega sveta izvoljen, v delu glede njegove izvolitve,
-      
če državna volilna komisija na podlagi odločbe
vrhovnega sodišča iz drugega odstavka 42.h člena tega zakona sprejme nov akt iz
22.a člena tega zakona,
-      
v drugih primerih, ki jih določa zakon.
Članu državnega sveta preneha mandat z
dnem, ko državni svet ugotovi, da so nastali razlogi iz prejšnjega odstavka.
Članu državnega sveta ne preneha mandat v
primeru iz tretje alinee prvega odstavka tega člena, če državni svet sklene, da
lahko opravlja funkcijo.
Če v primerih iz šeste in sedme alineje
prvega odstavka tega člena vrhovno sodišče istočasno razveljavi volitve, na
katerih je bila izvoljena več kot polovica članov državnega sveta, članom
državnega sveta, ki so bili izvoljeni na razveljavljenih volitvah, mandat
preneha s prvo sejo državnega sveta po opravljenih ponovnih volitvah.

Zakon o državnem svetu (Uradni list RS, št. 44/92)
vsebuje naslednje prehodne in končne določbe:
»Tretji del
PREHODNE IN KONČNE DOLOČBE
1. Posebne določbe za prve volitve članov
državnega sveta
a) Volitve predstavnikov delojemalcev
64. člen
Štiri člane državnega sveta – predstavnike
delojemalcev volijo sindikati, zveze oziroma konfederacije sindikatov,
organizirane za območje države.
Seznamu izvoljenih predstavnikov v volilno
telo priložijo sindikati, zveze oziroma konfederacije sindikatov iz prejšnjega
odstavka pravila in podatke o številu članov.
b) Volitve predstavnikov kmetov
65. člen
Dva člana državnega sveta – predstavnika
kmetov volita Zadružna zveza Slovenije in Slovenska kmečka zveza.
Vsaka organizacija iz prejšnjega odstavka
voli enega člana državnega sveta po volilnem telesu, ki ga sestavljajo člani
predstavniškega organa organizacije.
c) Volitve predstavnikov lokalnih
interesov
66. člen
Člane državnega sveta – predstavnike
lokalnih interesov volijo volivci v volilnih enotah na neposrednih volitvah s
tajnim glasovanjem.
Kandidate za člane državnega sveta –
predstavnike lokalnih interesov lahko določijo skupščine občin v volilni enoti,
politične stranke, organizirane v volilni enoti, in volivci v volilni enoti. Za
politične stranke in volivce se v postopku kandidiranja ustrezno uporabljajo določbe
zakona o volitvah v državni zbor, razen drugega odstavka 43. člena.
č) Razpis volitev in sklic prve seje
državnega sveta
67. člen
Prve volitve državnega sveta razpiše
predsednik Skupščine Republike Slovenije, ki skliče tudi prvo sejo na teh
volitvah izvoljenega državnega sveta.
2. Končna določba
68. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o delni razveljavitvi zakona o
volitvah v državni zbor, zakona o državnem svetu, zakona o volitvah predsednika
republike in zakona o lokalnih volitvah (Uradni list RS, št. 73/03)
v zvezi z delno razveljavitvijo 2. člena zakona določa:
»Razveljavitev iz prejšnje točke izreka
začne učinkovati 6 mesecev po objavi te odločbe v Uradnem listu Republike
Slovenije.«.

Zakon o dopolnitvah Zakona o državnem svetu – ZDSve-A (Uradni list RS, št. 76/05)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
Z dnem uveljavitve tega zakona predsedniku,
podpredsedniku in članom državnega sveta, ki svojo funkcijo opravljajo
poklicno, preneha delovno razmerje v državnem svetu. Svojo funkcijo do izteka
mandata opravljajo nepoklicno.
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o delni razveljavitvi drugega odstavka
43. člena Zakona o Državnem svetu in drugega stavka 3. člena Zakona o dopolnitvah
Zakona o Državnem svetu (Uradni list RS, št. 95/09)
spreminja 3. člen Zakona o dopolnitvah Zakona o Državnem svetu – ZDSve-A (Uradni
list RS, št. 76/05)
tako, da se glasi:
»3. člen
Z dnem uveljavitve tega zakona predsedniku,
podpredsedniku in članom državnega sveta, ki svojo funkcijo opravljajo
poklicno, preneha delovno razmerje v državnem svetu. Svojo funkcijo do izteka
mandata opravljajo nepoklicno. (delno
razveljavljen)«.

Zakon o dopolnitvi Zakona o funkcionarjih v
državnih organih – ZFDO-F (Uradni list
RS, št. 21/13)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne prvega dne
v mesecu, ki sledi mesecu, v katerem je ta zakon uveljavljen.«.

Odločba o ugotovitvi, da je 50. člen
Zakona o Državnem svetu v neskladju z Ustavo in zavrnitvi pritožb zoper sklep
Državnega sveta (Uradni list RS, št.
81/18)
določa:
»1. Člen 50 Zakona o Državnem svetu
(Uradni list RS, št. 100/05 – uradno prečiščeno besedilo) je v neskladju z
Ustavo.
2. Državni zbor mora ugotovljeno
protiustavnost iz prejšnje točke odpraviti v roku enega leta po objavi te
odločbe v Uradnem listu Republike Slovenije.
3. Do drugačne zakonske ureditve lahko
vloži pritožbo zoper odločitev Državnega sveta, sprejeto v postopku potrjevanja
mandatov članov Državnega sveta, vsak kandidat in predlagatelj kandidata.
4. Pritožbi zoper sklep Državnega
sveta št. 020-03-5/2017 z dne 12. 12. 2017 se zavrneta.«.

Zakon o spremembah in dopolnitvah Zakona o
državnem svetu – ZDSve-B (Uradni
list RS, št. 16/23)
vsebuje naslednjo prehodno in končno določbo:
»PREHODNA IN KONČNA DOLOČBA
18. člen
Minister, pristojen za pravosodje, ob
tehnični izpolnitvi pogojev za vlaganje po elektronski poti, z odredbo, ki se
objavi v Uradnem listu Republike Slovenije, določi datum, od katerega je v
skladu s spremenjenim in dopolnjenim zakonom mogoče tožbo ali drugo vlogo
vložiti po elektronski poti.
Minister, pristojen za pravosodje, ob
tehnični izpolnitvi pogojev za vročanje po elektronski poti, z odredbo, ki se
objavi v Uradnem listu Republike Slovenije, določi datum, od katerega je v
skladu s spremenjenim in dopolnjenim zakonom mogoče vročanje po elektronski
poti.
Novi prvi odstavek 42.d člena zakona glede
vlaganja tožb v elektronski obliki, novi drugi odstavek 42.d člena zakona glede
vlaganja drugih vlog v elektronski obliki, novi tretji odstavek 42.d člena
zakona in nova peta alineja prvega odstavka 42.f člena zakona se začnejo
uporabljati z dnem uveljavitve odredbe iz prvega odstavka tega člena. Do takrat
se tožba sli druga vloga vloži na drug način, ki ga določa zakon, ki ureja
pravdni postopek.
Novi drugi in peti odstavek 42.d člena
zakona ter tretji odstavek 42.f člena glede elektronskega vročanja sodnih
pisanj se začnejo uporabljati z dnem uveljavitve odredbe iz drugega odstavka
tega člena. Do takrat se sodno pisanje vroči v fizični obliki v skladu z
zakonom, ki ureja pravdni postopek, pri čemer vročitev velja za opravljeno
tretji dan od poskusa vročitve v fizični obliki.
19. člen
Do začetka uporabe tega zakona se uporablja
Zakon o državnem svetu (Uradni list RS, št. 100/05 – uradno prečiščeno
besedilo, 95/09 – odl. US, 21/13 – ZFDO-F in 81/18 – odl. US).
20. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne za prve
splošne volitve v državni svet, razpisane po uveljavitvi tega zakona.«.