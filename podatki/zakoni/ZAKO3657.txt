1. SPLOŠNE DOLOČBE
Predmet urejanja
1. člen
Ta zakon določa pristojnost, organizacijo
in sestavo delovnih in socialnih sodišč kot specializiranih sodišč ter pravila
postopka, po katerih ta sodišča odločajo v delovnih in socialnih sporih.
Vrste sporov
2. člen
Delovna sodišča so pristojna za odločanje v
individualnih in kolektivnih delovnih sporih, socialna sodišča pa v socialnih
sporih po določbah tega zakona.
Stopnje odločanja
3. člen
(1) Na prvi stopnji odločajo delovna
sodišča in socialno sodišče prve stopnje.
(2) O pritožbah zoper odločbe sodišč iz
prejšnjega odstavka odloča višje delovno in socialno sodišče.
(3) O pritožbah in revizijah zoper odločbe
sodišča iz prejšnjega odstavka odloča Vrhovno sodišče Republike Slovenije.
Pojmi
4. člen
(1) V tem zakonu uporabljen pojem delavec
se uporablja tudi za javnega uslužbenca in funkcionarja, če ni z zakonom
določeno drugače.
(2) V tem zakonu uporabljeni pojmi sodnik,
sodnik porotnik, delavec, delodajalec, zavarovanec in drugi pojmi, zapisani v
moški slovnični obliki, se uporabljajo kot nevtralni za moške in ženske.
2. PRISTOJNOST, ORGANIZACIJA IN SESTAVA SODIŠČ
Stvarna pristojnost delovnega sodišča
v individualnih delovnih sporih
5. člen
(1) Delovno sodišče je pristojno za
odločanje v naslednjih individualnih delovnih sporih:
a)    
o sklenitvi, obstoju, trajanju in prenehanju
delovnega razmerja;
b)    
o pravicah, obveznostih in odgovornostih iz
delovnega razmerja med delavcem in delodajalcem oziroma njihovimi pravnimi
nasledniki;
c)    
o pravicah in obveznostih iz razmerij med
delavcem in uporabnikom, h kateremu je delavec napoten na delo na podlagi
dogovora med delodajalcem in uporabnikom;
č)    v zvezi s postopkom zaposlovanja delavca med delodajalcem in
kandidatom;
d)    
o pravicah in obveznostih iz industrijske
lastnine, ki nastanejo med delavcem in delodajalcem na podlagi delovnega
razmerja;
e)    
o opravljanju del otrok, mlajših od 15 let,
vajencev, dijakov in študentov;
f)     
o kadrovski štipendiji med delodajalcem in
dijakom ali študentom;
g)    
o volonterskem opravljanju pripravništva;
h)    
za katere tako določa zakon.
(2) Sodišče iz prejšnjega odstavka je
pristojno za odločanje tudi, če je v odškodninskem sporu, za katerega je podana
pristojnost delovnega sodišča po določbah tega zakona, kot sospornik tožena
zavarovalnica.
Stvarna pristojnost delovnega sodišča
v kolektivnih delovnih sporih
6. člen
Delovno sodišče je pristojno za odločanje v
naslednjih kolektivnih delovnih sporih:
a)    
o veljavnosti kolektivne pogodbe in njenem
izvrševanju med strankami kolektivne pogodbe ali med strankami kolektivne
pogodbe in drugimi osebami;
b)    
o pristojnosti za kolektivno pogajanje;
c)    
o skladnosti kolektivnih pogodb z zakonom, medsebojni
skladnosti kolektivnih pogodb in skladnosti splošnih aktov delodajalca z
zakonom in s kolektivnimi pogodbami;
č)    o zakonitosti stavke in drugih industrijskih akcij;
d)    
o sodelovanju delavcev pri upravljanju;
e)    
o pristojnostih sindikata v zvezi z delovnimi
razmerji;
f)     
v zvezi z določitvijo reprezentativnosti
sindikata;
g)    
za katere tako določa zakon.
Stvarna pristojnost socialnega
sodišča v socialnih sporih
7. člen
(1) Socialno sodišče je pristojno za
odločanje v naslednjih socialnih sporih:
1.    
na področju pokojninskega in invalidskega
zavarovanja:
a)    o pravici do in iz obveznega pokojninskega in invalidskega
zavarovanja;
b)    o pravici do in iz obveznega dodatnega pokojninskega zavarovanja;
c)    o plačevanju prispevkov za obvezno pokojninsko in invalidsko
zavarovanje in obvezno dodatno pokojninsko zavarovanje;
č)   o določitvi ali ukinitvi mest, za katera je obvezna vključitev
v dodatno pokojninsko zavarovanje;
d)    o prostovoljni vključitvi v obvezno pokojninsko in invalidsko
zavarovanje in plačevanju prispevkov za to zavarovanje;
e)    o priznanju in dokupu zavarovalne dobe;
f)    o pravici do državne pokojnine;
g)    v zvezi z matično evidenco;
2.    
na področju zdravstvenega zavarovanja:
a)    o pravici do in iz obveznega zdravstvenega zavarovanja in
plačevanju prispevkov za to zavarovanje;
2.a  na
področju zavarovanja za dolgotrajno oskrbo:
a)    o pravici do in iz obveznega zavarovanja za dolgotrajno oskrbo in
plačevanju prispevkov za to zavarovanje;
3.    
na področju zavarovanja za primer
brezposelnosti in zaposlovanja:
a)    o pravici do in iz obveznega zavarovanja za primer brezposelnosti
in plačevanju prispevkov za to zavarovanje;
b)    o prostovoljni vključitvi v obvezno zavarovanje za primer brezposelnosti
in plačevanju prispevkov za to zavarovanje;
c)    o štipendiji, pri podeljevanju katere je odločilen premoženjski
cenzus, in štipendiji za nadarjene;
č)  o posojilu za študij na podlagi jamstev in subvencioniranja
obrestne mere, pri dodeljevanju katerega je odločilen  premoženjski cenzus;
4.    
na področju starševskega varstva in družinskih
prejemkov:
a)    o pravici do in iz zavarovanja za starševsko varstvo ter plačevanju
prispevkov za to  zavarovanje;
b)    o pravici do družinskih prejemkov;
5.    
na področju socialnih prejemkov:
a)    o socialno varstvenih dajatvah;
b)    o pravici do socialnih prejemkov iz različnih naslovov, če je
njihov namen reševati socialno varnost upravičenca in če je za priznanje
pravice do takega prejemka odločilen premoženjski cenzus.
(2) Socialno sodišče je na področjih iz
prejšnjega odstavka pristojno odločati tudi v naslednjih socialnih sporih:
-      
o povrnitvi neupravičeno pridobljenih sredstev,
-      
o povrnitvi škode, ki jo je državni organ
oziroma nosilec javnih pooblastil (v nadaljnjem besedilu: zavod) povzročil
zavarovancu oziroma upravičencu do socialnega varstva (v nadaljnjem besedilu:
zavarovanec) oziroma škode, ki jo je zavarovanec povzročil zavodu v zvezi z
zavarovalnim razmerjem ali v zvezi z uveljavljanjem pravic iz socialnega
varstva.
(3) Socialno sodišče je pristojno odločati
tudi v socialnih sporih, za katere tako določa zakon.
Krajevna pristojnost v individualnih
delovnih sporih
8. člen
(1) Če je tožeča stranka delavec, je za
odločanje pristojno poleg sodišča, ki je splošno krajevno pristojno za toženo
stranko, tudi sodišče, na območju katerega se opravlja ali se je opravljalo
delo ali bi se moralo opravljati delo, ter sodišče, na območju katerega je bilo
sklenjeno delovno razmerje.
(2) Za odločanje v sporih iz točke d)
prvega odstavka 5. člena tega zakona je krajevno izključno pristojno Delovno in
socialno sodišče v Ljubljani.
Krajevna pristojnost v kolektivnih
delovnih sporih
9. člen
(1) Za odločanje v kolektivnih delovnih
sporih, v katerih je udeleženec delodajalec, je krajevno pristojno sodišče, ki
je splošno krajevno pristojno za delodajalca.
(2) Ne glede na določbo prejšnjega odstavka
je za odločanje v kolektivnih delovnih sporih iz točk a), b) in c) 6. člena
tega zakona v zvezi s kolektivnimi pogodbami, ki veljajo za območje Republike
Slovenije, krajevno izključno pristojno Delovno in socialno sodišče v
Ljubljani.
Prepoved sklenitve sporazuma o
krajevni pristojnosti
10. člen
V postopku v delovnih sporih se stranke
oziroma udeleženci ne morejo sporazumeti o krajevni pristojnosti.
Pristojnost v zvezi z arbitražo
11. člen
(prenehal
veljati)
Sodišča prve stopnje
12. člen
V Republiki Sloveniji so naslednja delovna
in socialno sodišče prve stopnje:
1.    
Delovno sodišče v Celju, s sedežem v Celju,
pristojno za območje sodnega okrožja Celje;
2.    
Delovno sodišče v Kopru, s sedežem v Kopru,
pristojno za območje sodnih  okrožij Koper in Nova Gorica;
3.    
Delovno in socialno sodišče v Ljubljani, s
sedežem v Ljubljani, pristojno za  odločanje v delovnih sporih za območje
sodnih okrožij Kranj, Krško, Ljubljana in Novo mesto, za odločanje v socialnih
sporih pa za območje Republike Slovenije;
4.    
Delovno sodišče v Mariboru, s sedežem v
Mariboru, pristojno za območje sodnih okrožij Maribor, Murska Sobota, Ptuj in
Slovenj Gradec.
Zunanji oddelki sodišč prve stopnje
13. člen
(1) Sodišča prve stopnje odločajo v
delovnih sporih na sedežu sodišča, če ni v tem členu določeno, da odločajo na
zunanjih oddelkih.
(2) Na zunanjih oddelkih odločajo:
1.    
Delovno sodišče v Kopru:
a)    na zunanjem oddelku v Novi Gorici v zadevah z območja sodnih
okrajev Ajdovščina, Idrija, Nova Gorica in Tolmin;
2.    
Delovno in socialno sodišče v Ljubljani:
a)    na zunanjem oddelku v Brežicah v zadevah z območja sodnih okrajev
Brežice,  Krško in Sevnica;
b)    na zunanjem oddelku v Kranju v zadevah z območja sodnih okrajev
Jesenice,  Kranj, Radovljica, Škofja Loka in Tržič;
c)    na zunanjem oddelku v Novem mestu v zadevah z območja sodnih
okrajev Črnomelj, Metlika, Novo mesto in Trebnje.
3.    
Delovno sodišče v Mariboru:
a)    na zunanjem oddelku v Murski Soboti v zadevah z območja sodnih
okrajev Gornja Radgona, Lendava, Ljutomer in Murska Sobota;
b)    na zunanjem oddelku na Ptuju v zadevah z območja sodnih okrajev
Ormož in Ptuj;
c)    na zunanjem oddelku v Slovenj Gradcu v zadevah z območja sodnih
okrajev Dravograd, Radlje ob Dravi, Ravne na Koroškem in Slovenj Gradec.
(3) Delovno in socialno sodišče v Ljubljani
odloča v socialnih sporih na sedežu sodišča, naroke pa opravlja tudi na svojih
zunanjih oddelkih ali na sedežu ali zunanjih oddelkih drugih delovnih sodišč
pod pogoji, ki jih določa 64. člen tega zakona.
Sestava sodišča prve stopnje
14. člen
(1) V  delovnih in socialnih sporih odloča
sodišče prve stopnje v senatu, razen če ta zakon določa, da odloča sodnik
posameznik.
(2) Sodnik posameznik odloča v
individualnih delovnih in socialnih sporih o premoženjskopravnih zahtevkih, če
vrednost spornega predmeta ne presega 40.000 eurov.
(3) Ne glede na vrednost spornega predmeta
sodnik posameznik odloča:
-      
v individualnih delovnih sporih, ki se nanašajo
na suspenz pogodbe o zaposlitvi, poskusno delo, nadurno delo, odmore, počitke
in dopuste ter druge odsotnosti z dela, obveznost opravljanja dela zaradi
izjemnih okoliščin, izrek disciplinske sankcije, ki trajno ne spreminja
delovnopravnega položaja delavca, začasno odstranitev z dela zaradi uvedbe
disciplinskega postopka in začasno premestitev;
-      
v socialnih sporih o pravici do dodatka za
pomoč in postrežbo, pravici do invalidnine za telesno okvaro in pravici do
zdraviliškega zdravljenja.
(4) V delovnih in socialnih sporih je senat
sodišča prve stopnje sestavljen  iz sodnika kot predsednika senata in dveh
sodnikov porotnikov kot članov senata, od katerih je eden izvoljen z liste
kandidatov delavcev oziroma zavarovancev, drugi pa z liste kandidatov delodajalcev
oziroma zavodov.
Sodniki porotniki
15. člen
(1) Za določitev pogojev za izvolitev
sodnika porotnika, trajanje mandata, prisego, določitev števila sodnikov
porotnikov ter pravice in obveznosti sodnikov porotnikov se uporabljajo določbe
zakona, ki ureja sodišča, če ni s tem zakonom določeno drugače.
(2) Sodnike porotnike po določbah tega
zakona voli Državni zbor Republike Slovenije, in sicer enako število porotnikov
iz vrst delavcev oziroma zavarovancev in delodajalcev oziroma zavodov.
(3) Volitve sodnikov porotnikov razpiše
predsednik Državnega zbora Republike Slovenije najmanj štiri mesece pred
iztekom mandata prejšnjim sodnikom porotnikom.
Oblikovanje list kandidatov
16. člen
(1) Za delovna sodišča prve stopnje se
sodniki porotniki volijo z list kandidatov delavcev in delodajalcev. Lista
kandidatov delavcev se oblikuje na predlog reprezentativnih sindikatov za
območje Republike Slovenije v sorazmerju s številom njihovih članov. Lista
kandidatov  delodajalcev se oblikuje na predlog združenj delodajalcev, ki so
organizirana za območje Republike Slovenije, in Vlade Republike Slovenije, v
sorazmerju s številom zaposlenih pri delodajalcih oziroma v javnem sektorju.
(2) Za socialno sodišče prve stopnje se
sodniki porotniki volijo z list kandidatov zavarovancev in zavodov. Lista
kandidatov zavarovancev se oblikuje na predlog reprezentativnih sindikatov za
območje Republike Slovenije in združenj zavarovancev, ki so organizirana za
območje Republike Slovenije, v sorazmerju s številom njihovih članov. Lista kandidatov
zavodov se oblikuje na predlog javnih zavodov s področja socialnih zavarovanj
in Vlade Republike Slovenije, in sicer tako, da vsak predlagatelj predlaga
enako število kandidatov.
(3) Združenja zavarovancev iz prejšnjega
odstavka so tista združenja, ki lahko v skladu s statuti javnih zavodov s
področja socialnih zavarovanj predlagajo svoje predstavnike v organe zavodov.
(4) Na listi kandidatov se določi enako
število kandidatov, kot je število sodnikov porotnikov, ki se jih voli.
Višje delovno in socialno sodišče
17. člen
(1) Višje delovno in socialno sodišče ima
sedež v Ljubljani.
(2) Višje delovno in socialno sodišče
odloča v senatu treh sodnikov.
3. POSTOPEK
1. Skupne določbe za postopek v delovnih in
socialnih sporih
Pojmi
18. člen
V tem poglavju uporabljeni pojmi tožba,
stranka, tožeča stranka in tožena stranka v postopku v kolektivnih delovnih
sporih veljajo za predlog, udeleženca, predlagatelja postopka in nasprotnega
udeleženca.
Pravila postopka
19. člen
V postopku v delovnih in socialnih sporih
se uporabljajo določbe zakona, ki ureja pravdni postopek, če ni s tem zakonom
določeno drugače.
Načelo pospešitve postopka
20. člen
V postopku v delovnih in socialnih sporih
je treba postopati hitro.
Predhodno vprašanje
21. člen
Če je odločitev sodišča odvisna od
predhodne rešitve vprašanja, ali obstaja kakšna pravica ali pravno razmerje
(predhodno vprašanje), pa o njem še ni odločil pristojni organ, lahko sodišče
do odločitve o predhodnem vprašanju prekine postopek le, če zakon določa, da
predhodnega vprašanja ne sme samo rešiti, ali če je postopek za odločitev o
obstoju te pravice ali pravnega razmerja pred pristojnim organom že v teku.
Izločitev sodnika in sodnika
porotnika
22. člen
Sodnik ali sodnik porotnik ne sme
opravljati sodniške funkcije tudi v primeru, če je član organa stranke v
postopku.
Procesna predpostavka
23. člen
(1) Kadar je z zakonom ali s kolektivno
pogodbo določen obvezen postopek za mirno rešitev spora, je tožba dopustna pod
pogojem, da je bil postopek predhodno začet, pa ni bil uspešen.
(2) Šteje se, da postopek ni bil uspešen,
če med strankama ni bil dosežen sporazum v 30 dneh od začetka postopka za mirno
rešitev spora.
(3) Če je za vložitev tožbe z zakonom
določen rok, začne ta rok teči po izteku roka iz prejšnjega odstavka.
(4) Določbe prejšnjih odstavkov se ne
uporabljajo v sporih o obstoju ali prenehanju delovnega razmerja.
Odločitev brez glavne obravnave
24. člen
(1) Sodišče lahko odloči brez glavne
obravnave, če po prejemu odgovora na tožbo ali pripravljalnih vlog ugotovi, da
med strankama dejansko stanje ni sporno in da ni drugih ovir za izdajo odločbe,
stranki pa sta se glavni obravnavi odpovedali.
(2) V primeru iz prejšnjega odstavka
sodišče opozori stranko na možnost, da se lahko odpove glavni obravnavi v roku,
ki ga določi sodišče.
(3) Odpoved mora biti pisna.
Priprava na glavno obravnavo
25. člen
(prenehal
veljati)
Poravnalni narok
26. člen
(črtan)
Mirovanje postopka
27. člen
V postopku v delovnih in socialnih sporih
ni mirovanja postopka.
Posledice izostanka strank z naroka
28. člen
(1) (razveljavljen)
(2) (razveljavljen)
(3) (črtan)
(4) (črtan)
(5) (črtan)
(6) (črtan)
Izpolnitveni rok
29. člen
Sodišče lahko določi v sodbi, s katero
naloži kakšno dajatev, osemdnevni rok za njeno izpolnitev.
Pritožbeni postopek
30. člen
(prenehal
veljati)
Revizija
31. člen
(črtan)
Dopuščena revizija
32. člen
(prenehal
veljati)
Zahteva za varstvo zakonitosti
33. člen
V delovnih in socialnih sporih ni dovoljena
zahteva za varstvo zakonitosti.
2. Postopek v individualnih delovnih sporih
Preiskovalno načelo
34. člen
(1) Če sodišče po izvedbi vseh dokazov, ki
so jih predlagale stranke, ne more ugotoviti dejstev, ki so pomembna za
odločitev, lahko izvede dokaze tudi po uradni dolžnosti.
(2) V primeru iz prejšnjega odstavka
sodišče določi, da znesek, ki je potreben za stroške izvedbe dokaza, založi ena
ali obe stranki. Če ta znesek ni založen v roku, ki ga je določilo sodišče,
sodišče opusti izvedbo dokaza.
Pooblaščenci
35. člen
V postopku z izrednimi pravnimi sredstvi
lahko stranka opravlja procesna dejanja tudi po pooblaščencu, ki je predstavnik
sindikata oziroma združenja delodajalcev, če ga ta zaposli za zastopanje svojih
članov, in je opravil pravniški državni izpit.
Nerazumljive ali nepopolne vloge
36. člen
Če sodišče zahteva od delavca, da mora
vlogo popraviti ali dopolniti, ga hkrati pouči, kako naj odpravi
pomanjkljivosti vloge, in ga opozori na pravne posledice, če ne bo ravnal v
skladu z zahtevo sodišča. Če delavec nima pooblaščenca, ga sodišče pouči tudi o
pravici, pogojih in postopku za pridobitev brezplačne pravne pomoči.
Sprememba navedbe tožene stranke
37. člen
(1) Če je delavec zaradi očitne pomote v
tožbi napačno navedel toženo stranko, lahko spremeni navedbo tožene stranke
najkasneje do konca poravnalnega naroka, oziroma če ni poravnalnega naroka, do
sprejema dokaznega sklepa na prvem naroku za glavno obravnavo.
(2) Sprememba navedbe tožene stranke iz
prejšnjega odstavka se ne šteje za spremembo tožbe.
Stroški postopka
38. člen
(1) Sodišče lahko odloči, da mora
delodajalec kriti vse stroške za izvedbo dokazov, tudi če delavec v sporu ni v
celoti uspel, pa zaradi tega niso nastali posebni stroški.
(2) Če je delavec v postopku sodeloval brez
pooblaščenca ali ga je zastopal predstavnik sindikata, pa v sporu ni v celoti
uspel, lahko sodišče odloči, da vsaka stranka krije svoje stroške zastopanja.
Odprava nesklepčnosti tožbe
39. člen
(prenehal
veljati)
Vzorčni postopek
40. člen
(prenehal
veljati)
Spori o obstoju ali prenehanju delovnega
razmerja
41. člen
(1) Spori o obstoju ali prenehanju
delovnega razmerja so prednostni.
(2) Rok za odgovor na tožbo je 15 dni.
(3) Sodišče opravi poravnalni narok,
oziroma, če ni poravnalnega naroka, prvi narok za glavno obravnavo najkasneje v
dveh mesecih od prejema odgovora na tožbo oziroma od izteka roka za odgovor na
tožbo.
(4) Delavec lahko spremeni tožbo glede
zahtevka do konca glavne obravnave brez privolitve tožene stranke.
(5) Delodajalec krije svoje stroške
postopka ne glede na izid postopka, razen če je delavec z vložitvijo tožbe ali
z ravnanjem v postopku zlorabljal procesne pravice.
(6) Rok za pritožbo je 15 dni.
Sodno varstvo proti odločbam
delodajalca
42. člen
(1) Če je tožba vložena zoper odločbo
delodajalca, s katero je odločil o pravici ali obveznosti iz delovnega
razmerja, mora obsegati  tudi navedbo odločbe, zoper katero je vložena. Tožbi
je treba priložiti tudi odločbo v izvirniku ali overjenem prepisu.
(2) Po predhodnem preizkusu tožbe iz
prejšnjega odstavka sodišče izda sklep, s katerim se tožba zavrže, tudi v
primerih, če je bila tožba vložena prezgodaj ali je zoper odločbo, ki se
izpodbija, mogoča pritožba, pa pritožba ni bila vložena ali je bila vložena
prepozno.
Začasne odredbe
43. člen
(1) Med postopkom lahko sodišče tudi po
uradni dolžnosti izda začasne odredbe, ki so potrebne, da se prepreči uporaba
sile ali nastanek težko nadomestljive škode.
(2) Če stranka predlaga izdajo začasne
odredbe, sodišče o predlogu odloči najkasneje v treh dneh.
(3) O pravnem sredstvu zoper sklep o začasni
odredbi pristojno sodišče odloči najkasneje v osmih dneh.
(4) Začasne odredbe se izdajajo po določbah
zakona, ki ureja zavarovanje, če ni v tem členu določeno drugače.
3. Postopek v kolektivnih delovnih sporih
Začetek postopka
44. člen
(1) Postopek se začne na predlog.
(2) Za predlog in odgovor na predlog se
smiselno uporabljajo določbe zakona, ki ureja pravdni postopek, o tožbi in
odgovoru na tožbo, če ni s tem zakonom določeno drugače.
Udeleženec
45. člen
(1) Udeleženec v postopku je oseba, organ
ali združenje, ki je vložil predlog (predlagatelj postopka) ter oseba, organ
ali združenje, proti kateremu je predlog vložen (nasprotni udeleženec).
(2) Udeleženci so tudi osebe, organi ali
združenja, ki so nosilci pravic in obveznosti v razmerju, o katerem se odloča,
pod pogoji, ki jih določa ta zakon.
(3) Udeleženci so tudi osebe, organi in
združenja, ki jim zakon daje pravico, da se udeležujejo postopka.
Umik predloga
46. člen
(1) Predlagatelj postopka lahko umakne
predlog do konca glavne obravnave brez privolitve nasprotnega udeleženca.
(2) O umiku predloga sodišče obvesti druge
udeležence.
(3) Vsak udeleženec lahko v osmih dneh od
dneva, ko je bil obveščen o umiku, nadaljuje začeti postopek.
Udeleženci v sporih v zvezi s
kolektivnimi pogodbami
47. člen
(1) Združenja delavcev oziroma delodajalcev
ali posamezni delodajalci, ki so stranke kolektivne pogodbe, lahko vložijo
predlog za začetek postopka v zvezi s kolektivnimi pogodbami ali se udeležujejo
postopka, ki ga je začel kdo drug.
(2) Predlog lahko vložijo tudi združenja
delavcev oziroma delodajalcev ali posamezni delodajalci ter skupine delavcev,
ki niso zajete v prejšnjem odstavku, pa zanje velja kolektivna pogodba, če
izkažejo, da upravičeno uveljavljajo skupinski interes. Ta združenja in osebe
se lahko pod enakimi pogoji tudi udeležujejo postopka, ki ga je začel kdo drug.
(3) Upravičenost uveljavljanja skupinskega
interesa iz prejšnjega odstavka sodišče presodi glede na vse okoliščine
primera, zlasti pa pri tem upošteva raven, na kateri je bila sklenjena
kolektivna pogodba.
Udeleženci v sporih o zakonitosti
stavke
48. člen
(1) Predlog za začetek postopka o
zakonitosti stavke lahko vloži tisti, ki ima po zakonu pravico organizirati
stavko, in tisti, zoper katerega je stavka organizirana.
(2) V sporih iz prejšnjega odstavka se
sindikat lahko udeležuje postopka, ki ga je začel kdo drug.
Udeleženci v sporih o pristojnostih
sindikata v zvezi z delovnimi razmerji
49. člen
Predlog za začetek postopka o
pristojnostih, ki jih ima sindikat v zvezi z delovnimi razmerji, lahko vloži
sindikat.
Udeleženci v sporih o
reprezentativnosti sindikata
50. člen
(1) Predlog za začetek postopka v zvezi z
določitvijo reprezentativnosti sindikata lahko vloži sindikat zoper odločbo
pristojnega ministra oziroma odločitev delodajalca, s katero je ugotovljeno, da
sindikat ne izpolnjuje pogojev za določitev reprezentativnosti.
(2) Če pristojni minister oziroma
delodajalec v roku dveh mesecev o vloženi zahtevi sindikata za določitev
reprezentativnosti ne odloči, se smiselno uporabljata določbi drugega in
tretjega odstavka 72. člena tega zakona.
Udeležba drugih oseb v postopku
51. člen
(1) Sodišče obvesti o začetku postopka
osebe, organe in združenja, ki so nosilci pravic in obveznosti v razmerju, o
katerem se odloča, in jim da možnost, da se udeležijo postopka. Obvestilo se
objavi v Uradnem listu Republike Slovenije in na oglasni deski ter spletnih
straneh sodišča.
(2) Osebe, organi in združenja iz
prejšnjega odstavka lahko ves čas postopka na naroku ali s pisno vlogo
prijavijo udeležbo v postopku.
(3) O tem obvesti sodišče druge udeležence
in jim določi rok, v katerem se lahko izjavijo o udeležbi.
(4) Sodišče lahko tudi brez izjave drugih
udeležencev zavrne udeležbo, če ugotovi, da pravni interes osebe, ki je
prijavila udeležbo, ni podan.
(5) Do pravnomočnosti sklepa, s katerim se
zavrne udeležba, se udeleženec lahko udeležuje postopka in se njegova procesna
dejanja ne morejo izključiti.
(6) Zoper sklep, s katerim sodišče dopusti
udeležbo, ni posebne pritožbe.
Spori o sodelovanju delavcev pri
upravljanju
52. člen
(1) V sporih o zahtevi sveta delavcev za
imenovanje delavskega direktorja, o pritožbi zoper sklep volilne komisije o
zavrnitvi predlogov kandidatov za člane sveta delavcev oziroma o neveljavnosti
volitev članov sveta delavcev in o zahtevi za razveljavitev volitev članov
sveta delavcev je rok za odgovor tri dni.
(2) Če v zadevah iz prejšnjega odstavka
dejansko stanje med udeleženci ni sporno in ni drugih ovir za izdajo odločbe,
lahko sodišče odloči brez glavne obravnave. V nasprotnem primeru sodišče opravi
narok za glavno obravnavo najkasneje v treh dneh od prejema odgovora oziroma od
izteka roka za odgovor. Narok lahko določi tudi po telefonu, brzojavno, z
uporabo telekomunikacijskih storitev ali informacijske tehnologije.
(3) V zadevah iz prvega odstavka tega člena
je rok za pritožbo tri dni. Sodišče druge stopnje o pritožbi odloči najkasneje
v treh dneh.
Odločitve sodišča
53. člen
(1) Če sodišče ugotovi, da je zahtevek
utemeljen, glede na naravo razmerja predvsem:
1.    
ugotovi veljavnost ali neveljavnost kolektivne
pogodbe, kršitev pravic ali obveznosti iz kolektivne pogodbe, neskladnost
kolektivne pogodbe z zakonom, neskladnost med kolektivnimi pogodbami ali
neskladnost splošnega akta delodajalca z zakonom oziroma s kolektivno pogodbo;
2.    
delno ali v celoti razveljavi oziroma odpravi
splošni akt delodajalca ali posamični pravni akt in, glede na okoliščine
primera, naloži sprejem ali izdajo novega pravnega akta.
(2) V primerih iz 1. točke prejšnjega
odstavka lahko glede na naravo razmerja sodišče na zahtevo posameznega
udeleženca naloži drugemu udeležencu izpolnitev določene obveznosti.
(3) Kadar sodišče ravna po določbi
prejšnjega odstavka, lahko zahteva izvršitev odločbe vsak, ki mu je bila z njo
priznana kakšna pravica, tudi če ni bil udeleženec tega postopka.
(4) Če sodišče presodi, da je nujno za
varstvo pravic udeležencev, lahko v primerih iz 2. točke prvega odstavka tega
člena s sklepom delno ali v celoti nadomesti sporni akt.
(5) Odločba sodišča iz prvega odstavka tega
člena, ki se nanaša na kolektivne pogodbe in splošne akte delodajalca, se
objavi v javnem ali drugem glasilu, v katerem je objavljena kolektivna pogodba
oziroma splošni akt delodajalca.
Pravna sredstva
54. člen
(1) Udeleženci lahko vložijo pravna
sredstva, tudi če niso sodelovali v postopku na prvi stopnji.
(2) Udeleženec iz prejšnjega odstavka mora
vložiti pravno sredstvo v roku, ki velja za udeleženca, ki mu je bila odločba
najkasneje vročena.
(3) Sodišče šteje kot pravočasno tudi
pravno sredstvo udeleženca iz prvega odstavka tega člena, čeprav je bilo
vloženo po poteku roka iz prejšnjega odstavka, če ga je prejelo, preden je
odločilo o pravočasno vloženem pravnem sredstvu drugega udeleženca.
Obnova postopka
55. člen
V kolektivnih delovnih sporih ni dovoljena
obnova postopka.
Začasne odredbe
56. člen
(1) Med postopkom lahko sodišče tudi po
uradni dolžnosti izda začasne odredbe, ki so potrebne, da se prepreči uporaba
sile ali nastanek težko nadomestljive škode.
(2) Če udeleženec predlaga izdajo začasne
odredbe, sodišče o predlogu odloči najkasneje v treh dneh.
(3) O pravnem sredstvu zoper sklep o
začasni odredbi pristojno sodišče odloči najkasneje v osmih dneh.
(4) Začasne odredbe se izdajajo po določbah
zakona, ki ureja zavarovanje, če ni v tem členu določeno drugače.
Sodne takse
57. člen
V kolektivnih delovnih sporih se sodne
takse ne plačujejo.
4. Postopek v socialnih sporih
4.1. Splošne določbe
Socialni spor
58. člen
(1) Socialni spori so spori o pravicah,
obveznostih in pravnih koristih fizičnih, pravnih in drugih oseb, če so lahko
nosilci pravic in obveznosti iz sistema socialne varnosti,  in za katere so v
skladu z zakonom pristojna socialna sodišča.
(2) V socialnem sporu se zagotavlja sodno
varstvo proti odločitvam in dejanjem državnih organov in nosilcev javnih
pooblastil v zadevah iz prejšnjega odstavka na način in po postopku, ki ga
določa ta zakon.
Zaslišanje zavarovanca
59. člen
Zaslišanje zavarovanca se lahko izvede tudi
v pisni obliki, če se zaradi zdravstvenih ali drugih utemeljenih razlogov ne
more udeležiti naroka in temu ne nasprotuje nobena od strank.
Izključitev javnosti
60. člen
(1) V sporih o pravicah do in iz
invalidskega in zdravstvenega zavarovanja je javnost izključena.
(2) Ne glede na določbo prejšnjega odstavka
so na naroku lahko navzoče osebe, ki jim na predlog zavarovanca iz upravičenih
razlogov to dovoli sodišče.
Načelo materialne resnice
61. člen
Sodišče mora popolnoma in po resnici
ugotoviti sporna dejstva, od katerih je odvisna utemeljenost zahtevka.
Preiskovalno načelo
62. člen
(1) Če sodišče po izvedbi vseh dokazov, ki
so jih predlagale stranke, ne more ugotoviti dejstev, ki so pomembna za
odločitev, lahko izvede dokaze tudi po uradni dolžnosti.
(2) V primeru iz prejšnjega odstavka
sodišče določi, da znesek, ki je potreben za stroške izvedbe dokaza, razen za
dokaz z izvedencem iz drugega odstavka 68. člena tega zakona, založi ena ali
obe stranki. Če ta znesek ni založen v roku, ki ga je določilo sodišče, sodišče
opusti izvedbo dokaza.
Procesna predpostavka za sodno
varstvo proti upravnim aktom
63. člen
(1) Kadar se o pravici, obveznosti ali
pravni koristi iz sistema socialne varnosti v skladu z zakonom odloča z
upravnim aktom, je socialni spor dopusten, če tožeča stranka uveljavlja, da je
prizadeta v svojih pravicah ali pravnih koristih zaradi dokončnega upravnega
akta ali zaradi tega, ker upravni akt ni bil izdan in ji vročen v zakonitem
roku.
(2) V primerih iz prejšnjega odstavka
socialni spor ni dopusten, če stranka, ki je imela možnost vložiti pritožbo
zoper upravni akt, pritožbe ni vložila ali jo je vložila prepozno.
Narok izven sedeža sodišča
64. člen
Sodišče lahko opravi narok tudi na svojih
zunanjih oddelkih ali na sedežu ali zunanjih oddelkih drugih delovnih sodišč,
če ima zavarovanec stalno oziroma začasno prebivališče na tem območju.
Pooblaščenci
65. člen
(1) V postopku z izrednimi pravnimi
sredstvi lahko stranka opravlja procesna dejanja tudi po pooblaščencu, ki je
predstavnik sindikata, združenja zavarovancev oziroma delodajalcev, če ga ta
zaposli za zastopanje svojih članov, in je opravil pravniški državni izpit.
(2) Določba prejšnjega odstavka se
uporablja tudi za pooblaščence zavoda, ki so zaposleni pri zavodu.
Nerazumljive ali nepopolne vloge
66. člen
Če sodišče zahteva od zavarovanca, da mora
vlogo popraviti ali dopolniti, ga hkrati pouči, kako naj odpravi
pomanjkljivosti vloge, in ga opozori na pravne posledice, če ne bo ravnal v
skladu z zahtevo sodišča. Če zavarovanec nima pooblaščenca, ga sodišče pouči
tudi o pravici, pogojih in postopku za pridobitev brezplačne pravne pomoči.
Sprememba navedbe tožene stranke
67. člen
(1) Če je zavarovanec zaradi očitne pomote
v tožbi napačno navedel toženo stranko, lahko spremeni navedbo tožene stranke
najkasneje do konca poravnalnega naroka, oziroma če ni poravnalnega naroka, do
sprejema dokaznega sklepa na prvem naroku za glavno obravnavo.
(2) Sprememba navedbe tožene stranke iz prejšnjega
odstavka se ne šteje za spremembo tožbe.
Stroški postopka
68. člen
(1) V socialnih sporih o pravicah do in iz
socialnih zavarovanj in socialnega varstva  krije zavod svoje stroške ne glede
na izid postopka.
(2) V sporih iz prejšnjega odstavka krije
zavod stroške za izvedbo dokazov z izvedencem ne glede na izid postopka. Če je
po nalogu sodišča treba založiti določen znesek za stroške izvedbe tega dokaza,
ga založi zavod.
(3) Ne glede na določbi prejšnjih odstavkov
mora stranka nasprotni stranki povrniti stroške, ki jih je povzročila z
zavlačevanjem postopka, zavajanjem sodišča ali kako drugače po svoji krivdi,
ali če so nastali po naključju, ki se je njej primerilo.
Udeležba drugih oseb v postopku
69. člen
Dokler ni končan postopek na prvi stopnji,
sodišče o začetku postopka tudi po uradni dolžnosti obvesti tretje osebe, če bi
ureditev spornega razmerja lahko posegla v njihove pravice ali na zakon oprte
neposredne koristi. Tako ravna sodišče tudi v primeru, če je v spornem pravnem
razmerju tretji soudeležen tako, da se odločitev lahko sprejme samo na enak
način tudi zanj.
Začasne odredbe
70. člen
(1) Med postopkom lahko sodišče na predlog
stranke ali po uradni dolžnosti:
-      
odloži izvršitev izpodbijanega upravnega akta,
če bi z izvršbo nastala stranki težko nadomestljiva škoda in ni nevarnosti, da
bi nasprotni stranki nastala večja nepopravljiva škoda, ali
-      
naloži nasprotni stranki začasno plačilo
dajatev.
(2) Sodišče o predlogu za izdajo začasne
odredbe odloči najkasneje v treh dneh.
(3) O pravnem sredstvu zoper sklep o
začasni odredbi pristojno sodišče odloči najkasneje v osmih dneh.
(4) Začasne odredbe se izdajo po določbah
zakona, ki ureja zavarovanje, če ni v tem členu določeno drugače.
Sodne takse
71. člen
V socialnih sporih o pravicah do in iz socialnih
zavarovanj in socialnega varstva se sodne takse ne plačujejo.
4.2. Potek postopka
Rok za vložitev tožbe
72. člen
(1) Tožba se vloži v 30 dneh od vročitve
dokončnega upravnega akta.
(2) Če pristojni drugostopni organ ni izdal
upravnega akta o pritožbi stranke v zakonitem roku in če ga tudi na novo
zahtevo ne izda v nadaljnjih sedmih dneh (molk organa), sme stranka vložiti
tožbo, kot če bi bila njena pritožba zavrnjena.
(3) Po prejšnjem odstavku sme stranka
ravnati tudi, če organ prve stopnje ne izda upravnega akta, zoper katerega ni
pritožbe.
Vsebina tožbe
73. člen
(1) Če je tožba vložena zoper upravni akt,
mora obsegati poleg sestavin, ki jih mora imeti vsaka vloga, tudi navedbo
upravnega akta, zoper katerega je tožba vložena, tožbene razloge in zahtevek.
Tožbi je treba priložiti tudi upravni akt v izvirniku ali overjenem prepisu.
(2) Če v socialnih sporih o pravicah do in
iz socialnih zavarovanj in socialnega varstva zahtevek ni zadostno opredeljen,
ga mora stranka opredeliti najkasneje do konca poravnalnega naroka, oziroma če
ni poravnalnega naroka, do konca prvega naroka za glavno obravnavo.
Tožbeni razlogi
74. člen
Upravni akt se sme izpodbijati iz razlogov,
ki jih določa zakon, ki ureja upravni spor.
Predhodni preizkus tožbe
75. člen
Po predhodnem preizkusu tožbe sodišče izda
sklep, s katerim se tožba zavrže, tudi v primerih, če je bila tožba vložena
prezgodaj ali je zoper upravni akt, ki se izpodbija, mogoča pritožba, pa
pritožba sploh ni bila vložena ali pa je bila vložena prepozno.
Ničnost upravnega akta
76. člen
(1) Če sodišče ugotovi, da je upravni akt
ničen, odloči, ne da bi poslalo tožbo v odgovor.
(2) Na ničnost pazi sodišče po uradni
dolžnosti ves čas postopka.
Odprava nesklepčnosti tožbe
77. člen
(prenehal
veljati)
Sodelovalna dolžnost strank
78. člen
(1) Sodišče lahko stranki, ki ni fizična
oseba, naloži, da se mora udeležiti naroka, če je to potrebno, da se postopek
opravi brez zavlačevanja in s čim manjšimi stroški. Pri tem jo opozori na
posledice neupravičenega izostanka.
(2) Če se v primeru iz prejšnjega odstavka
stranka naroka ne udeleži, pa izostanka ne opraviči, ji lahko sodišče izreče
denarno kazen in na  zahtevo nasprotne stranke odloči, da ji mora povrniti
stroške, ki jih je povzročila z neupravičenim izostankom. Pri tem se smiselno
uporabljajo določbe zakona, ki ureja pravdni postopek, o izreku denarne kazni
in naložitvi plačila stroškov postopka priči, ki neupravičeno ne  pride na
zaslišanje.
Vzorčni postopek
79. člen
(1) Če je pri sodišču vloženih večje
število tožb zoper upravne akte, v katerih se pravice ali obveznosti opirajo na
enako ali podobno dejansko in isto pravno podlago, lahko sodišče po prejemu
odgovorov na tožbe na podlagi ene tožbe izvede vzorčni postopek, ostale
postopke pa prekine.
(2) Pred izdajo sklepa o prekinitvi
postopka mora sodišče omogočiti tožeči stranki, da se izjavi o navedbah v
odgovoru na tožbo in o prekinitvi postopka zaradi izvedbe vzorčnega postopka.
(3) Zoper sklep o prekinitvi postopka
zaradi izvedbe vzorčnega postopka ni dovoljena pritožba.
(4) Po pravnomočnosti odločbe, izdane v
vzorčnem postopku, sodišče o prekinjenih postopkih, ki nimajo bistvenih
posebnosti, odloči upoštevaje odločitev v vzorčnem primeru.
(5) Stranka, ki je imela možnost sodelovati
v vzorčnem postopku, v prekinjenih postopkih ne more oporekati dejanskim in
pravnim ugotovitvam in stališčem, ki jih je zavzelo sodišče v vzorčnem
postopku.
(6) Vzorčni postopek je prednosten.
Izdaja upravnega akta po vložitvi
tožbe
80. člen
(1) Če zavod v primeru molka organa po
vložitvi tožbe izda upravni akt, mora to sporočiti sodišču, pri katerem je
vložena tožba.
(2) V primeru iz prejšnjega odstavka
sodišče zahteva od tožeče stranke, da v 15 dneh sporoči, ali vztraja in v
kakšnem delu vztraja pri tožbi oziroma ali jo razširja tudi na izdani upravni
akt.
(3) Če tožeča stranka izjavi, da vztraja
pri tožbi, sodišče postopek nadaljuje, sicer pa postopek s sklepom ustavi.
(4) Razširitev tožbe na izdani upravni akt
se ne šteje za spremembo tožbe.
(5) Če je bil v primeru, ko prvostopenjski
organ ni izdal in vročil stranki upravnega akta v zakonitem roku, tak akt izdan
po vložitvi tožbe, sodišče s sklepom ustavi postopek, če je zoper izdani
upravni akt dovoljena pritožba. Če pritožba ni dovoljena, postopa sodišče po
drugem odstavku tega člena.
Odločitve sodišča
81. člen
(1) Sodišče s sodbo tožbeni zahtevek kot
neutemeljen zavrne, če ugotovi, da je bil postopek pred izdajo izpodbijanega
upravnega akta zakonit ter da je izpodbijani upravni akt pravilen in zakonit.
(2) Če sodišče  tožbenemu zahtevku ugodi, s
sodbo izpodbijani upravni akt odpravi delno ali v celoti in odloči o pravici,
obveznosti ali pravni koristi.
(3) V primeru iz prejšnjega odstavka
sodišče ne sme odločiti v škodo stranke, ki je uveljavljala sodno varstvo.
(4) Če je tožba vložena zaradi molka
organa, sodišče pa ugotovi, da je tožbeni zahtevek utemeljen, mu s sodbo ugodi
in odloči o pravici, obveznosti ali pravni koristi ali pa pod pogoji iz 82.
člena tega zakona izdajo upravnega akta naloži toženi stranki.
(5) Če sodišče ugotovi, da so podani
razlogi za ničnost izpodbijanega upravnega akta, s sklepom izreče upravni akt
za ničnega. Če se upravni akt izreče za ničnega, se odpravijo tudi pravne
posledice, ki so iz njega nastale.
Izdaja novega upravnega akta
82. člen
(1) Če sodišče tožbenemu zahtevku ugodi,
lahko, ne glede na določbo drugega odstavka 81. člena tega zakona:
-      
izpodbijani upravni akt odpravi in naloži
toženi stranki izdajo novega upravnega akta, če dejansko stanje ni bilo
pravilno ali popolno ugotovljeno, ugotavljanje dejanskega stanja pred sodiščem
pa bi bilo dolgotrajno ali povezano z nesorazmernimi težavami;
-      
izpodbijani upravni akt odpravi, odloči o
podlagi tožbenega zahtevka in naloži toženi stranki izdajo novega upravnega
akta o višini tožbenega zahtevka, če bi bilo ugotavljanje višine pred sodiščem
dolgotrajno ali povezano z nesorazmernimi težavami;
-      
izpodbijani upravni akt odpravi in naloži
toženi stranki izdajo novega upravnega akta, če v primeru, ko je pristojni
organ pooblaščen, da odloča po prostem preudarku, sodišče ugotovi, da je
izpodbijani upravni akt nezakonit, ker so bile prekoračene meje prostega
preudarka ali ker je bil prosti preudarek uporabljen na način, ki ne ustreza
namenu, za katerega je bilo pooblastilo dano.
(2) V primerih iz prejšnjega odstavka mora
tožena stranka izdati nov upravni akt v roku, ki ga določi sodišče, vendar
najkasneje v 30 dneh od pravnomočnosti sodbe. Pri tem je vezan na pravno mnenje
sodišča in na njegova stališča, ki se nanašajo na postopek, prav tako pa ne sme
odločiti v škodo stranke, ki je uveljavljala sodno varstvo.
(3) Če tožena stranka novega upravnega akta
v določenem roku ne izda in tega ne stori niti na posebno zahtevo stranke v
nadaljnjih sedmih dneh, mora sodišče, če stranka s tožbo tako zahteva, odločiti
o pravici, obveznosti ali pravni koristi oziroma v primeru iz druge alinee
prvega odstavka tega člena o višini tožbenega zahtevka.

Zakon o delovnih in socialnih sodiščih –
ZDSS-1 (Uradni list RS, št. 2/04)
vsebuje naslednje prehodne in končne določbe:
»4. PREHODNE IN KONČNE DOLOČBE
Zunanji
oddelek
83. člen
Delovno sodišče v Kopru z dnem uveljavitve
tega zakona odloča v zadevah z območij sodnih okrajev Ilirska Bistrica in
Postojna na sedežu sodišča.
Določbe o
postopku, ki je v teku
84. člen
(1) Postopek, ki se je začel pred
uveljavitvijo tega zakona, se nadaljuje po določbah tega zakona, če ni v tem
členu določeno drugače.
(2) Če je bila pred uveljavitvijo tega
zakona na prvi stopnji izdana odločba, s katero se je postopek pred sodiščem
prve stopnje končal, se postopek nadaljuje po določbah zakona o delovnih in
socialnih sodiščih (Uradni list RS, št. 19/94, 20/98 – ZST-G, 42/2002 – ZDR in
63/2003 – odl. US, v nadaljnjem besedilu: zakon o delovnih in socialnih
sodiščih).
(3) Če je po uveljavitvi tega zakona
odločba prve stopnje iz prejšnjega odstavka razveljavljena, se postopek
nadaljuje po določbah tega zakona.
(4) Če je bila tožba oziroma predlog vložen
pred uveljavitvijo tega zakona, pa zahtevek ni bil postavljen, mora tožeča
stranka oziroma predlagatelj postopka postaviti zahtevek najkasneje do konca
prvega naroka po uveljavitvi tega zakona.
(5) Če je bil sklep o začasni odredbi izdan
pred uveljavitvijo tega zakona, se postopek v zvezi s pravnimi sredstvi
nadaljuje po določbah zakona o delovnih in socialnih sodiščih.
(6) Če se vloga, ki je vezana na rok in je
vložnik delavec oziroma zavarovanec, ki nima pooblaščenca, vrne sodišču po
uveljavitvi tega zakona brez popravka oziroma dopolnitve, določi sodišče
vložniku nov rok za popravo oziroma dopolnitev s poukom v skladu z določbo 36.
oziroma 66. člena tega zakona.
(7) Če je sodišče prejelo odgovor na tožbo
oziroma če se je rok za odgovor na tožbo iztekel pred uveljavitvijo tega
zakona, se v postopku ne uporablja določba tretjega odstavka 41. člena tega
zakona.
(8) Če je bil predlog v kolektivnih
delovnih sporih vložen pred uveljavitvijo tega zakona, se glede stroškov
postopka uporablja določba 50. člena zakona o delovnih in socialnih sodiščih.
Oblikovanje
liste kandidatov delodajalcev
85. člen
Do sprejema zakona, ki bo urejal
reprezentativnost združenj delodajalcev, se lista kandidatov delodajalcev
oblikuje na predlog Združenja delodajalcev Slovenije, Združenja delodajalcev
obrtnih dejavnosti Slovenije, Gospodarske zbornice Slovenije, Obrtne zbornice
Slovenije in Vlade Republike Slovenije,  v sorazmerju s številom zaposlenih pri
delodajalcih, ki opravljajo gospodarsko dejavnost, in številom zaposlenih v
javnem sektorju. Število kandidatov, ki jih predlagajo Združenje delodajalcev
Slovenije, Združenje delodajalcev obrtnih dejavnosti Slovenije, Gospodarska
zbornica Slovenije in Obrtna zbornica Slovenije, se določi sporazumno v roku,
ki ga določi delovno telo Državnega zbora Republike Slovenije, pristojno za
volitve. Če v tem roku sporazum ni dosežen, število kandidatov po posameznih
predlagateljih določi delovno telo, pri čemer upošteva število njihovih članov.
Pooblaščenci
86. člen
Glede zastopanja pred sodišči prve stopnje
se do 31. decembra 2007 uporablja določba prvega odstavka 16. člena zakona o
delovnih in socialnih sodiščih.
Odškodninska
odgovornost za poškodbe pri delu in poklicne bolezni
87. člen
Postopki v zadevah v zvezi z odškodninsko
odgovornostjo za poškodbe pri delu in poklicne bolezni, bili začeti pred
uveljavitvijo tega zakona, se nadaljujejo pred sodišči, pred katerimi tečejo ob
uveljavitvi tega zakona.
Prostovoljno
zavarovanje
88. člen
Postopki v zadevah v zvezi s prostovoljnim
dodatnim pokojninskim in prostovoljnim zdravstvenim zavarovanjem, ki so bili
začeti pred uveljavitvijo tega zakona, se nadaljujejo pred sodišči, pred
katerimi tečejo ob uveljavitvi tega zakona.
Zakon o
pravdnem postopku
89. člen
Z dnem uveljavitve tega zakona preneha
veljati določba 500. člena zakona o pravdnem postopku (Uradni list RS, št.
26/99, 96/2002 in 58/2003 - odl. US).
Zakon o
javnih uslužbencih
90. člen
Z dnem uveljavitve tega zakona preneha
veljati določba tretjega odstavka 136. člena zakona o javnih uslužbencih
(Uradni list RS, št. 56/2002) v delu, ki določa uveljavljanje odškodninskega
zahtevka delodajalca pri sodišču splošne pristojnosti.
Zakon o
pokojninskem in invalidskem zavarovanju
91. člen
Z dnem uveljavitve tega zakona preneha
veljati določba  četrtega odstavka 252. člena zakona o pokojninskem in
invalidskem zavarovanju (Uradni list RS, št. 106/99, 72/2000, 81/2000 – ZPSV-C,
124/2000, 109/2001, 108/2002, 110/2002 – ZISDU-1, 40/2003 – odl. US, 63/2003 –
ZIPRS0304-A in 63/2003 – odl. US).
Zakon o
zaposlovanju in zavarovanju za primer brezposelnosti
92. člen
Z dnem uveljavitve tega zakona preneha
veljati določba tretjega odstavka 45. člena zakona o zaposlovanju in
zavarovanju za primer brezposelnosti (Uradni list RS, št. 5/91, 17/91, 12/92,
71/93, 2/94, 38/94, 80/97 – odl. US, 69/98 in 67/2002) v delu, ki določa
osemdnevni rok za vložitev tožbe.
Prenehanje
veljavnosti zakona
93. člen
Z dnem uveljavitve tega zakona preneha
veljati zakon o delovnih in socialnih sodiščih (Uradni list  RS, št. 19/94,
20/98 – ZST-G, 42/2002 – ZDR in 63/2003 – odl. US).
Uveljavitev
zakona
94. člen
Ta zakon začne veljati 1. januarja 2005.«.

Popravek
zakona o delovnih in socialnih sodiščih – ZDSS-1 (Uradni list RS, št. 10/04) spreminja 87. člen
zakona tako, da se glasi:
»87. člen
Postopki v zadevah v zvezi z odškodninsko
odgovornostjo za poškodbe pri delu in poklicne bolezni, ki so bili začeti pred
uveljavitvijo tega zakona, se nadaljujejo pred sodišči, pred katerimi tečejo ob
uveljavitvi tega zakona.«.

Zakon o arbitraži – ZArbit (Uradni list RS,
št. 45/08)
vsebuje naslednjo končno določbo:
»52. člen
(začetek
veljavnosti)
Ta zakon začne veljati tri mesece po objavi
v Uradnem listu Republike Slovenije.«.

Zakon o spremembah in dopolnitvah Zakona o
pravdnem postopku – ZPP-D (Uradni list RS, št. 45/08)
vsebuje naslednji končni določbi:
»132. člen
Določbi 2. in 4. člena tega zakona se
začneta uporabljati 1. januarja 2010. Do začetka uporabe teh določb se
uporabljajo dosedanje določbe 30. in 32. člena Zakona o pravdnem postopku.
133. člen
Ta zakon začne veljati 1. oktobra 2008.«.

Zakon o spremembah in dopolnitvah Zakona o
pravdnem postopku – ZPP-E (Uradni
list RS, št. 10/17)
vsebuje naslednjo končno določbo:
»132. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi, razen 107., 108. in 109. člena tega zakona, ki
se začnejo uporabljati z dnem uveljavitve tega zakona.«.

Zakon o dolgotrajni oskrbi – ZDOsk (Uradni
list RS, št. 196/21)
vsebuje naslednjo končno določbo:
»158. člen
(začetek
veljavnosti in uporabe)
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne en mesec po
uveljavitvi, razen 145., 146., 147., 148., 150., 151., 152., 153., 154., 155.
in 156. člen tega zakona, ki se začnejo uporabljati 1. januarja 2023,
in v primerih iz 130. člena tega zakona ter drugega, tretjega, četrtega,
petega, šestega, sedmega in osmega odstavka tega člena.
(2) Prva alineja 1. točke prvega odstavka
10. člena in tretji odstavek 15. člena tega zakona, ki urejata
pravico do DO v instituciji iz drugega odstavka 58. člena tega zakona, se
začneta uporabljati 1. januarja 2023.
(3) Tretja alineja 1. točke prvega odstavka
10. člena, 19., 20., 21., 22., 23., 24., 25., 26., 27., 28., 29.,
30. člen, četrti odstavek 34. člena, peti odstavek 35. člena,
četrti odstavek 39. člena, tretji odstavek 57. člena, 6. točka
tretjega odstavka in peti odstavek 65. člena tega zakona, ki urejajo
pravico do oskrbovalca družinskega člana iz 5. oddelka tega zakona, se začnejo
uporabljati 1. januarja 2023.
(4) 34. člen tega zakona in četrta
alineja drugega odstavka 39. člena tega zakona, ki urejata možnost
alternativnega izvajanja pravice do DO, se začneta uporabljati 1. julija
2024.
(5) Druga alineja 1. točke prvega odstavka
10. člena, drugi in četrti odstavek 15. člena, drugi odstavek
34. člena tega zakona, ki urejajo pravico do DO na domu v skladu s petim
odstavkom 58. člena tega zakona, se začnejo uporabljati 1. julija
2024.
(6) 32. člen tega zakona se za
upravičence, ki pravico do DO koristijo v načinu:
-      
DO v instituciji v skladu z drugim odstavkom 58. člena
tega zakona, začne uporabljati 1. januarja 2023;
-      
DO na domu v skladu s petim odstavkom
58. člena tega zakona, začne uporabljati 1. julija 2024;
-      
denarnega prejemka v skladu z 18. členom
tega zakona, začne uporabljati 1. julija 2024;
-      
oskrbovalca družinskega člana iz 19. člena
tega zakona, začne uporabljati 1. julija 2024.
(7) 33. člen tega zakona se za
upravičence, ki pravico do DO koristijo v skladu s petim odstavkom
58. člena, 18. členom in 19. členom tega zakona, začne
uporabljati 1. julija 2024.
(8) 84., 85., 86., 87. in 88. člen
tega zakona, ki urejajo delovanje ZZZS, se začnejo uporabljati 1. januarja
2023.«.