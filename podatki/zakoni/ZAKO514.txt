1. člen
Priznanje Republike Slovenije za poslovno
odličnost (v nadaljnjem besedilu: priznanje) je najvišje priznanje Republike
Slovenije v okviru nacionalnega programa kakovosti Republike Slovenije za
dosežke na področju kakovosti proizvodov in storitev ter kakovosti poslovanja
kot rezultat razvoja znanja in inovativnosti.
2. člen
Namen priznanja je spodbujanje pravnih in
fizičnih oseb v zasebnem in javnem sektorju (v nadaljnjem besedilu:
organizacije) na območju Republike Slovenije, k uporabi učinkovitih modelov
poslovanja, ki vodijo k večji konkurenčnosti izdelkov in storitev oziroma
uspešnosti organizacij.
3. člen
Priznanja se vsako leto lahko podelijo organizacijam
v zasebnem in javnem sektorju v kategorijah, ki jih določi Odbor za priznanja
Republike Slovenije za poslovno odličnost (v nadaljnjem besedilu: odbor),
upoštevajoč kriterije in merila evropske nagrade za kakovost. Pri tem v kategoriji javnega sektorja
lahko sodelujejo: državni organi, organi samoupravnih lokalnih skupnosti in
osebe javnega prava, ki so proračunski uporabniki, ter druge pravne in fizične
osebe zasebnega prava, ki opravljajo nepridobitno dejavnost in izkažejo
delovanje v javnem interesu.
Ob izpolnjevanju pogojev po tem zakonu se
priznanje iz prejšnjega odstavka lahko podeli tudi podjetnikom posameznikom. (črtan)
4. člen
Priznanje se ne more podeliti osebi, ki je
v času postopka ocenjevanja in podeljevanja priznanja iz kateregakoli razloga
prenehala ali je v postopku prenehanja.
5. člen
Priznanje se izkazuje s skulpturo ter
posebno listino.
6. člen
Priznanje podeljuje odbor, ki ga imenuje Vlada Republike
Slovenije.
Odbor ima deset članov.
Po položaju so člani odbora minister,
pristojen za znanost, minister, pristojen za gospodarstvo, minister, pristojen
za javno upravo in predsednik Obrtne zbornice Slovenije.
Drugi člani odbora so predstavnik
reprezentativnih gospodarskih zbornic, predstavnik reprezentativnih sindikatov,
dva direktorja oziroma člana poslovodnega organa iz gospodarskih družb in dva
poslovodna organa iz organizacij iz javnega sektorja, ki so izkazale odličnost
poslovanja.
Člane odbora iz prejšnjega odstavka imenuje
Vlada Republike Slovenije za dobo štirih let na predlog ministra, pristojnega
za gospodarstvo. Predsednika odbora izvolijo člani odbora izmed sebe.
Odbor imenuje posebno ocenjevalno komisijo,
ki pripravi strokovne ocene o posameznih predlogih.
7. člen
Način dela odbora se uredi s pravilnikom o
delu odbora (v nadaljnjem besedilu: pravilnik), ki ga izda minister, pristojen
za gospodarstvo po predhodnem mnenju odbora. Pravilnik
določa zlasti:
-       
pravice, dolžnosti in način delovanja odbora,
-       
obliko in vsebino javnega razpisa za zbiranje prijav,
-       
obliko, material in znake na skulpturi ter vsebino listine iz 5. člena
tega zakona,
-       
sestavo, pristojnosti in naloge ocenjevalne komisije,
-       
merila in sistem ocenjevanja ter
-       
varovanje zaupnih podatkov.
Pravilnik začne veljati naslednji dan po
objavi v Uradnem listu Republike Slovenije, pred tem pa mora dati nanj soglasje
Vlada Republike Slovenije. (črtan)
8. člen
Strokovna in administrativna dela za odbor
opravlja javna agencija, pristojna za podjetništvo (v nadaljnjem besedilu:
javna agencija).
Javna agencija vodi evidenco z osebnimi
podatki kandidatov za ocenjevalce, imenovanih ocenjevalcev in razsodnikov.
Evidenca iz drugega odstavka tega člena
obsega: ime in priimek, akademski naziv, spol, letnico, kraj in občino rojstva,
državo rojstva, stalno prebivališče, številke telefona, telefaksa in mobilnega
telefona, na katere želi biti dosegljiv, davčno številko, državljanstvo,
pridobljeno izobrazbo, naziv in naslov organizacije, kjer je zaposlen, funkcijo
v organizaciji, delovne izkušnje, znanje tujih jezikov, znanja in izkušnje na
posameznih področjih dela, druge podatke pa le, če tako določa zakon. V
evidenci se o imenovanih ocenjevalcih vodijo tudi podatki o opravljenih
usposabljanjih v sistemu za priznanje in sodelovanju v predhodnih postopkih
ocenjevanja ter ocene dela v predhodnih postopkih ocenjevanja.
8.a člen
Javna agencija
vodi naslednji evidenci z osebnimi podatki oseb za stike iz organizacij, ki se
prijavijo za ocenjevanje v okviru sistema za priznanje (v nadaljnjem besedilu:
prijaviteljev):
1.     
evidenco o osebah za stike prijaviteljev,
2.     
evidenco o direktorjih oziroma poslovodnih organih prijaviteljev.
Evidenci iz prvega odstavka tega člena
vsebujeta ime in priimek, akademski naziv, podatke za stike (funkcija, naziv in
naslov organizacije, številke telefona, telefaksa in mobilnega telefona, na
katere želi biti oseba dosegljiva, naslov elektronske pošte).
8.b člen
Osebni podatki iz evidenc iz 8. in 8.a
člena tega zakona se lahko obdelujejo samo za potrebe ocenjevanja v okviru
priznanja.
Pri izdelavi statističnih analiz se smejo
osebni podatki uporabljati in objavljati tako, da identiteta posameznika ni
razvidna.
8.c člen
Evidence iz 8. in 8.a člena tega zakona se
hranijo 20 let po končanem postopku podelitve priznanja.
Določila v zvezi z vodenjem, uporabo in
shranjevanjem osebnih podatkov iz evidenc po tem zakonu se uporabljajo tudi za
dokumentacijo, na podlagi katere so bili zbrani osebni podatki.
9. člen
Sredstva za izvajanje tega zakona se
zagotovijo v proračunu Republike Slovenije.

Zakon o priznanju Republike Slovenije za
poslovno odličnost – ZPPO (Uradni list RS, št. 22/98)
vsebuje naslednjo prehodno in končno določbo:
»10. člen
Odbor se imenuje najkasneje v dveh mesecih
po uveljavitvi tega zakona.
Odbor sprejme pravilnik najkasneje tri
mesece po imenovanju odbora.
11. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
priznanju Republike Slovenije za poslovno odličnost – ZPPO-A (Uradni list RS,
št. 55/03)
vsebuje naslednjo prehodno in končno določbo:
»5. člen
Vlada Republike Slovenije imenuje nove
člane odbora v skladu s tem zakonom potem, ko sedanjim članom odbora poteče
mandat.
Odbor uskladi pravilnik s tem zakonom
najpozneje v enem mesecu po uveljavitvi tega zakona.
6. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne za postopek
podelitve priznanja Republike Slovenije za poslovno odličnost za leto 2004.«.

Zakon o spremembah in dopolnitvah Zakona o
priznanju Republike Slovenije za poslovno odličnost – ZPPO-B (Uradni list RS,
št. 92/07)
vsebuje naslednjo prehodno in končno določbo:
»PREHODNA IN KONČNA DOLOČBA
7. člen
Sedanji člani odbora opravljajo svojo
funkcijo do imenovanja novih članov odbora.
Vlada Republike Slovenije imenuje nove
člane odbora v skladu s tem zakonom najpozneje v šestih mesecih od njegove
uveljavitve.
8. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne za postopek
podelitve priznanja za leto 2008.«.

Zakon o spremembah Zakona o priznanju
Republike Slovenije za poslovno odličnost – ZPPO-C (Uradni list RS, št. 31/18)
vsebuje naslednje prehodne in končne določbe:
»PREHODNE IN KONČNE DOLOČBE
5. člen
Pravilnik o delu Odbora za priznanja
Republike Slovenije za poslovno odličnost (Uradni list RS, št. 7/11) se
uskladi s tem zakonom v šestih mesecih po njegovi uveljavitvi.
6. člen
Javna agencija Republike Slovenije za
spodbujanje podjetništva, internacionalizacije, tujih investicij in tehnologije
prične z delom na področju priznanja Republike Slovenije za poslovno odličnost
najkasneje v šestih mesecih po uveljavitvi tega zakona. Do takrat od Urada
Republike Slovenije za meroslovje prevzame naloge na področju priznanja
Republike Slovenije za poslovno odličnost in javne uslužbence, ki opravljajo te
naloge.
Javna agencija iz prejšnjega odstavka v
šestih mesecih po uveljavitvi tega zakona prevzame od Urada Republike Slovenije
za meroslovje tudi vso dokumentarno in arhivsko gradivo, strokovna in promocijska
gradiva, vzpostavljene baze podatkov ter evidence osebnih podatkov s področja
priznanja Republike Slovenije za poslovno odličnost.
Javna agencija iz prvega odstavka tega
člena v šestih mesecih po uveljavitvi tega zakona prevzame vse pravice in obveznosti
iz pogodb, ki jih je sklenil Urad Republike Slovenije za meroslovje na področju
priznanja Republike Slovenije za poslovno odličnost.
7. člen
Ta zakon začne veljati petnajsti dan po
objavi v Uradnem listu Republike Slovenije.«.