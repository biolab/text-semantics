1. člen
Podjetja, ki so družbeni kapital prenesla
na Sklad Republike Slovenije za razvoj, poravnajo dospele in neporavnane
obveznosti iz naslova davkov in prispevkov do proračuna Republike Slovenije ter
do Zavoda za pokojninsko in invalidsko zavarovanje Slovenije in Zavoda za
zdravstveno zavarovanje Slovenije po stanju na dan 30. 11. 1992 (v
nadaljevanju besedila: obveznosti) na način, ki je določen s tem zakonom.
Podatke o višini obveznosti ugotovi Služba
družbenega knjigovodstva v Republiki Sloveniji najkasneje do 15. 2. 1993 in jih predloži Državnemu zboru Republike Slovenije.
2. člen
Obveznosti se preračunajo v obračunsko
enoto ECU po srednjem tečaju Banke Slovenije.
Ne glede na določbo prejšnjega odstavka se
obveznosti podjetij iz 1. člena tega zakona, ki so na dan 20. 10. 1994 v lasti
Sklada Republike Slovenije za razvoj, preračunajo v tolarje po srednjem tečaju
Banke Slovenije.
3. člen
Obveznosti se poravnajo v 48 enakih
mesečnih obrokih začenši s 26. 12. 1994.
Obveznosti dospevajo v plačilo 25. dan v
mesecu, poravnajo pa se v tolarjih po srednjem tečaju Banke Slovenije ob
zapadlosti.
Ne glede na roke iz prejšnjih odstavkov, se
obveznosti podjetij iz 1. člena tega zakona, ki so na dan 20. 10. 1994 v lasti
Sklada Republike Slovenije za razvoj, poravnajo v 36 mesečnih obrokih, začenši
s 26. 12. 1996.
V obdobju odloga se za obveznosti iz
prejšnjega odstavka ne zaračunavajo obresti.
Od obveznosti, ki se ne poravnajo v rokih
iz prejšnjih odstavkov, se zaračunajo zamudne obresti v skladu z zakonom.
3.a člen
Podjetja iz 1. člena tega zakona, ki so na
dan 20. 10. 1994 v lasti Sklada Republike Slovenije za razvoj in do 20. 10.
1994 niso poravnala dospelih obveznosti iz naslova vodnih povračil iz let 1990
in 1991, te obveznosti poravnajo v rokih in na način iz drugega, tretjega,
četrtega in petega odstavka prejšnjega člena.
Za obveznosti iz prejšnjega odstavka se
štejejo neporavnana vodna povračila ter zamudne obresti do 20. 10. 1994.
Podatke o višini obveznosti iz tega člena
ugotovi Agencija Republike Slovenije za plačilni promet, nadziranje in
informiranje.
4. člen
Obveznosti se lahko poravnajo tudi z
vrednostnimi papirji, ki jih izda ali za katere jamči Republika Slovenija in ki
kotirajo na Ljubljanski borzi d. d.
5. člen
Obveznosti smejo prevzemati druge pravne
ali fizične osebe v postopku lastninskega preoblikovanja in privatizacije
podjetij iz 1. člena tega zakona.
6. člen
Če se nad podjetji iz 1. člena tega zakona
začne postopek stečaja ali likvidacije, zapadejo obveznosti po tem zakonu
takoj.
7. člen
Podrobnejše navodilo o poravnavanju
obveznosti predpiše minister, pristojen za finance.

Zakon o poravnavanju odloženih davkov in
prispevkov za podjetja, ki so družbeni kapital prenesla na Sklad Republike Slovenije za
razvoj (Uradni list RS, št. 7/93)
vsebuje naslednji končni določbi:
»8. člen
Z dnem, ko začne veljati ta zakon, preneha
veljati odlok o poravnavanju odloženih davkov in prispevkov za podjetja, ki so
družbeni kapital prenesla na Sklad Republike Slovenije za razvoj (Uradni list
RS, št. 59/92).
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o
spremembah in dopolnitvah zakona o poravnavanju odloženih davkov in prispevkov za podjetja, ki so
družbeni kapital prenesla na Sklad Republike
Slovenije za razvoj (Uradni list RS, št. 69/94)
vsebuje naslednjo prehodno in končno določbo:
»4. člen
Obveznosti iz drugega odstavka 2. člena
zakona se preračunajo v tolarje po srednjem tečaju Banke Slovenije na dan 20.
10. 1994.
5. člen
Ta zakon začne veljati naslednji dan po
objavi v Uradnem listu Republike Slovenije.«.