1. člen
Zaradi zavarovanja pravic prejšnjih
lastnikov kmetijskih zemljišč in gozdov se s tem zakonom do 31. decembra 1990 družbenim
pravnim osebam, ki upravljajo s kmetijskimi zemljišči in gozdovi v družbeni
lastnini, prepove sečnja v teh gozdovih in promet s kmetijskimi zemljišči in
gozdovi v družbeni lastnini.
Iz razlogov iz prejšnjega odstavka se s tem
zakonom do uveljavitve zakona o denacionalizaciji
prepove promet z drugimi nepremičninami, s katerimi razpolagajo
družbenopolitične skupnosti.
2. člen
Prepovedi iz prejšnjega člena veljajo za
kmetijska zemljišča, gozdove in druge nepremičnine, ki so prešle v državno
oziroma družbeno lastnino na podlagi:
1.     
zakona o agrarni reformi in kolonizaciji (Uradni list DFJ, št. 64/45;
Uradni list FLRJ, št. 24/46, 101/47, 105/48, 21/56, 55/57 in Uradni list SFRJ,
št. 10/65) ali zakona o agrarni reformi in kolonizaciji v LRS (Uradni list LRS,
št. 10/48, 17/58, 17/59, 18/61 in Uradni list SRS, št. 22/65), razen za
veleposestva, za zemljiška posestva (gozdovi in kmetijska zemljišča) bank,
podjetij, delniških družb in drugih zasebnih pravnih oseb ali ki so med II.
svetovno vojno iz kateregakoli razloga ostala brez lastnika in brez pravnega
naslednika in za zemljiška posestva cerkva, samostanov, verskih ustanov in vseh
vrst zapuščinskih ustanov, posvetnih in verskih;
2.     
zakona o nacionalizaciji zasebnih gospodarskih podjetij (Uradni list
FLRJ, št. 98/46, 35/48 in pop. 99/46) in zakona o nacionalizaciji najemnih
zgradb in gradbenih zemljišč (Uradni list FLRJ, št. 52/58), ter uredbe o
izvajanju zakonov in drugih zveznih pravnih predpisov na ozemlju, na katera se
je razširila civilna uprava FLRJ (Uradni list FLRJ, št. 56/54 in 57/55 in
Uradni list SFRJ, št. 51/72), razen za nepremičnine, ki so bile prej last tujih
državljanov in tujih ustanov ter tujih zasebnih ali javnopravnih oseb ali
državljanov SFRJ, ki so prestopili v tuje državljanstvo;
3.     
zaplemb v kazenskih, nepravdnih, upravnih in drugih postopkih, izrečenih
po zakonu o pobijanju nedovoljene špekulacije in gospodarske sabotaže (Uradni
list DFJ, št. 26/45) in zakonu o zatiranju nedovoljene trgovine, nedovoljene
špekulacije in gospodarske sabotaže (Uradni list FLRJ, št. 56/46 in pop.
74/46), zakonu o zaščiti in upravljanju narodnega imetja (Uradni list DFJ, št.
36/45) in zakonu o varstvu splošnega ljudskega premoženja in premoženja pod
upravo države (Uradni list FLRJ, št. 86/46), zakonu o kaznivih dejanjih zoper
narod in državo (Uradni list DFJ, št. 66/45 in Uradni list FLRJ, št. 59/46),
zakonu o konfiskaciji premoženja in o izvrševanju konfiskacije (Uradni list
DFJ, št. 40/45) in zakonu o zaplembi premoženja in o izvrševanju zaplembe
(Uradni list FLRJ, št. 61/46 in pop. 74/46), odloku o prehodu sovražnikovega
imetja v državno svojino, o državnem upravljanju imetja odsotnih oseb in o
zasegi imetja, ki so ga okupatorske oblasti prisilno odtujile (Uradni list DFJ,
št. 2/45) ter zakonu o prenosu sovražnikovega premoženja v državno last in o
sekvestraciji premoženja odsotnih oseb (Uradni list FLRJ, št. 63/48 in pop.
74/46), zakonu o odvzemanju državljanstva oficirjem in podoficirjem bivše
jugoslovanske vojske, ki se nočejo vrniti v domovino, pripadnikom vojnih
formacij, ki so služili okupatorju in so pobegnili v inozemstvo (Uradni list
DFJ, št. 64/45 in Uradni list FLRJ št. 83/46), razen za veleposestva, za
zemljiška posestva bank, podjetij, delniških družb in drugih zasebnih pravnih
oseb, zemljiška posestva, ki so med 2. svetovno vojno iz kateregakoli razloga
ostala brez lastnika in brez pravnega naslednika, za nepremičnine, ki so bile
prej last tujih državljanov in tujih družb ter zasebnih in javnopravnih oseb
ali državljanov SFRJ, ki so prestopili v tuje državljanstvo;
4.     
zakona o agrarnih skupnostih (Uradni list LRS, št. 52/47) in zakona o
razpolaganju s premoženjem bivših agrarnih skupnosti (Uradni list SRS, št.
7/65);
5.     
arondacij po temeljnem zakonu o izkoriščanju kmetijskega zemljišča
(Uradni list FLRJ, št. 43/59 in 53/62, Uradni list SFRJ, št. 10/65, 12/67 in
14/70) in zakonu o kmetijskih zemljiščih (Uradni list SRS, št. 26/73, 24/75,
23/77, 1/79 - prečiščeno besedilo; 11/81, 1/86, 17/86 - prečiščeno besedilo in
9/30 ter pop. 14/90);
6.     
neodplačnega prenosa zadružne lastnine ob organizacijskih in statusnih
spremembah zadrug na druge uporabnike.
Za gozdove zemljiških posestev, cerkva,
samostanov, verskih ustanov in vseh vrst zapuščinskih ustanov, posvetnih in
verskih, morajo gozdnogospodarske organizacije voditi posebno evidenco o
poseku, spravilu in prevozu gozdnih lesnih sortimentov v kubičnih metrih po
parcelah ter o stroških v zvezi s sečnjo, spravilom in prevozom ter drugimi
dejavnostmi posebnega družbenega pomena v gozdarstvu. Vsebino evidence predpiše
predstojnik republiškega upravnega organa, pristojnega za gozdarstvo.
Prepoved sečnje po tem zakonu ne velja za
gozdove katerih prejšnji lastniki ali njihovi pravni nasledniki s pisno izjavo
dovolijo sečnjo v teh gozdovih v skladu z gozdno gospodarskimi načrti in pod
drugimi, v pisni izjavi določenimi pogoji.
Prepoved prometa po tem zakonu ne velja v
primerih vračanja nepremičnin prejšnjim lastnikom.
3. člen
Ne glede na prepoved sečnje iz 1. člena
tega zakona morajo gozdnogospodarske organizacije izvesti sečnjo:
-       
če je drevje napadeno od podlubnikov ali drugih škodljivcev;
-       
če je drevje podrto ali polomljeno zaradi naravnih ujm.
Ne glede na prepoved sečnje po tem zakonu,
je treba v gozdovih nujno izvesti obžetev in planirano zaščito mladja ter
obnovo in spopolnitev na površinah, kjer so tla za to pripravljena.
V gozdovih, v katerih je bila do
uveljavitve tega zakona izvršena sečnja, je treba pospraviti vse posekano
drevje in vzpostaviti gozdni red.
Sredstva za izvedbo ukrepov iz drugega
odstavka tega člena in sredstva, potrebna zaradi povečanja stroškov pri
izvajanju del iz prvega odstavka tega člena se zagotovijo v proračunu Republike
Slovenije za leto 1990.
4. člen
Pogodba o prometu z nepremičninami, ki je
sklenjena v nasprotju s tem zakonom, je nična. Pogodbo o prometu z nepremičninami
mora družbenopravna oseba - prodajalec predložiti v potrditev pristojnemu
javnemu pravobranilcu. Če je pogodba v nasprotju s tem zakonom, mora javni
pravobranilec vložiti brez odlašanja tožbo na ugotovitev ničnosti sklenjenega
pravnega posla, kršitelja pa zaradi storjenega gospodarskega prestopka
prijaviti pristojnemu javnemu tožilcu.
Brez potrditve javnega pravobranilca, da
pogodba ni sklenjena v nasprotju s tem zakonom, ni mogoče overiti podpisov na
pogodbi in ne izvesti vpisa v zemljiško knjigo.
5. člen
Nadzor nad izvajanjem določb tega zakona o
prepovedi sečnje opravljajo občinski organi, pristojni za gozdarsko inšpekcijo.
Postopek se uvede po uradni dolžnosti ali na predlog stranke.
Če inšpektor ugotovi, da se določbe tega
zakona kršijo, mora pri opravljanju inšpekcijskega nadzora po tem zakonu
prepovedati vsako sečnjo v gozdu v družbeni lastnini, razen če upravljalec
gozda dokaže, da gre za sečnjo, za katero ne velja prepoved po tem zakonu.
Pritožba zoper odločbo inšpektorja ne zadrži izvršitve.
Predlog za uvedbo postopka da lahko
prejšnji lastnik gozda, njegov pravni naslednik ali druga oseba, ki izkaže za
to utemeljen pravni interes. Inšpektor mora na predlog takoj začeti postopek za
ugotovitev kršitve zakona.
6. člen
Z denarno kaznijo od 300.000 do 450.000 din
se za gospodarski prestopek kaznuje pravna oseba:
-       
ki seka ali daje v promet gozdove, kmetijska zemljišča ali druge
nepremičnine v nasprotju s 1. in 2. členom tega zakona,
-       
ki ne predloži v potrditev pogodbe javnemu pravobranilcu (4. člen).
Z denarno kaznijo od 10.000 do 25.000 din se
za gospodarski prestopek kaznuje odgovorna pravna oseba iz prejšnjega odstavka.

Zakon o začasni prepovedi sečnje v gozdovih v
družbeni lastnini in začasni prepovedi prometa z nepremičninami v družbeni
lastnini (Uradni list RS, št. 26/90) vsebuje naslednjo končno določbo:
»7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah zakona o začasni prepovedi
sečnje v gozdovih v družbeni lastnini in začasni prepovedi prometa z
nepremičninami v družbeni lastnini (Uradni list RS, št. 43/90) vsebuje naslednjo
končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o začasni prepovedi
sečnje v gozdovih v družbeni lastnini in začasni prepovedi prometa z
nepremičninami v družbeni lastnini (Uradni list RS, št. 2/91-I) vsebuje
naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.