1. člen
(prekinitev postopkov, vključno s postopki z izrednimi
pravnimi sredstvi)
(1) Vsi pravdni, upravni in izvršilni postopki, začeti na
podlagi Zakona o finančnem poslovanju podjetij (Uradni list RS, št. 54/99,
110/99 in 93/02 – odl. US, 50/02 – sklep US, 93/02 – odl. US, 117/06 – ZDDPO-2,
31/07, 33/07 – ZSReg-B, 38/07 – sklep US in 126/07 – ZFPPIPP) in Zakona o
finančnem poslovanju, postopkih zaradi insolventnosti in prisilnem prenehanju
(Uradni list RS, št. 126/07, 40/09, 59/09, 52/10, 106/10, 26/11 in 47/11), v
katerih upniki ali upnice izbrisane družbe uveljavljajo terjatve zoper
družbenike ali družbenice take družbe ali njihove pravne naslednike ali
naslednice, ki na dan uveljavitve tega zakona še niso končani, se z dnem
uveljavitve tega zakona prekinejo.
(2) Sodišče ali drugi organ, ki vodi postopke iz prejšnjega
odstavka, izda po uradni dolžnosti v 30 dneh od uveljavitve tega zakona sklep o
prekinitvi postopkov v skladu s tem členom.
(3) Sklep o prekinitvi postopkov se vroči strankam v
postopku.
2. člen
(nadaljevanje prekinjenih postopkov)
(1) Če Evropsko sodišče za človekove pravice
(v nadaljnjem besedilu: ESČP) v izreku sodbe v zadevi Lekić proti
Sloveniji (številka zadeve 36480/07) ugotovi, da je Republika Slovenija kršila
človekove pravice s sprejetjem pravne ureditve o ex lege prenosu obveznosti
izbrisanih družb na ustanovitelja oziroma na družbenike kapitalskih družb na
podlagi zakonov navedenih v prvem odstavku prejšnjega člena, bo Republika
Slovenija sprejela zakon, ki bo uredil pravne posledice sodbe ESČP in
nadaljevanje prekinjenih postopkov.
(2) Če ESČP ugotovi, da Republika Slovenija ni kršila
človekovih pravic s sprejetjem pravne ureditve prenosa obveznosti izbrisanih
družb na ustanovitelje oziroma na družbenike na podlagi zakonov navedenih v
prvem odstavku prejšnjega člena, se prekinjeni postopki nadaljujejo. Po
dokončnosti sodbe ESČP ministrstvo, pristojno za pravosodje, obvesti sodišča iz
drugega odstavka prejšnjega člena o dokončnosti sodbe ESČP. Sodišča po uradni
dolžnosti nadaljujejo s prekinjenimi postopki.
3. člen
(zadržanje zastaranja)
V času prekinitve postopkov iz 1. člena tega zakona
zastaranje ne teče.
4. člen
(veljavnost zakona)
Ta zakon začne veljati naslednji dan po objavi v Uradnem
listu Republike Slovenije.
Št. 450-01/18-5/18
Ljubljana, dne 17. aprila 2018
EPA 2689-VII
Državni zbor
Republike Slovenije
dr. Milan Brglez l.r.
Predsednik