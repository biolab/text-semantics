I. SPLOŠNE DOLOČBE
1. člen
(vsebina)
Ta zakon v skladu z Direktivo 2014/40/EU Evropskega
parlamenta in Sveta z dne 3. aprila 2014 o približevanju zakonov in drugih
predpisov držav članic o proizvodnji, predstavitvi in prodaji tobačnih in
povezanih izdelkov in razveljavitvi Direktive 2001/37/ES (UL L št. 127 z
dne 29. 4. 2014, str. 1), zadnjič spremenjeno z Delegirano direktivo
Komisije 2014/109/EU z dne 10. oktobra 2014 o spremembi Priloge II k
Direktivi 2014/40/EU Evropskega parlamenta in Sveta z vzpostavitvijo knjižnice
slikovnih opozoril, ki se uporabljajo za tobačne izdelke (UL L št. 360 z
dne 17. 12. 2014, str. 22), (v nadaljnjem besedilu: Direktiva 2014/40/EU),
in Direktivo 2003/33/ES Evropskega parlamenta in Sveta z dne 26. maja 2003
o približevanju zakonov in drugih predpisov držav članic o oglaševanju in
sponzorstvu tobačnih izdelkov (UL L št. 152 z dne 20. 6. 2003, str.
16) določa:
1.     
ukrepe za omejevanje uporabe tobačnih in povezanih izdelkov ter ukrepe
in vire za preprečevanje njihovih škodljivih vplivov na zdravje;
2.     
najvišje vrednosti emisij tobačnih izdelkov;
3.     
obveznosti poročanja o najvišjih vrednostih emisij katrana, nikotina in
ogljikovega monoksida za cigarete;
4.     
označevanje in embalažo tobačnih in povezanih izdelkov, vključno z
zdravstvenimi opozorili;
5.     
sledljivost in varnostne elemente, ki se uporabljajo za tobačne izdelke;
6.     
prepoved dajanja tobaka za oralno uporabo na trg;
7.     
obveznosti glede predložitve uradnega obvestila o novih tobačnih
izdelkih;
8.     
dajanje na trg elektronskih cigaret;
9.     
dajanje na trg in označevanje zeliščnih izdelkov za kajenje;
10.  
prepoved oglaševanja, promocije in sponzoriranja tobaka, tobačnih
izdelkov in povezanih izdelkov;
11.  
način in omejitve prodaje tobačnih in povezanih izdelkov;
12.  
prepoved kajenja oziroma uporabe tobačnih in povezanih izdelkov v
zaprtih javnih in delovnih prostorih.
2. člen
(postopek obveščanja)
Ta zakon se sprejme ob upoštevanju postopka obveščanja v
skladu z Direktivo (EU) 2015/1535 Evropskega parlamenta in Sveta z dne
9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
3. člen
(opredelitev izrazov)
Izrazi, uporabljeni v tem zakonu, pomenijo:
1.     
Aromatična snov je dodatek, ki doda vonj ali okus.
2.     
Bistvena sprememba okoliščin je povečanje obsega prodaje na kategorijo
izdelka za vsaj 10 odstotkov v najmanj petih državah članicah Evropske unije (v
nadaljnjem besedilu: EU) na podlagi podatkov o prodaji, predloženih v skladu z
devetim odstavkom 9. člena tega zakona, ali povečanja razširjenosti
kajenja v skupini potrošnikov oziroma potrošnic (v nadaljnjem besedilu:
potrošniki), mlajših od 25 let, za vsaj 5 odstotnih točk v vsaj petih
državah članicah EU za zadevno kategorijo izdelkov, ki temeljijo na posebnem
poročilu Eurobarometra 385 iz maja 2012 ali na enakovredni študiji o
razširjenosti kajenja; če obseg prodaje posamezne kategorije izdelka na
maloprodajni ravni ne presega 2,5 odstotkov celotne prodaje tobačnih izdelkov
na ravni EU, se v vsakem primeru šteje, da bistvene spremembe okoliščin ni
bilo.
3.     
Brezdimni tobačni izdelek je tobačni izdelek, ki ne vključuje postopka
zgorevanja, vključno s tobakom za žvečenje, tobakom za njuhanje in tobakom za
oralno uporabo.
4.     
Cigara je zvitek tobaka, pri uporabi katerega poteka postopek zgorevanja
in je dodatno opredeljen v 83. členu Zakona o trošarinah (Uradni list RS,
št. 47/16, v nadaljnjem besedilu: Zakon o trošarinah).
5.     
Cigareta je zvitek tobaka, pri uporabi katerega poteka postopek
zgorevanja in je dodatno opredeljen v 82. členu Zakona o trošarinah.
6.     
Cigarilos je majhna cigara, ki je težka največ 3 g.
7.     
Čezmejna prodaja na daljavo je prodaja potrošnikom na daljavo, pri kateri
potrošnik ob naročilu izdelka pri prodajnem mestu ni v državi članici EU ali
tretji državi, v kateri ima prodajno mesto svoj sedež. Šteje se, da ima
prodajno mesto sedež v državi članici EU:
- 
če je fizična oseba, če ima svoj kraj poslovanja v navedeni državi
članici EU;
- 
v drugih primerih, če ima svoj statutarni sedež, glavno upravo ali kraj
poslovanja, vključno s podružnico ali katero koli drugo poslovno enoto, v
navedeni državi članici EU.
8.     
Dajanje na trg je dajanje izdelkov, ne glede na kraj njihove proizvodnje,
na voljo potrošnikom odplačno ali neodplačno, vključno s čezmejno prodajo na
daljavo; pri čezmejni prodaji na daljavo se šteje, da je izdelek dan na trg v
državi članici EU, v kateri je potrošnik.
9.     
Delovni prostor je prostor, vključno s službenimi vozili, ki je pod
nadzorom delodajalca in kjer se zanj opravljajo dela ali storitve, brezplačno
ali za plačilo. Delovni prostor vključuje ne le prostore, v katerih se delo
opravlja, temveč tudi vse z njimi povezane prostore, ki jih delavci uporabljajo
med delom, vključno z na primer hodniki, dvigali, stopniščnimi jaški, avlami,
skupnimi prostori, kavarnami, stranišči, saloni, menzami in prizidki, kot so
lope in barake.
10.  
Dodatek je snov, razen tobaka, ki se doda tobačnemu izdelku, zavojčku
ali zunanji embalaži.
11.  
Doniranje ali sponzoriranje dogodka, dejavnosti ali posameznika je vsaka
posredna ali neposredna oblika prispevka za dogodek, dejavnost ali posameznika
s ciljem, učinkom ali mogočim učinkom promocije tobaka, tobačnih izdelkov in
povezanih izdelkov ali njihove uporabe.
12.  
Elektronska cigareta je izdelek, ki se lahko uporablja za dovajanje
nikotina skozi ustnik, ali kateri koli sestavni del tega izdelka, vključno s
polnilom, rezervoarjem in napravo brez polnila ali rezervoarja. Elektronske
cigarete so lahko take, da se po uporabi zavržejo, se ponovno napolnijo z
uporabo posodice za ponovno polnjenje in rezervoarja, ali pa se napolnijo s
polnili za enkratno uporabo.
13.  
Emisije so snovi, ki se sprostijo ob uporabi tobačnega ali povezanega
izdelka v skladu s predvideno uporabo, kot so snovi v dimu ali snovi, ki se
sprostijo med postopkom uporabe brezdimnih tobačnih izdelkov.
14.  
Funkcionalno zemljišče je pripadajoče zunanje zemljišče objekta, na
katerem so urejene površine, ki služijo objektu. To so predvsem dostopne poti
in dovozi z vhodi, igrišča, dvorišča in zelenice.
15.  
Ime vrste cigaret ali tobaka za zvijanje, je ime, ki se uporablja za
razlikovanje tega tobačnega izdelka od drugih tobačnih izdelkov iste znamke.
16.  
Javni prostor je prostor, ki je dostopen širši javnosti ali prostor za
skupno uporabo, ne glede na lastništvo ali pravico do dostopa. To so prostori,
namenjeni dejavnostim na področju zdravstva, varstva otrok, vzgoje,
izobraževanja, socialnega varstva, higienske nege in drugih podobnih
dejavnosti, prometa, javnega prevoza, trgovine, gostinstva in turizma, športa
in rekreacije ter kulture, katerih raba je namenjena vsem pod enakimi pogoji.
Javni prostori iz prejšnjega stavka so zlasti čakalnice, sejne sobe, kino
dvorane, gledališča, zdravstveni, vzgojno-varstveni, izobraževalni in
socialno-varstveni zavodi, gostinski prostori in trgovine, frizerski, brivski
in kozmetični saloni, saloni za nego telesa, pedikuro, piercing, tetoviranje in
podobni saloni, javno dostopni prostori društev, športne dvorane, javna prometna
sredstva, dvigala, kabinske žičnice, podhodi, prehodi, pasaže, stopnišča in
hodniki, javna stranišča in drugi prostori, v katerih so posamezniki proti
svoji volji lahko izpostavljeni dimu tobačnih izdelkov ali povezanih izdelkov.
17.  
Kadilnica je zaprt prostor, ki je fizično ločen od drugih zaprtih
prostorov in posebej urejen izključno za kajenje.
18.  
Katran je suh, nerazredčen, breznikotinski kondenzat dima.
19.  
Najvišja vrednost ali najvišja vrednost emisij je najvišja vsebnost ali
emisija snovi v tobačnem izdelku, vključno z nič, in se meri v miligramih.
20.  
Nikotin je nikotinski alkaloid.
21.  
Novi tobačni izdelek je tobačni izdelek, ki:
- 
ne spada v nobeno od naslednjih kategorij: cigarete, tobak za zvijanje,
tobak za pipo, tobak za vodno pipo, cigare, cigarilosi, tobak za žvečenje,
tobak za njuhanje ali tobak za oralno uporabo in
- 
je bil dan na trg po 19. maju 2014.
22.  
Oglaševanje in promocija tobaka, tobačnih izdelkov in povezanih izdelkov
je vsako posredno ali neposredno sporočilo, priporočilo, dejanje ali druga
vrsta komunikacije, ki ima cilj, učinek ali mogoči učinek promocije tobaka,
tobačnih izdelkov in povezanih izdelkov ali njihove uporabe.
23.  
Posodica za ponovno polnjenje je embalaža, ki vsebuje tekočino z
nikotinom, ki se lahko uporablja za ponovno polnjenje elektronskih cigaret.
24.  
Potrošnik je vsaka fizična oseba, ki pridobiva ali uporablja blago
(izdelke) ali storitve za namene izven svoje trgovske, poslovne, obrtne ali
poklicne dejavnosti.
25.  
Povezani izdelki so elektronske cigarete in elektronske cigarete brez
nikotina, zeliščni izdelki za kajenje in novi tobačni izdelki.
26.  
Prodajno mesto je mesto prodaje, vključno s fizičnimi osebami, kjer se
tobačni izdelki dajejo na trg.
27.  
Proizvajalec oziroma proizvajalka (v nadaljnjem besedilu: proizvajalec)
je fizična ali pravna oseba, ki proizvaja izdelek ali naroči njegovo
oblikovanje ali izdelavo in ga trži pod svojim imenom ali znamko.
28.  
Sestavine so tobak, dodatek in katera koli snov ali element, prisoten v
končnem tobačnem izdelku ali povezanih izdelkih, vključno s papirjem, filtrom,
tiskarskim črnilom, kapsulami in lepili.
29.  
Sestavljeno zdravstveno opozorilo je zdravstveno opozorilo, sestavljeno
iz besedilnega opozorila in ustrezne fotografije ali ilustracije, ki so
podrobneje določene v podzakonskih predpisih, izdanih na podlagi tretjega odstavka
15. člena tega zakona.
30.  
Stena oziroma stranica prostora je vsak od delov prostora oziroma vsaka
površina, ki omejuje prostor ob straneh, ne glede na vrsto uporabljenega
materiala in ne glede na to ali je ta površina stalna ali začasna. Pripadajoče
stene prostora so vse stene, ki so pod streho, ne glede na to, ali se je
neposredno dotikajo ali ne. Če so stene odmaknjene od strehe (levo, desno,
naprej, nazaj), je najbližja stena pripadajoča stena.
31.  
Storitev informacijske družbe je storitev v smislu 61. točke
3. člena Zakona o elektronskih komunikacijah (Uradni list RS,
št. 109/12, 110/13, 40/14 – ZIN-B, 54/14 – odl. US in 81/15).
32.  
Streha oziroma strop je vsak od delov prostora oziroma vsaka površina,
ki omejuje oziroma zapira prostor od zgoraj, ne glede na vrsto materiala in ne
glede na to, ali je ta površina stalna ali začasna.
33.  
Tobačni izdelek za kajenje je tobačni izdelek, razen brezdimnega
tobačnega izdelka.
34.  
Tobačni izdelki so izdelki, ki se lahko uporabijo in so izdelani, čeprav
samo delno, iz tobaka, ki je gensko spremenjen ali ne.
35.  
Tobak so tobačni listi in drugi naravno predelani ali nepredelani deli
rastline tobaka, vključno z ekspandiranim in rekonstituiranim tobakom.
36.  
Tobak za njuhanje je brezdimni tobačni izdelek, ki se vnaša skozi nos.
37.  
Tobak za oralno uporabo so vsi tobačni izdelki za oralno uporabo, razen
tistih, ki so namenjeni vdihavanju in žvečenju, v celoti ali delno izdelani iz
tobaka, v prahu ali trdnih delcih, ali kateri koli kombinaciji navedenih oblik,
predvsem tisti, predstavljeni v vrečkah ali poroznih vrečkah.
38.  
Tobak za pipo je tobak, pri uporabi katerega poteka postopek zgorevanja
in je namenjen izključno uporabi v pipi.
39.  
Tobak za vodno pipo je tobačni izdelek, ki ga je mogoče uporabljati z
vodno pipo. Za namene tega zakona se šteje, da je tobak za vodno pipo tobačni
izdelek za kajenje. Če je izdelek mogoče uporabljati za kajenje z vodno pipo in
kot tobak za zvijanje, se šteje za tobak za zvijanje.
40.  
Tobak za zvijanje je rezani tobak, ki je dodatno opredeljen v tretjem
odstavku 84. člena Zakona o trošarinah.
41.  
Tobak za žvečenje je brezdimni tobačni izdelek, ki je namenjen izključno
žvečenju.
42.  
Toksičnost je stopnja, do katere snov lahko povzroči škodljive učinke v
človeškem organizmu, vključno z učinki, ki se pojavijo v daljšem časovnem
obdobju, običajno zaradi večkratne ali stalne uporabe ali izpostavljenosti.
43.  
Uvoz tobaka, tobačnih ali povezanih izdelkov je vsak vnos takih izdelkov
v EU, ki v skladu s carinskimi predpisi nima statusa blaga EU ali blaga, ki je
uvoženo iz tretje države, pa znotraj EU ni sproščeno v prost promet v skladu s
carinskimi predpisi.
44.  
Uvoznik oziroma uvoznica (v nadaljnjem besedilu: uvoznik) tobaka,
tobačnih ali povezanih izdelkov je lastnik tobaka, tobačnih ali povezanih
izdelkov, vnesenih v EU, ali oseba, ki ima pravico razpolaganja z njimi.
45.  
Vrečka je vrečka tobaka za zvijanje, ki je pravokotne oblike in ima
zavihek, ki pokriva odprtino zavojčka, ali stoječa vrečka.
46.  
Zaprt prostor je prostor, ki ga pokriva streha in ima zaprto več kot
polovico površine pripadajočih sten oziroma stranic, ne glede na vrsto
materiala, uporabljenega za streho, stene, stranice in ne glede na to, ali je
objekt stalen ali začasen. Okna in vrata štejejo kot del zaprte površine. Če je
površina strehe večja od polovice površine prostora, ki ga določajo pripadajoče
stene, in je več kot polovica površine teh sten popolnoma zaprtih, gre za zaprt
javni prostor.
47.  
Zasvojljivost je farmakološka zmožnost snovi, da povzroča zasvojenost.
Zasvojenost je stanje, ki vpliva na sposobnost posameznika, da nadzira svoje
vedenje, saj daje pri uporabi prijeten občutek ali blaži odtegnitvene simptome
ali oboje.
48.  
Zavojček je najmanjša posamezna embalaža tobačnega ali povezanega
izdelka, ki se daje na trg.
49.  
Zdravstveno opozorilo je opozorilo v zvezi s škodljivimi učinki izdelka
na zdravje ljudi ali drugimi neželenimi posledicami njegove uporabe ter
vključuje besedilna opozorila, sestavljena zdravstvena opozorila, splošna
opozorila in informativna sporočila.
50.  
Zeliščni izdelek za kajenje je izdelek na osnovi rastlin, zelišč ali sadja,
ki ne vsebuje tobaka, pri uporabi katerega poteka postopek zgorevanja.
51.  
Značilna aroma je jasno prepoznaven vonj ali okus, razen vonja ali okusa
tobaka, ki nastane z dodatkom ali kombinacijo dodatkov, vključno, vendar ne
izključno, z aromo sadja, začimb, zelišč, alkohola, bombonov, mentola ali
vanilje, ki jo je mogoče zaznati pred ali med uporabo tobačnega izdelka.
52.  
Znamka pomeni znamko, kot jo določa Zakon o industrijski lastnini
(Uradni list RS, št. 51/06 – uradno prečiščeno besedilo in 100/13).
53.  
Zunanja embalaža je embalaža, v kateri so tobačni ali povezani izdelki
dani na trg in obsega enega ali več zavojčkov; prozorni ovitki ne štejejo kot
zunanja embalaža.
4. člen
(koordinacijska skupina)
(1) Za uresničevanje celovite družbene skrbi za varovanje
zdravja prebivalcev pred škodljivimi vplivi tobačnih in povezanih izdelkov
minister oziroma ministrica (v nadaljnjem besedilu: minister), pristojen za
zdravje, ustanovi koordinacijsko skupino, ki jo sestavljajo predstavniki
ministrstev, pristojnih za zdravje, finance, javno upravo, organov, pristojnih
za izvajanje nadzora nad določbami tega zakona, Nacionalnega inštituta za javno
zdravje, Nacionalnega laboratorija za zdravje, okolje in hrano ter nevladnih
organizacij, ki sodelujejo pri izvajanju preventivnih programov s področja tega
zakona, in ima naslednje naloge:
-       
spremlja vpliv uporabe tobačnih in povezanih izdelkov na zdravje
prebivalcev;
-       
spremlja izvajanje tega zakona, Strategije za zmanjševanje posledic rabe
tobaka in izvedbenih načrtov, ki vsebujejo ukrepe iz 5. člena tega zakona.
(2) Strategijo iz prejšnjega odstavka pripravi ministrstvo,
pristojno za zdravje (v nadaljnjem besedilu: ministrstvo), sprejme pa jo Vlada
Republike Slovenije. Izvedbene načrte iz prejšnjega odstavka sprejme
ministrstvo.
5. člen
(ukrepi za preprečevanje škodljivih vplivov uporabe tobaka,
tobačnih izdelkov in povezanih izdelkov)
Med ukrepe za preprečevanje škodljivih vplivov uporabe
tobaka, tobačnih in povezanih izdelkov štejejo:
-       
spremljanje ponudbe, uporabe in obsega za zdravje škodljivih vplivov
uporabe tobaka, tobačnih izdelkov in povezanih izdelkov;
-       
obveščanje, izobraževanje in ozaveščanje javnosti in posameznih skupin
prebivalstva o škodljivih vplivih uporabe tobaka, tobačnih izdelkov in
povezanih izdelkov;
-       
programi opuščanja kajenja in uporabe tobaka, tobačnih izdelkov in
povezanih izdelkov;
-       
priprava, spremljanje izvajanja in vrednotenje preventivnih programov za
spodbujanje zdravega načina življenja med različnimi starostnimi in družbenimi
skupinami prebivalstva;
-       
strokovno svetovanje in podpora ustanovam, združenjem, nevladnim
organizacijam, lokalnim skupnostim in posameznikom pri izvajanju preventivnih
programov na področju omejevanja uporabe tobaka, tobačnih izdelkov in povezanih
izdelkov.
6. člen
(zagotavljanje sredstev)
(1) Za uresničevanje nalog koordinacijske skupine iz
4. člena tega zakona se sredstva zagotavljajo v državnem proračunu.
(2) Za izvajanje strategije iz 4. člena tega zakona in
ukrepov za preprečevanje škodljivih vplivov uporabe tobaka, tobačnih izdelkov
in povezanih izdelkov iz prejšnjega člena se sredstva zagotavljajo v državnem
proračunu. Višina sredstev se določa z letnim proračunom v sorazmerju s
predvidenim obsegom potreb in prihodkov iz trošarin za tobačne izdelke.
II. TOBAČNI IZDELKI
1. Sestavine in emisije
7. člen
(najvišje vrednosti emisij)
Najvišje vrednosti emisij iz cigaret, ki se dajejo na trg ali
proizvajajo v državah članicah EU ne smejo presegati:
-       
10 mg katrana na cigareto,
-       
1 mg nikotina na cigareto,
-       
10 mg ogljikovega monoksida na cigareto.
8. člen
(merilne metode)
(1) Vrednosti emisij iz prejšnjega člena se merijo po metodi,
ki ustreza naslednjim standardom:
-       
ISO 4387 za katran,
-       
ISO 10315 za nikotin,
-       
ISO 8454 za ogljikov monoksid.
(2) Točnost podatkov o emisijah iz cigaret se meri po metodi,
ki ustreza standardu ISO 8243.
(3) Meritve iz prvega in drugega odstavka tega člena opravlja
Nacionalni laboratorij za zdravje, okolje in hrano (v nadaljnjem besedilu:
NLZOH).
(4) Stroške preverjanja meritev iz prvega odstavka tega člena
plačujejo proizvajalci in uvozniki tobačnih izdelkov.
(5) Minister določi podrobnejše pogoje glede stroškov
preverjanja meritev iz prejšnjega odstavka.
9. člen
(poročanje o sestavinah in emisijah)
(1) Proizvajalci in uvozniki tobačnih izdelkov pred
nameravanim dajanjem na trg NLZOH uradno obvestijo o vsaki znamki in vrsti
tobačnega izdelka, ki ga nameravajo dati na trg. Uradno obvestilo se predloži
elektronsko in vsebuje:
-       
seznam vseh sestavin in njihove količine, uporabljene pri proizvodnji
tobačnih izdelkov, v padajočem vrstnem redu po teži vsake sestavine, ki jo
tobačni izdelki vsebujejo;
-       
vrednosti emisij iz 7. člena tega zakona;
-       
podatke o drugih emisijah in njihovih vrednostih, če so te na voljo.
(2) Proizvajalci ali uvozniki obvestijo NLZOH, če se sestava
izdelka spremeni tako, da vpliva na podatke, predložene na podlagi tega člena.
(3) Za nove ali spremenjene tobačne izdelke se podatki iz
tega člena predložijo pred dajanjem takega tobačnega izdelka na trg.
(4) Seznamu sestavin iz prve alineje prvega odstavka tega
člena se priloži izjava s podrobno obrazloženimi razlogi za vključitev takih
sestavin v zadevne tobačne izdelke. Na tem seznamu se navedeta tudi status
sestavin, vključno s tem, ali so bile sestavine registrirane v skladu z Uredbo
(ES) št. 1907/2006 Evropskega parlamenta in Sveta z dne 18. decembra
2006 o registraciji, evalvaciji, avtorizaciji in omejevanju kemikalij (REACH),
o ustanovitvi Evropske agencije za kemikalije ter spremembi Direktive
1999/45/ES ter razveljavitvi Uredbe Sveta (EGS) št. 793/93 in Uredbe
Komisije (ES) št. 1488/94 ter Direktive Sveta 76/769/EGS in direktiv
Komisije 91/155/EGS, 93/67/EGS, 93/105/ES in 2000/21/ES (UL L št. 396 z
dne 30. 12. 2006, str. 1), zadnjič spremenjeno z Uredbo Komisije (EU)
2016/1688 z dne 20. septembra 2016 o spremembi Priloge VII k Uredbi (ES)
št. 1907/2006 Evropskega parlamenta in Sveta o registraciji, evalvaciji,
avtorizaciji in omejevanju kemikalij (REACH) glede preobčutljivosti kože (UL L
št. 255 z dne 21. 9. 2016, str. 14), ter njihova razvrstitev v skladu
z Uredbo (ES) št. 1272/2008 Evropskega parlamenta in Sveta z dne
16. decembra 2008 o razvrščanju, označevanju in pakiranju snovi ter zmesi,
o spremembi in razveljavitvi direktiv 67/548/EGS in 1999/45/ES ter spremembi
Uredbe (ES) št. 1907/2006 (UL L št. 353 z dne 31. 12. 2008, str.
1), zadnjič spremenjeno z Uredbo Komisije (EU) 2016/1179 z dne 19. julija
2016 o spremembi Uredbe (ES) št. 1272/2008 Evropskega parlamenta in Sveta
o razvrščanju, označevanju in pakiranju snovi ter zmesi z namenom njene
prilagoditve tehničnemu in znanstvenemu napredku (UL L št. 195 z dne
20. 7. 2016, str. 11).
(5) Seznamu sestavin iz prve alineje prvega odstavka tega
člena se priložijo tudi ustrezni toksikološki podatki o teh sestavinah, v
zgoreli ali nezgoreli obliki, odvisno od primera, ki so na voljo proizvajalcu
ali uvozniku in ki vključujejo podatke o učinkih na zdravje potrošnikov, pri
čemer se upoštevajo tudi zasvojljivi učinki.
(6) Proizvajalec ali uvoznik za cigarete in tobak za zvijanje
predloži tudi tehnični dokument, v katerem se navedejo splošni opis
uporabljenih dodatkov in njihove lastnosti.
(7) Proizvajalci in uvozniki tobačnih izdelkov navedejo
uporabljene metode merjenja emisij iz cigaret in emisij iz drugih tobačnih
izdelkov.
(8) Podatki iz prvega odstavka tega člena in iz 10. člena
tega zakona se objavijo na spletni strani NLZOH ob upoštevanju varovanja
podatkov, ki so poslovna skrivnost. Proizvajalci in uvozniki pri predložitvi
podatkov navedejo, kateri podatki so poslovna skrivnost.
(9) Proizvajalci in uvozniki tobačnih izdelkov NLZOH
predložijo notranje in zunanje študije, ki so jim na voljo v zvezi s tržnimi
raziskavami in prednostnih izbirah različnih skupin potrošnikov, vključno z
mladimi in trenutnimi kadilci oziroma kadilkami (v nadaljnjem besedilu:
kadilci), ki se nanašajo na sestavine oziroma emisije, pa tudi povzetke
morebitnih tržnih raziskav, ki jih opravijo ob uvedbi novih tobačnih izdelkov.
Proizvajalci in uvozniki tudi poročajo o obsegu prodaje za znamko in vrsto, ki
se navede v številu posameznih enot ali v kilogramih za vsako leto, vse od
1. januarja 2015.
(10) NLZOH proizvajalcem in uvoznikom tobačnih izdelkov
zaračunava pristojbine za prejemanje, shranjevanje, obravnavo, analiziranje in
objavljanje podatkov, predloženih na podlagi tega člena.
(11) Minister določi podrobnejše pogoje glede poročanja iz
tega člena.
10. člen
(prednostni seznam dodatkov in strožje obveznosti poročanja)
(1) Poleg obveznosti poročanja iz prejšnjega člena
proizvajalci in uvozniki tobačnih izdelkov NLZOH poročajo tudi o dodatkih, ki
jih vsebujejo cigarete in tobak za zvijanje ter so vključeni na prednostni
seznam. Ta seznam vsebuje dodatke iz prvega odstavka 6. člena Direktive
2014/40/EU.
(2) Proizvajalci in uvozniki za cigarete in tobak za
zvijanje, ki vsebujejo dodatek s prednostnega seznama, izvedejo celovite
študije, ki za vsak dodatek ugotovijo, ali:
-       
prispeva k toksičnosti ali zasvojljivosti zadevnega izdelka in ali
bistveno ali izmerljivo povečuje toksičnost ali zasvojljivost zadevnega
izdelka;
-       
povzroča značilno aromo;
-       
olajšuje vdihavanje ali povečuje vnos nikotina, ali
-       
povzroča nastanek snovi, ki imajo lastnosti toksičnosti, zasvojljivosti,
rakotvornosti, mutagenosti ali reproduktivne toksičnosti (v nadaljnjem
besedilu: lastnosti CMR), in v kakšnih količinah, ter ali se zaradi tega bistveno
ali izmerljivo krepijo lastnosti CMR zadevnega izdelka.
(3) Študije iz prejšnjega odstavka vsebujejo nameravano
uporabo zadevnega izdelka in preverijo emisije, ki nastanejo pri zgorevanju
izdelka, ki vsebuje zadevni dodatek. Preverijo tudi interakcijo tega dodatka z
drugimi sestavinami, ki jih vsebujejo zadevni izdelki. Proizvajalci in uvozniki
tobačnih izdelkov, ki uporabljajo isti dodatek v svojih tobačnih izdelkih,
lahko izvedejo skupno študijo, če uporabljajo ta dodatek v izdelku s
primerljivo sestavo.
(4) Proizvajalci in uvozniki tobačnih izdelkov pripravijo
poročilo o rezultatih študij iz drugega odstavka tega člena, ki vsebuje
povzetek in celovit pregled razpoložljive znanstvene literature v zvezi s tem
dodatkom ter povzetek notranjih podatkov o učinkih tega dodatka.
(5) Proizvajalci in uvozniki tobačnih izdelkov poročilo iz
prejšnjega odstavka predložijo Evropski komisiji, en izvod pa NLZOH, in sicer
najpozneje 18 mesecev po tem, ko je zadevni dodatek uvrščen na prednostni
seznam.
(6) Mala in srednje velika podjetja, kot so opredeljena v
Priporočilu Komisije 2003/361/ES z dne 6. maja 2003 o opredelitvi mikro,
malih in srednje velikih podjetij (UL L št. 124 z dne 20. 5. 2003,
str. 36), so izvzeta iz obveznosti, določenih v tem členu, če poročilo o tem
dodatku pripravi drug proizvajalec ali uvoznik.
(7) Minister na podlagi izvedbenih aktov Evropske komisije
določi prednostni seznam dodatkov.
11. člen
(značilna aroma)
(1) Prepovedano je dajanje na trg cigaret in tobaka za
zvijanje z značilno aromo.
(2) Pri proizvodnji tobačnih izdelkov se lahko uporabljajo
dodatki, ki so bistveni za proizvodnjo tobačnih izdelkov, na primer sladkor, s
katerim se nadomesti tisti sladkor, ki je bil izgubljen v postopku, razen če
zaradi teh dodatkov izdelek postane izdelek z značilno aromo in če bistveno ali
izmerljivo ne povečajo zasvojljivosti ali lastnosti CMR tobačnega izdelka.
(3) V skladu z drugim odstavkom 7. člena Direktive
2014/40/EU Evropska komisija odloči, ali ima izdelek značilno aromo.
12. člen
(prepovedani dodatki)
(1) Prepovedano je dajanje na trg tobačnih izdelkov, ki
vsebujejo naslednje dodatke:
-       
vitamine ali druge dodatke, ki ustvarjajo vtis, da tobačni izdelek
koristi zdravju ali da dodatek predstavlja zmanjšano tveganje za zdravje;
-       
kofein ali tavrin ali druge dodatke in poživila, povezana z energijo in
vitalnostjo;
-       
dodatke, ki obarvajo emisije;
-       
pri tobačnih izdelkih za kajenje dodatke, ki olajšajo vdihavanje ali
povečajo vnos nikotina, in
-       
dodatke, ki imajo v nezgoreli obliki lastnosti CMR.
(2) Prepovedano je dajanje na trg cigaret in tobaka za
zvijanje, ki vsebujejo aromatične snovi v kateri koli od komponent, kot so
filtri, papir, ovoji in kapsule, ali imajo tehnične značilnosti, ki omogočajo
spreminjanje vonja ali okusa tobačnega izdelka ali jakosti dima. Filtri,
papirji in kapsule ne smejo vsebovati tobaka ali nikotina.
(3) Prepovedano je dajanje na trg tobačnih izdelkov, ki na
podlagi znanstvenih dognanj vsebujejo dodatke v količinah, ki bistveno ali
izmerljivo povečajo toksični ali zasvojljivi učinek ali krepijo lastnosti CMR
med uporabo tobačnega izdelka.
(4) NLZOH v skladu s svojim programom dela opravlja ocene,
ali posamezni tobačni izdelek na trgu vsebuje prepovedane dodatke ali
aromatične snovi ter ali tobačni izdelek vsebuje dodatke v takih količinah, ki
bistveno ali izmerljivo povečajo toksični ali zasvojljivi učinek ali krepijo
lastnosti CMR zadevnega tobačnega izdelka. Za izvedbo teh ocen NLZOH
proizvajalcem in uvoznikom tobačnih izdelkov zaračunava pristojbine.
2. Označevanje in embalaža
13. člen
(zdravstvena opozorila)
(1) Na vsakem zavojčku tobačnega izdelka in zunanji embalaži
so navedena zdravstvena opozorila v slovenskem jeziku.
(2) Zdravstvena opozorila pokrivajo celotno površino zavojčka
ali zunanje embalaže, ki jim je namenjena, in ne smejo vsebovati nobenih
pripomb, razlag ali sklicevanj.
(3) Zdravstvena opozorila na zavojčku in zunanji embalaži ob
dajanju tobačnega izdelka na trg so natisnjena tako, da jih ni mogoče
odstraniti ali izbrisati, so popolnoma vidna ter niso v celoti ali delno
prekrita ali prekinjena z davčnimi žigi, oznakami cene, varnostnimi elementi,
ovoji, embalažami, škatlicami ali drugimi predmeti. Na zavojčkih tobačnih
izdelkov, razen cigaret in tobaka za zvijanje v vrečkah, so lahko zdravstvena
opozorila navedena na nalepkah, če teh ni mogoče odstraniti. Zdravstvena
opozorila morajo po odpiranju zavojčkov ostati nepoškodovana, razen pri
zavojčkih s pokrovčki, pri katerih se pri odpiranju zdravstvena opozorila lahko
prelomijo, vendar le tako, da se zagotovi grafična celovitost in vidnost
besedila, fotografij in podatkov o opuščanju kajenja.
(4) Zdravstvena opozorila ne smejo prekrivati ali prekinjati
davčnih žigov, oznak cene, oznak za prepoznavanje in sledenje ali varnostnih
elementov na zavojčkih.
(5) Dimenzije zdravstvenih opozoril iz 14., 15. in
16. člena tega zakona se izračunajo glede na zadevno površino posameznega
zaprtega zavojčka.
(6) Zdravstvena opozorila so obdana z milimetrskim črnim
okvirjem znotraj površine, ki je namenjena tem opozorilom.
14. člen
(splošna opozorila in informativna sporočila)
(1) Na vsakem zavojčku in zunanji embalaži tobačnih izdelkov
za kajenje se navede naslednje splošno opozorilo:
»Kajenje ubija – prenehajte zdaj«.
(2) Na vsakem zavojčku in zunanji embalaži tobaka za kajenje
se navede naslednje informativno sporočilo:
»Tobačni dim vsebuje več kot 70 snovi, ki
povzročajo raka.«.
(3) Pri zavojčkih s cigaretami in zavojčkih kvadraste oblike
s tobakom za zvijanje se splošno opozorilo prikaže na spodnjem delu ene
stranske površine zavojčka, medtem ko se informativno sporočilo prikaže na
spodnjem delu druge stranske površine. Ta zdravstvena opozorila morajo biti
široka vsaj 20 mm.
(4) Pri zavojčkih v obliki škatlice s pregibnim pokrovom, pri
katerih se stranski površini ob odprtju prelomita na dva dela, morata biti
splošno opozorilo in informativno sporočilo v celoti prikazana na večjem od teh
dveh delov prelomljene površine. Splošno opozorilo je prikazano tudi na
notranji strani zgornje površine, ki je vidna, ko se zavojček odpre. Stranski površini
zavojčka sta visoki najmanj 16 mm.
(5) Splošno opozorilo in informativno sporočilo se pri tobaku
za zvijanje, ki se trži v vrečkah, prikažeta na površinah, kjer je zagotovljena
vidnost celotnih zdravstvenih opozoril. Pri cilindričnih zavojčkih s tobakom za
zvijanje se splošno opozorilo prikaže na zunanji površini in informativno
sporočilo na notranji površini pokrovčka.
(6) Splošno opozorilo in informativno sporočilo pokrivata 50
odstotkov površine, na kateri sta natisnjena.
(7) Splošno opozorilo in informativno sporočilo:
-       
se natisneta v pisavi Helvetica v črnem odebeljenem tisku na beli
podlagi in
-       
sta na sredini površine, določene zanju, ter sta pri kvadrastih
zavojčkih in na zunanji embalaži vzporedna s stranskim robom zavojčka ali
zunanje embalaže.
(8) Minister določi podrobnejše pogoje glede splošnih
opozoril in informativnih sporočil.
15. člen
(sestavljena zdravstvena opozorila)
(1) Na vsakem zavojčku in zunanji embalaži tobačnih izdelkov
za kajenje se navedejo sestavljena zdravstvena opozorila. Sestavljena
zdravstvena opozorila:
1.     
vsebujejo eno od besedilnih opozoril in ustrezne barvne fotografije iz
knjižnice slik, določene v predpisu, ki ureja sestavljena zdravstvena opozorila
za tobačne izdelke za kajenje;
2.     
vsebujejo podatke o opuščanju kajenja, kot so telefonske številke,
elektronski naslovi ali spletna mesta, namenjena obveščanju potrošnikov o
razpoložljivih programih podpore za osebe, ki želijo opustiti kajenje;
3.     
imajo isto besedilno opozorilo in ustrezno barvno fotografijo na obeh
straneh zavojčka in zunanje embalaže;
4.     
so prikazana na gornjem robu zavojčka in zunanje embalaže ter obrnjena v
isto smer kot vsi drugi podatki, navedeni na površini embalaže;
5.     
na zavojčkih cigaret imajo naslednje dimenzije:
- 
višina: najmanj 44 mm;
- 
širina: najmanj 52 mm in
6.     
pokrivajo 65 odstotkov zunanje sprednje in zadnje površine zavojčka in
zunanje embalaže. Na cilindričnih zavojčkih sta prikazani dve sestavljeni
zdravstveni opozorili, ki sta enako oddaljeni druga od druge, pri čemer vsako
pokriva 65 odstotkov svoje polovice ukrivljene površine.
(2) Sestavljena zdravstvena opozorila so razdeljena v tri
sklope, pri čemer se vsak sklop uporablja določeno leto in se izmenjuje vsako
leto. Vsako sestavljeno zdravstveno opozorilo, ki je na voljo za uporabo v
določenem letu, se enako pogosto prikaže pri vsaki od znamk tobačnih izdelkov.
(3) Minister določi podrobnejše pogoje glede sestavljenih
zdravstvenih opozoril.
16. člen
(označevanje brezdimnih tobačnih izdelkov)
(1) Na vsakem zavojčku in zunanji embalaži brezdimnih
tobačnih izdelkov se navede naslednje zdravstveno opozorilo: 
»Ta tobačni izdelek škoduje zdravju in
povzroča zasvojenost.«.
(2) Zdravstveno opozorilo iz prejšnjega odstavka mora biti v
skladu s sedmim odstavkom 14. člena tega zakona. Besedilo zdravstvenih
opozoril mora biti vzporedno z glavnim besedilom površine, namenjene tem
opozorilom.
(3) Zdravstveno opozorilo se prikaže na dveh največjih
površinah vsakega zavojčka in zunanje embalaže ter pokriva 30 odstotkov
površine vsakega zavojčka in zunanje embalaže.
17. člen
(predstavitev izdelkov)
(1) Zavojčki, zunanja embalaža in tobačni izdelki ne smejo
vključevati nobenega elementa ali značilnosti, ki:
-       
oglašuje tobačni izdelek ali spodbuja njegovo uporabo z ustvarjanjem
napačnih predstav o njegovih lastnostih, učinkih na zdravje, tveganjih ali
emisijah; oznake ne smejo vsebovati podatkov o vsebnosti nikotina, katrana ali
ogljikovega monoksida tobačnega izdelka;
-       
kaže, da je določen tobačni izdelek manj škodljiv od drugih ali da skuša
zmanjšati učinek nekaterih škodljivih komponent dima ali spodbuja vitalnost,
energijo in zdravje, ima pomlajevalne, naravne ali organske lastnosti ali
drugače koristi zdravju in življenjskemu slogu;
-       
se nanaša na okus, vonj, aromatične snovi ali druge dodatke ali na
odsotnost teh;
-       
je lastna živilskim ali kozmetičnim izdelkom;
-       
kaže, da ima določen tobačni izdelek izboljšano biološko razgradnjo ali
druge okoljske prednosti.
(2) Zavojčki in zunanja embalaža ne smejo omogočati finančnih
ugodnosti z vključevanjem tiskanih bonov, ponudb popustov, brezplačne
distribucije, ponudbe »dva za ceno enega« ali drugih podobnih ponudb.
(3) Elementi in značilnosti, prepovedani na podlagi prvega in
drugega odstavka tega člena, so med drugim lahko besedila, simboli, imena,
znamke, figurativni in drugi znaki.
(4) Prepovedana je proizvodnja ali dobava cigaret in tobaka
za zvijanje, če kateri koli del embalaže, v kateri je izdelek pripravljen ali
namenjen prodaji na drobno,:
-       
proizvaja zvok,
-       
vsebuje ali oddaja vonj,
-       
običajno ni povezan z embalažo tobačnih izdelkov.
(5) Omejitve iz prejšnjega odstavka se ne nanašajo na vonj v
embalaži cigaret ali tobaka za zvijanje, ki izhaja iz proizvodnega procesa in
cigaretam ali tobaku za zvijanje daje značilno aromo.
(6) Prepovedana je proizvodnja ali dobava cigaret ali tobaka
za zvijanje, če embalaža, v kateri je izdelek pripravljen ali namenjen prodaji
na drobno, vključuje kateri koli element, ki povzroči spremembo embalaže po
prodaji izdelka. Elementi iz prejšnjega stavka vključujejo predvsem:
1.     
toplotno aktivirana črnila;
2.     
črnila ali okrasne olepšave, ki s časom postopoma postanejo vidne;
3.     
črnila, ki so vidna pod določeno lučjo fluorescentne barve;
4.     
površine, ki po praskanju ali drgnjenju prikažejo sliko ali besedilo;
5.     
odstranljive etikete;
6.     
raztegljive ali razložljive vložke.
18. člen
(videz in vsebina cigaretnih zavojčkov)
(1) Zavojčki cigaret so kvadraste oblike. Zavojček cigaret je
lahko iz kartona ali mehkega materiala in se odpira tako, da se potem, ko je
bil prvič odprt, ne da ponovno zapreti ali zapečatiti, razen z zavihkom in
pregibnim pokrovčkom. Pri zavojčkih z zavihkom in pregibnim pokrovčkom se lahko
pokrovček pregiba samo na hrbtnem delu. Zavojček cigaret vsebuje najmanj 20
cigaret.
(2) Zavojčki in zunanja embalaža cigaret in notranje površine
tovrstne embalaže so barve, določene v predpisu, ki ureja enotno embalažo
tobačnih izdelkov. Ovoj, ki prekriva zavojček cigaret, trak za odpiranje ali
kateri koli drugi del embalaže cigaret je barve in videza, določenih v
predpisu, ki ureja enotno embalažo tobačnih izdelkov.
(3) Na zavojčkih in zunanji embalaži cigaret je, pod pogojem,
da ne prekriva splošnih opozoril, sestavljenih zdravstvenih opozoril ali
informativnih sporočil, lahko natisnjeno besedilo, ki navaja znamko in ime
vrste cigaret, vendar se znamka in ime vrste lahko pojavita samo in ne več kot
enkrat na naslednjih površinah:
-       
sprednji površini zavojčka in zunanje embalaže,
-       
eni od najmanjših površin zavojčka in zunanje embalaže in
-       
nasprotni najmanjši površini zavojčka in zunanje embalaže.
(4) Na zavojčkih in zunanji embalaži cigaret so lahko
natisnjeni besedilo, ki navaja podatke o proizvajalcu in številu vsebovanih
cigaret, črtna koda in druga identifikacijska oznaka ali varnostni element.
(5) Minister določi podrobnejše pogoje glede videza
cigaretnih zavojčkov in zunanje embalaže cigaret.
19. člen
(videz in vsebina zavojčkov tobaka za zvijanje)
(1) Zavojčki tobaka za zvijanje so kvadraste oblike,
cilindrične oblike ali v obliki vrečke. Zavojček tobaka za zvijanje vsebuje
najmanj 30 g tobaka.
(2) Zavojčki in zunanja embalaža tobaka za zvijanje ter
notranje površine tovrstne embalaže so barve, določene v predpisu, ki ureja
enotno embalažo tobačnih izdelkov. Ovoj, ki prekriva zavojček tobaka za
zvijanje, trak za odpiranje ali kateri koli drugi del embalaže tobaka za
zvijanje je barve in videza, določenih v predpisu, ki ureja enotno embalažo
tobačnih izdelkov.
(3) Na zavojčkih in zunanji embalaži tobaka za zvijanje v
primeru zavojčka kvadraste oblike ali zunanjega paketa, ki ni cilindrične
oblike, se lahko besedilo, ki navaja znamko in ime vrste tobaka za zvijanje,
pojavi samo in ne več kot enkrat na vsaki od naslednjih površin:
-       
sprednji površini zavojčka in zunanje embalaže,
-       
eni od najmanjših površin zavojčka in zunanje embalaže in
-       
nasprotni najmanjši površini zavojčka in zunanje embalaže.
(4) V primeru zavojčka in zunanje embalaže cilindrične oblike
se lahko besedilo, ki navaja znamko in ime vrste tobaka, pojavi samo in ne več
kot enkrat na vsaki od naslednjih površin:
-       
sprednji površini zavojčka in zunanje embalaže,
-       
zadnji površini zavojčka in zunanje embalaže in
-       
pokrovu zavojčka in zunanje embalaže.
(5) V primeru zavojčka in zunanje embalaže v obliki vrečke
se, pod pogojem, da ne prekriva splošnih, sestavljenih zdravstvenih opozoril
ali informativnih sporočil, lahko besedilo, ki navaja znamko in ime vrste
tobaka, pojavi samo in ne več kot enkrat na vsaki od naslednjih površin:
-       
sprednji površini zavojčka in zunanje embalaže,
-       
zadnji površini zavojčka in zunanje embalaže in
-       
na notranji strani zavihka.
(6) Na zavojčkih in zunanji embalaži tobaka za zvijanje so
lahko natisnjeni besedilo, ki navaja podatke o proizvajalcu in maso vsebovanega
tobaka za zvijanje v gramih, črtna koda in druga identifikacijska oznaka ali
varnostni element.
(7) Zavojčku ali zunanji embalaži tobaka za ročno zvijanje se
lahko priložijo cigaretni papirčki in filtri, ki ne smejo biti vidni, preden se
embalaža ne odpre.
(8) Minister določi podrobnejše pogoje glede videza zavojčkov
tobaka za zvijanje in zunanje embalaže tobaka za zvijanje.
20. člen
(videz cigaret)
(1) Barva ali odtenek, dovoljena na ali za papirček, ohišje,
filter ali drug material, ki tvori del cigarete, razen vsebovanega tobaka, je
navadna bela s končnim slojem brez sijaja, pri čemer je:
-       
na cigareti lahko natisnjeno besedilo, ki opredeljuje znamko in ime
vrste cigarete, vendar le, če so izpolnjeni vsi podrobnejši pogoji, ki jih
določi minister, pristojen za zdravje, in
-       
papirček ali ovoj, ki obdaja konec cigarete, ki ni namenjen prižiganju,
lahko obarvan v odtenku plute.
(2) Minister določi podrobnejše pogoje glede videza cigaret.
21. člen
(pravice industrijske lastnine)
Določbe 18., 19. in 20. člena tega zakona ne
prepovedujejo registracije znamke v skladu z zakonom, ki ureja pravice
industrijske lastnine, in so upravičen razlog za neuporabo znamke.
22. člen
(sledljivost)
(1) Zavojčki tobačnih izdelkov so označeni s posebno
identifikacijsko oznako. Za zagotavljanje celovitosti posebne identifikacijske
oznake jo je treba natisniti ali pritrditi tako, da se ne da odstraniti,
zbrisati, kako drugače poškodovati, da postane neberljiva, prekriti ali
prekiniti z davčnimi znamkami, cenovnimi oznakami ali odpiranjem zavojčka.
(2) Na podlagi posebne identifikacijske oznake je mogoče
določiti naslednje:
1.     
datum in kraj proizvodnje;
2.     
proizvodni obrat;
3.     
napravo, ki se uporablja za proizvodnjo tobačnih izdelkov;
4.     
proizvodno izmeno ali trajanje proizvodnje;
5.     
opis izdelka;
6.     
namembni maloprodajni trg;
7.     
predvideno pot pošiljke;
8.     
uvoznika;
9.     
dejansko pot pošiljke od proizvodnje do prvega prodajnega mesta,
vključno z vsemi skladišči, ki se uporabljajo, datum in naslov pošiljanja ter
kraj odhoda in prejemnika;
10.  
identiteto vseh kupcev od proizvodnje do prvega prodajnega mesta in
11.  
račun, številko naročila in potrdilo o plačilu vseh nakupov od
proizvodnje do prvega prodajnega mesta.
(3) Podatki iz 1. do 8. točke prejšnjega odstavka so del
posebne identifikacijske oznake.
(4) Podatki iz 9., 10. in 11. točke drugega odstavka tega
člena so dostopni prek povezave, ki omogoča takojšnji elektronski dostop do
posebne identifikacijske oznake.
(5) Gospodarski subjekti, vključeni v trgovino s tobačnimi
izdelki od proizvajalcev do zadnjega gospodarskega subjekta pred prvo prodajo
na prodajnem mestu evidentirajo vnos vseh zavojčkov ter vmesna gibanja in
končni iznos zavojčkov iz njihove posesti. To obveznost je mogoče izpolniti z
označevanjem in evidentiranjem agregirane embalaže, kot so kartoni, zaboji ali
palete, če je še vedno mogoče enoznačno in nedvoumno prepoznavanje in sledenje
vseh zavojčkov.
(6) Gospodarski subjekti iz prejšnjega odstavka vodijo evidence
vseh opravljenih transakcij.
(7) Proizvajalci tobačnih izdelkov gospodarskim subjektom,
vključenim v trgovino s tobačnimi izdelki od proizvajalca do zadnjega
gospodarskega subjekta pred prvo prodajo na prodajnem mestu, vključno z
uvozniki, skladišči in prevoznimi podjetji, predložijo opremo, potrebno za
evidentiranje tobačnih izdelkov, ki so bili kupljeni, prodani, skladiščeni,
prepeljani ali kako drugače obravnavani. Oprema omogoča elektronsko odčitavanje
in prenos evidentiranih podatkov v pomnilnik iz osmega odstavka tega člena.
(8) Proizvajalci in uvozniki tobačnih izdelkov sklenejo
pogodbe o hrambi podatkov iz drugega odstavka tega člena z neodvisno tretjo
stranjo za namene gostovanja pomnilnika za shranjevanje teh podatkov. Pomnilnik
za shranjevanje podatkov mora biti v EU. Dejavnosti tretje strani spremlja
zunanji revizor, ki ga predlaga in plača proizvajalec tobačnih izdelkov, odobri
pa Evropska komisija. Zunanji revizor ministrstvu in Evropski komisiji predloži
letno poročilo, v katerem oceni vse kršitve v zvezi z nepravilnostmi glede
dostopa. Evropski komisiji, ministrstvu in zunanjemu revizorju se zagotovi
popoln dostop do pomnilnikov za shranjevanje podatkov. V ustrezno utemeljenih
primerih se proizvajalcem ali uvoznikom tobačnih izdelkov dovoli dostop do
shranjenih podatkov. Podatki, ki so poslovna skrivnost, so ustrezno zaščiteni v
skladu s pravom EU in predpisom, ki ureja gospodarske družbe.
(9) Gospodarski subjekt, vključen v trgovino s tobačnimi
izdelki, ne sme spreminjati ali brisati evidentiranih podatkov, razen v primeru
napak, pri čemer mora sistem omogočiti revizijsko sled vseh popravkov. Podatki
se morajo ustrezno hraniti dve leti od evidentiranja zaradi izvajanja
učinkovitega nadzora nad tem zakonom.
(10) Osebni podatki se obdelujejo v skladu s predpisi, ki
urejajo varstvo osebnih podatkov.
(11) Minister skupaj z ministrom, pristojnim za finance,
določi podrobnejše pogoje glede sledljivosti zavojčkov in embalaže tobačnih
izdelkov.
23. člen
(varnostni element)
(1) Zavojčki tobačnih izdelkov, ki so dani na trg, imajo
poleg posebne identifikacijske oznake iz prejšnjega člena tudi varnostni
element, zaščiten pred nedovoljenimi posegi ter sestavljen iz vidnih in
nevidnih elementov. Varnostni element je natisnjen ali pritrjen tako, da se ne
da odstraniti, izbrisati, kako drugače poškodovati, da postane neberljiv,
prekriti ali prekiniti z davčnimi znamkami, oznakami cene ali drugimi elementi
iz tega zakona.
(2) Kot varnostni element se lahko uporabljajo davčni žigi
ali nacionalne identifikacijske oznake, če izpolnjujejo zahteve iz prejšnjega
odstavka.
(3) Minister skupaj z ministrom, pristojnim za finance,
določi podrobnejše tehnične standarde za varnostni element in njihovo morebitno
izmenično uporabo ter prilagoditev znanstvenemu, tržnemu in tehnološkemu
razvoju ob upoštevanju izvedbenih aktov Evropske komisije.
III. TOBAK ZA ORALNO UPORABO IN NOVI TOBAČNI IZDELKI
24. člen
(tobak za oralno uporabo)
Dajanje tobaka za oralno uporabo na trg je prepovedano.
25. člen
(obveščanje o novih tobačnih izdelkih)
(1) Proizvajalci in uvozniki novih tobačnih izdelkov NLZOH
obvestijo o vsakem novem tobačnem izdelku, ki ga nameravajo dati na trg. Uradno
obvestilo se predloži v elektronski obliki šest mesecev pred nameravanim
dajanjem izdelka na trg. Uradnemu obvestilu se priloži podroben opis novega
tobačnega izdelka, navodila za njegovo uporabo ter podatki o sestavinah in
emisijah v skladu z 9. členom tega zakona. Proizvajalci in uvozniki novih
tobačnih izdelkov uradnemu obvestilu priložijo tudi:
-       
razpoložljive znanstvene študije o toksičnosti, zasvojljivosti in
privlačnosti novega tobačnega izdelka v zvezi z njegovimi sestavinami in
emisijami;
-       
razpoložljive študije, njihove povzetke in tržne raziskave o preferencah
različnih potrošniških skupin, vključno z mladimi in trenutnimi kadilci;
-       
druge razpoložljive in pomembne podatke, vključno z analizo razmerja med
tveganji in koristmi izdelka, njegovimi pričakovanimi vplivi na opuščanje
uporabe tobaka, njegovimi pričakovanimi vplivi na začetek njegove uporabe in
predvidevanji v zvezi z dojemanjem potrošnikov.
(2) Proizvajalci in uvozniki novih tobačnih izdelkov NLZOH
pošljejo nove ali posodobljene podatke o študijah in raziskavah ter druge
podatke iz prejšnjega odstavka, kadar NLZOH oceni, da je to zaradi spremenjenih
razmer potrebno. Od proizvajalcev ali uvoznikov novih tobačnih izdelkov NLZOH
lahko zahteva, da opravijo dodatne teste ali predložijo dodatne podatke o teh
izdelkih.
(3) Minister določi obliko in način obveščanja o novih
tobačnih izdelkih.
IV. ELEKTRONSKE CIGARETE IN ZELIŠČNI IZDELKI ZA KAJENJE
26. člen
(elektronske cigarete)
(1) Proizvajalci in uvozniki elektronskih cigaret in posodic
za ponovno polnjenje predložijo uradno obvestilo NLZOH o kakršnih koli
tovrstnih izdelkih, ki jih nameravajo dati na trg. Uradno obvestilo se predloži
elektronsko šest mesecev pred nameravanim dajanjem na trg. Za vsako spremembo
izdelka se predloži novo uradno obvestilo.
(2) Uradno obvestilo glede na to, ali gre za elektronsko
cigareto ali posodico za ponovno polnjenje, vsebuje:
1.     
ime in kontaktne podatke proizvajalca, odgovorno pravno ali fizično
osebo v Republiki Sloveniji in po potrebi uvoznika v Republiko Slovenijo;
2.     
seznam vseh sestavin tekočine in emisij, ki nastanejo pri njeni uporabi,
posebej za vsako znamko in za vsako vrsto, vključno s količinami teh sestavin;
3.     
toksikološke podatke glede sestavin tekočine in emisij izdelka, tudi ob
segrevanju, pri čemer se navedejo učinki na zdravje potrošnikov pri vdihavanju
in se upošteva kakršen koli zasvojljivi učinek;
4.     
podatke o vsebnosti in vnosu nikotina pri uporabi, skladni z navodili
proizvajalca;
5.     
opis komponent izdelka, vključno z mehanizmom za odpiranje in ponovno
polnjenje elektronske cigarete ali posodice za ponovno polnjenje;
6.     
opis postopka izdelave, vključno s tem, ali vključuje serijsko
proizvodnjo, in izjavo o tem, da je postopek izdelave v skladu z zahtevami iz
tega člena;
7.     
izjavo o tem, da sta proizvajalec in uvoznik v celoti odgovorna za
kakovost in varnost izdelka pri dajanju na trg in pri uporabi, skladni z
navodili proizvajalca.
(3) Elektronske cigarete in posodice za polnjenje morajo
izpolnjevati naslednje pogoje:
1.     
tekočina, ki vsebuje nikotin, se da na trg v temu namenjenih posodicah
za ponovno polnjenje s prostornino največ 10 ml. V elektronskih cigaretah za
enkratno uporabo ali v polnilih za enkratno uporabo prostornina polnil ali
rezervoarjev ne presega 2 ml;
2.     
tekočina, ki vsebuje nikotin, vsebuje največ 20 mg/ml nikotina;
3.     
tekočina, ki vsebuje nikotin, ne vsebuje dodatkov iz prvega odstavka
12. člena tega zakona;
4.     
pri izdelavi tekočine, ki vsebuje nikotin, se uporabljajo le čiste
sestavine. V tekočini, ki vsebuje nikotin, so snovi, razen sestavin iz 2. točke
drugega odstavka tega člena, le v sledeh, če so take sledi med izdelavo
neizogibne s tehničnega vidika;
5.     
v tekočini se z izjemo nikotina uporabljajo le sestavine, ki v segreti
ali nesegreti obliki ne predstavljajo tveganja za zdravje ljudi;
6.     
elektronske cigarete nikotin dovajajo enakomerno ob uporabi, skladni z
navodili proizvajalca;
7.     
elektronskih cigaret in posodic za ponovno polnjenje ne morejo
uporabljati otroci, so zaščitene pred nedovoljenimi posegi, lomljenjem in
puščanjem ter imajo mehanizem, ki zagotavlja ponovno polnjenje brez puščanja.
(4) Zavojčki elektronskih cigaret in posodice za ponovno
polnjenje vključujejo navodilo za uporabo s podatki o:
1.     
navodilih za uporabo in shranjevanje izdelka, vključno z navedbo, da se
uporaba izdelka odsvetuje mladim in nekadilcem oziroma nekadilkam (v nadaljnjem
besedilu: nekadilci);
2.     
kontraindikacijah;
3.     
opozorilih za posebne rizične skupine;
4.     
morebitnih neželenih učinkih;
5.     
zasvojljivosti in toksičnosti ter
6.     
kontaktnih podatkih proizvajalca ali uvoznika in o kontaktni pravni ali
fizični osebi v Republiki Sloveniji.
(5) Zavojčki in zunanja embalaža elektronskih cigaret in
posodic za ponovno polnjenje:
1.     
vključujejo seznam vseh sestavin izdelka v vrstnem redu, padajočem glede
na težo, navedbo vsebnosti nikotina v izdelku in dovajanje na odmerek, številko
serije in priporočilo, naj se izdelek hrani izven dosega otrok;
2.     
ne glede na prejšnjo točko ne vsebujejo elementov ali značilnosti iz
17. člena tega zakona, razen iz prve in tretje alineje prvega odstavka
glede podatkov o vsebnosti nikotina in aromatičnih snovi ter navajajo naslednje
zdravstveno opozorilo, ki ustreza zahtevam iz drugega in tretjega odstavka
16. člena tega zakona:
»Izdelek vsebuje nikotin, ki povzroča hudo
zasvojenost. Nekadilcem se uporaba odsvetuje.«.
(6) Proizvajalci in uvozniki elektronskih cigaret in posodic
za ponovno polnjenje NLZOH vsako leto predložijo:
-       
celovite podatke o obsegu prodaje, posebej za vsako znamko in posebej za
vsako vrsto izdelka;
-       
podatke o prednostnih izbirah različnih skupin potrošnikov, vključno z
mladimi, nekadilci in glavnimi vrstami obstoječih uporabnikov;
-       
načine prodaje izdelka in
-       
povzetke vseh raziskav trga, ki so jih izvedli v zvezi z navedenim, ter
prevode teh besedil v angleščino.
(7) Nacionalni inštitut za javno zdravje spremlja razvoj trga
elektronskih cigaret in trga posodic za ponovno polnjenje, vključno z vsemi
dokazi v zvezi s tem, da so lahko prvi izdelek, ki vodi v zasvojenost z
nikotinom in poznejšo uporabo tobaka med mladimi in nekadilci.
(8) Podatki iz drugega odstavka tega člena se objavijo na
spletni strani NLZOH. Pri dajanju teh podatkov na voljo javnosti se ustrezno
upošteva potreba po varovanju poslovnih skrivnosti.
(9) Proizvajalci, uvozniki in distributerji oziroma
distributerke (v nadaljnjem besedilu: distributerji) elektronskih cigaret in
posodic za ponovno polnjenje vzpostavijo in vzdržujejo sistem zbiranja podatkov
o vseh domnevnih škodljivih učinkih na zdravje ljudi ter zbrane podatke
posredujejo Zdravstvenemu inšpektoratu Republike Slovenije.
(10) Če kateri koli od gospodarskih subjektov iz prejšnjega
odstavka meni ali lahko upravičeno sumi, da elektronske cigarete ali posodice
za ponovno polnjenje v njegovi posesti, ki naj bi se dale na trg ali so dane na
trg, niso varne ali kakovostne ali kakor koli drugače niso v skladu s tem
zakonom, nemudoma sprejme ukrepe, ki so potrebni, da bi zadevni izdelek
ustrezno uskladili s tem zakonom ali ga po potrebi umaknili oziroma
odpoklicali. V tem primeru gospodarski subjekt tudi nemudoma obvesti organe, ki
izvajajo nadzor nad izvajanjem tega zakona, pri čemer navede podrobnosti o
tveganjih za zdravje ljudi ter varnost vseh sprejetih ukrepov iz tega odstavka
in njihove rezultate.
(11) Gospodarski subjekti iz devetega odstavka tega člena na
zahtevo Zdravstvenega inšpektorata Republike Slovenije temu posredujejo dodatne
podatke o varnostnih in kakovostnih vidikih ali drugih škodljivih učinkih
elektronskih cigaret ali posodic za ponovno polnjenje.
(12) Če elektronske cigarete in posodice za ponovno polnjenje
izpolnjujejo zahteve iz tega člena, NLZOH pa ugotovi ali lahko upravičeno sumi,
da bi določena elektronska cigareta ali posodica za ponovno polnjenje ali
posamezna vrsta teh lahko predstavljala resno tveganje za zdravje ljudi, o tem
nemudoma obvesti Zdravstveni inšpektorat Republike Slovenije.
(13) NLZOH lahko proizvajalcem in uvoznikom elektronskih
cigaret in posodic za ponovno polnjenje zaračuna pristojbine za prejemanje,
obravnavo in analiziranje podatkov, ki se jim predložijo.
(14) Minister določi podrobnejše pogoje glede uradnega
obvestila za elektronske cigarete in posodice za ponovno polnjenje iz prvega
odstavka tega člena in ostale pogoje, ki jih morajo izpolnjevati elektronske
cigarete in posodice za ponovno polnjenje iz tega člena.
27. člen
(zeliščni izdelki za kajenje)
(1) Na vsakem zavojčku in zunanji embalaži zeliščnega izdelka
za kajenje se navede naslednje zdravstveno opozorilo:
»Kajenje tega izdelka škoduje zdravju.«.
(2) Zdravstveno opozorilo iz prejšnjega odstavka se prikaže
na sprednji in zadnji zunanji površini zavojčka in zunanji embalaži.
(3) Zdravstveno opozorilo mora izpolnjevati zahteve iz
sedmega odstavka 14. člena tega zakona ter pokrivati 30 odstotkov
ustrezne površine zavojčka in zunanje embalaže.
(4) Zavojčki in zunanja embalaža zeliščnih izdelkov za
kajenje ne smejo vsebovati elementov ali značilnosti iz prve, druge in četrte
alineje prvega odstavka 17. člena tega zakona ter navedb, da izdelek ne
vsebuje dodatkov ali aromatičnih snovi.
28. člen
(poročanje o sestavinah zeliščnih izdelkov za kajenje)
(1) Proizvajalci in uvozniki zeliščnih izdelkov za kajenje
NLZOH predložijo seznam vseh sestavin in njihove količine, uporabljene pri
izdelavi teh izdelkov, posebej za vsako znamko in za vsako vrsto. Uradno
obvestilo se predloži elektronsko šest mesecev pred nameravanim dajanjem na trg
novega ali spremenjenega zeliščnega izdelka za kajenje. Proizvajalci ali
uvozniki zeliščnih izdelkov obvestijo NLZOH, če se sestava izdelka tako
spremeni, da vpliva na podatke, predložene na podlagi tega člena.
(2) Podatki iz prejšnjega odstavka se objavijo na spletni
strani NLZOH. Pri dajanju teh podatkov na voljo javnosti se ustrezno upošteva
potreba po varovanju poslovnih skrivnosti.
(3) Minister določi podrobnejše pogoje glede poročanja o
sestavinah zeliščnih izdelkov za kajenje.
V. OGLAŠEVANJE, PROMOCIJA, SPONZORIRANJE IN PRODAJA
29. člen
(oglaševanje)
(1) Prepovedano je vsako doniranje ali sponzoriranje dogodka,
dejavnosti ali posameznika ter kakršno koli posredno in neposredno oglaševanje
in promocija tobaka, tobačnih izdelkov in povezanih izdelkov, tudi prek
storitev informacijske družbe.
(2) Za neposredno oglaševanje tobaka, tobačnih izdelkov in
povezanih izdelkov se šteje razstavljanje posameznih izdelkov na prodajnih
mestih. Prodajalci morajo vse te izdelke shranjevati tako, da javnosti niso
niti vidni niti dostopni. Na vsakem prodajnem mestu je lahko na vidnem mestu, v
velikosti največ A4 formata (210 x 297 mm), objavljeno največ eno obvestilo, da
se na tem mestu prodajajo izdelki iz prejšnjega odstavka. Prepovedana so
promocijska darila, darilni boni, znamkice in kuponi za popust ali kakršne koli
druge podobne ponudbe v povezavi z nakupom tobaka, tobačnih izdelkov in
povezanih izdelkov. Prepovedano je spodbujanje prodaje tobaka, tobačnih
izdelkov in povezanih izdelkov.
(3) Za posredno oglaševanje tobaka, tobačnih izdelkov in
povezanih izdelkov se šteje prikazovanje znamk in drugih znakov za označevanje
teh izdelkov na predmetih, ki po tem zakonu niso tobak, tobačni izdelki ali
povezani izdelki. Za posredno oglaševanje se šteje tudi brezplačno ponujanje
tobaka, tobačnih izdelkov in povezanih izdelkov na javnih mestih in v javnih prostorih.
(4) Za posredno oglaševanje šteje, kadar se znamka, znak,
logotip, trgovska oznaka ali katera koli druga posebnost, vključno s posebnimi
barvnimi kombinacijami tobaka, tobačnih izdelkov in povezanih izdelkov povezuje
z drugim izdelkom ali storitvijo tako, da se utegne ta izdelek ali storitev
povezati s tobakom, tobačnimi izdelki in povezanimi izdelki.
(5) Za posredno oglaševanje šteje tudi, kadar se znamka,
znak, logotip, trgovske oznake ali kakršna koli druga posebnost, vključno s
posebnimi barvnimi kombinacijami drugega izdelka ali storitve povezuje s
tobakom, tobačnim izdelkom ali povezanim izdelkom ter družbo, ki te izdelke
proizvaja.
(6) Prepovedano je oglaševanje izdelkov, ki bi s svojim
videzom in namenom uporabe lahko spodbujali k potrošnji tobaka, tobačnih
izdelkov in povezanih izdelkov.
(7) Prepovedano je prikazovanje ali uporaba tobaka, tobačnih
izdelkov in povezanih izdelkov v okviru televizijskih vsebin in javnih
nastopov, ki so namenjeni osebam, mlajšim od 18 let, razen v filmih, nadaljevankah
in nanizankah.
(8) Objavljanje podatkov o kakovosti in drugih lastnostih
tobaka, tobačnih izdelkov in povezanih izdelkov v strokovnih knjigah ter
revijah in publikacijah, ki so namenjene izključno obveščanju proizvajalcev in
prodajalcev teh izdelkov in je njihovo razširjanje omejeno na te osebe ali
podjetja, se ne šteje za oglaševanje po določbah tega člena.
30. člen
(prepoved prodaje)
(1) Prepovedana je prodaja tobaka, tobačnih izdelkov in
povezanih izdelkov osebam, mlajšim od 18 let. Teh izdelkov ne smejo prodajati
osebe, mlajše od 18 let.
(2) Prepoved prodaje izdelkov iz prejšnjega odstavka osebam,
mlajšim od 18 let, je na prodajnih mestih teh izdelkov objavljena na vidnem
mestu.
(3) Prepovedana je prodaja tobaka, tobačnih izdelkov in
povezanih izdelkov iz avtomatskih naprav. Prepovedana je prodaja tobaka,
tobačnih izdelkov in povezanih izdelkov, ki omogoča neposredno dostopnost teh
izdelkov. Prepovedana je prodaja tobaka, tobačnih izdelkov in povezanih
izdelkov s prodajnih mest, ki se lahko premikajo, pri čemer kioski, postavljeni
v skladu z določbami predpisov lokalnih skupnosti, ne štejejo za premična
prodajna mesta po tem zakonu.
(4) Prepovedana je prodaja posameznih cigaret, tobačnih
izdelkov in povezanih izdelkov zunaj izvirne embalaže proizvajalca.
(5) Prepovedano je dajanje na trg tobaka, tobačnih izdelkov
in povezanih izdelkov prek interneta, telekomunikacij ali katere koli druge
razvijajoče se tehnologije ali čezmejna prodaja na daljavo.
(6) Prepovedana je proizvodnja, dajanje na trg ali čezmejna
prodaja na daljavo sladkarij, prigrizkov, igrač ali drugih predmetov v obliki
tobačnih izdelkov in povezanih izdelkov, namenjenih osebam, mlajšim od 18 let.
31. člen
(starostna omejitev)
Prodajalec lahko od vsake osebe, ki kupuje tobak, tobačne
izdelke in povezane izdelke zahteva, da izkaže svojo starost z javno listino.
Če oseba to odkloni, ji tobačnega ali povezanega izdelka ne sme prodati.
VI. DOVOLJENJE ZA PRODAJO TOBAKA, TOBAČNIH IZDELKOV IN
POVEZANIH IZDELKOV
32. člen
(dovoljenje)
(1) Tobak, tobačne izdelke in povezane izdelke lahko prodaja,
kdor ima dovoljenje za prodajo v poslovnem prostoru, navedenem v dovoljenju (v
nadaljnjem besedilu: dovoljenje).
(2) Dovoljenje izda ministrstvo.
(3) Dovoljenje se izda za posamezen poslovni prostor, v
katerem se stalno, občasno ali začasno izdajajo računi za dobave tobaka,
tobačnih izdelkov in povezanih izdelkov, ter je vezano na samostojnega
podjetnika posameznika oziroma pravno osebo, ki opravlja dejavnost prodaje
tovrstnih izdelkov v tem prostoru (v nadaljnjem besedilu: poslovni subjekt).
(4) Dovoljenje velja pet let od dneva izdaje z možnostjo
podaljšanja, vsakokrat za pet let.
(5) Dovoljenje je označeno z identifikacijsko številko,
datumom veljavnosti, imenom oziroma firmo poslovnega subjekta ter naslovom
poslovnega prostora, za katerega je bilo izdano.
33. člen
(vloga)
(1) Vlogo za pridobitev ali podaljšanje dovoljenja vloži
poslovni subjekt za vsak poslovni prostor na elektronski način pri ministrstvu.
(2) Vloga iz prejšnjega odstavka vsebuje ime oziroma firmo
poslovnega subjekta, ime odgovorne osebe poslovnega subjekta, davčno številko
poslovnega subjekta, matično številko poslovne enote in naslov poslovnega
prostora, v katerem se prodajajo tobak, tobačni izdelki in povezani izdelki.
(3) Za vodenje upravnega postopka in izdajo odločbe se
zaračuna upravna taksa v skladu s predpisom, ki ureja upravne takse.
34. člen
(izdaja dovoljenja, podatki na dovoljenju in vidnost
dovoljenja)
(1) Ministrstvo na podlagi vloge iz prejšnjega člena na
posebnem obrazcu izda dovoljenje, s katerim dovoli prodajo tobaka, tobačnih
izdelkov in povezanih izdelkov poslovnemu subjektu za določen poslovni prostor.
(2) Zoper odločbo, s katero se ne dovoli prodaje tobaka,
tobačnih izdelkov in povezanih izdelkov, ni pritožbe, dovoljen pa je upravni
spor.
(3) Dovoljenje je v poslovnem prostoru vidno razstavljeno.
(4) Minister določi podrobnejše pogoje glede postopka in
načina elektronske oddaje vloge ter posebnega obrazca iz prejšnjega člena in
izdaje dovoljenja iz prvega odstavka tega člena.
35. člen
(register poslovnih prostorov, v katerih se prodaja tobak,
tobačni izdelki in povezani izdelki)
(1) Ministrstvo za namen nadzora nad prodajo tobaka, tobačnih
izdelkov in povezanih izdelkov vzpostavi informacijsko podporo za sistem izdaje
dovoljenj za prodajo tobaka, tobačnih izdelkov in povezanih izdelkov ter vodi,
upravlja in vzdržuje register poslovnih prostorov, v katerih se prodaja tobak,
tobačni izdelki in povezani izdelki (v nadaljnjem besedilu: register), v
katerega vpisuje naslednje podatke:
1.     
ime oziroma firmo poslovnega subjekta, odgovorno osebo poslovnega
subjekta,
2.     
naslov poslovnega prostora, za katerega se izdaja dovoljenje,
3.     
identifikacijsko številko dovoljenja,
4.     
datum veljavnosti dovoljenja in
5.     
podatke o prepovedi prodaje tobaka, tobačnih izdelkov in povezanih
izdelkov ter prepovedi ponovne pridobitve dovoljenja za prodajo teh izdelkov,
ki so izrečene na podlagi 38. člena tega zakona.
(2) Tržni inšpektorat Republike Slovenije in Finančna uprava
Republike Slovenije imata za namen inšpekcijskega nadzora po določbah tega
zakona dostop do registra.
(3) Ministrstvo na svoji spletni strani objavi seznam
poslovnih prostorov, skupaj z imenom oziroma firmo poslovnega subjekta, ki mu
je bila na podlagi 38. člena tega zakona izrečena prepoved prodaje tobaka,
tobačnih izdelkov in povezanih izdelkov ali mu je bilo odvzeto dovoljenje za
prodajo.
(4) Za potrebe vzpostavitve in delovanja registra ministrstvo
brezplačno dostopa do podatkov v evidence Poslovnega registra Republike
Slovenije Agencije Republike Slovenije za javnopravne evidence in storitve.
36. člen
(prenos dovoljenja)
Dovoljenje ni prenosljivo.
37. člen
(pogoji za podaljšanje in ponovno pridobitev dovoljenja)
(1) Pogoj za podaljšanje dovoljenja je, da v trenutku
vložitve imetniku dovoljenja za poslovni prostor, za katerega je vložena vloga
za podaljšanje, ni izrečena prepoved prodaje tobaka, tobačnih in povezanih
izdelkov.
(2) Pogoj za ponovno pridobitev dovoljenja je, da v trenutku
vložitve poslovnemu subjektu za poslovni prostor, za katerega je vložena vloga
za ponovno pridobitev dovoljenja, ne velja prepoved ponovne pridobitve
dovoljenja.
38. člen
(prepoved prodaje in odvzem dovoljenja)
(1) Ministrstvo poslovnemu subjektu začasno prepove prodajo
tobaka, tobačnih izdelkov in povezanih izdelkov, če so bile v poslovnem
prostoru, za katerega mu je bilo izdano dovoljenje, s pravnomočno odločbo
ugotovljene kršitve določb 29. ali 30. člena tega zakona.
(2) Začasna prepoved prodaje traja šest mesecev.
(3) Tržni inšpektorat Republike Slovenije po pravnomočnosti
odločbe iz prvega odstavka tega člena, podatek o kršitelju in kršitvi posreduje
ministrstvu.
(4) Če je bila poslovnemu subjektu za določen poslovni
prostor že izrečena začasna prepoved prodaje, se mu ob naslednji pravnomočni
kršitvi iz prvega odstavka tega člena, odvzame dovoljenje in prepove ponovna
pridobitev dovoljenja v obdobju treh let.
(5) Če je bila poslovnemu subjektu za določen poslovni
prostor že dvakrat izrečena prepoved prodaje, se mu ob naslednji pravnomočni
kršitvi iz prvega odstavka tega člena odvzame dovoljenje in prepove ponovna
pridobitev dovoljenja (trajna prepoved).
(6) Med prepovedjo prodaje tobaka, tobačnih izdelkov in
povezanih izdelkov oziroma v času trajanja prepovedi ponovne pridobitve
dovoljenja poslovni subjekt ne more podaljšati veljavnosti ali podati vloge za
izdajo novega dovoljenja.
(7) Če poslovni subjekt prodaja tobak, tobačne izdelke in
povezane izdelke v poslovnem prostoru brez veljavnega dovoljenja, se mu izreče
trajna prepoved pridobitve dovoljenja za ta poslovni prostor.
(8) Tržni inšpektorat Republike Slovenije po pravnomočnosti
odločbe iz prejšnjega odstavka podatek o kršitelju in kršitvi posreduje
ministrstvu.
VII. PREPOVED KAJENJA IN KADILNICE
39. člen
(prepoved kajenja)
(1) Prepovedano je kajenje oziroma uporaba tobaka, tobačnih
izdelkov in povezanih izdelkov, razen tobaka za žvečenje in tobaka za njuhanje,
v vseh zaprtih javnih in delovnih prostorih ter v vseh vozilih v navzočnosti
oseb, mlajših od 18 let.
(2) Kajenje oziroma uporaba tobaka, tobačnih izdelkov in
povezanih izdelkov, razen tobaka za žvečenje in tobaka za njuhanje, je
prepovedana tudi v prostorih, ki se po tem zakonu ne štejejo za zaprte
prostore, če so del pripadajočih funkcionalnih zemljišč objektov, v katerih se
opravlja dejavnost vzgoje ali izobraževanja.
(3) Ne glede na prvi in drugi odstavek tega člena je kajenje
oziroma uporaba tobaka, tobačnih izdelkov in povezanih izdelkov dovoljena:
-       
v posebej za kadilce določenih prostorih v nastanitvenih obratih in pri
drugih ponudnikih nočitev;
-       
v domovih za ostarele in zaporih v prostorih, ki niso namenjeni skupni
rabi, kadar v njih bivajo samo kadilci;
-       
v posebej za kadilce določenih prostorih v psihiatričnih bolnišnicah in
v posebej za kadilce določenih prostorih drugih izvajalcev zdravstvene obravnave
oseb z duševno motnjo;
-       
v kadilnicah.
(4) Kadilnice niso dovoljene v prostorih, v katerih se
opravlja zdravstvena dejavnost, dejavnost vzgoje ali dejavnost izobraževanja.
(5) Upoštevanje prepovedi kajenja oziroma uporabe tobaka,
tobačnih izdelkov in povezanih izdelkov zagotovi lastnik, najemnik ali
upravitelj prostorov, v katerih je kajenje prepovedano.
39.a člen
(izjema prepovedi kajenja)
Ne glede na določbe prejšnjega člena je v zaprtih javnih
prostorih, ki so namenjeni izključno dejavnostim na področju kulture, dovoljeno
kajenje zeliščnih izdelkov za kajenje, če je kajenje del predstave s področja
scenskih umetnosti.
Kajenje je dovoljeno nastopajočim zgolj na odru in v času
trajanja predstave.
40. člen
(kadilnica)
(1) Kadilnica mora izpolnjevati naslednje pogoje:
-       
prostor mora biti urejen tako, da iz njega ni mogoč pretok s tobačnim
dimom onesnaženega zraka v drug prostor;
-       
prostor ne sme biti namenjen prehodu v druge prostore in ne sme
presegati več kot 20 odstotkov skupne površine javnega ali delovnega prostora;
-       
prostor mora biti namenjen izključno kajenju, strežba hrane in pijače v
prostoru ni dovoljena;
-       
v prostor se ne sme vnašati hrane in pijače.
(2) Minister določi podrobnejše pogoje, ki jih mora
izpolnjevati kadilnica.
VIII. NADZOR
41. člen
(nadzorni in prekrškovni organi)
(1) Nadzor nad izvajanjem tega zakona opravljajo Zdravstveni
inšpektorat Republike Slovenije, Inšpektorat Republike Slovenije za delo, Tržni
inšpektorat Republike Slovenije, Finančna uprava Republike Slovenije in
policija ter občinsko redarstvo.
(2) Zdravstveni inšpektorat Republike Slovenije opravlja
nadzor nad:
1.     
emisijami katrana, nikotina in ogljikovega monoksida iz cigaret iz
7. člena tega zakona;
2.     
prepovedjo dajanja na trg tobačnih izdelkov z značilno aromo iz
11. člena tega zakona;
3.     
prepovedjo dajanja na trg tobačnih izdelkov, ki vsebujejo dodatke iz
12. člena tega zakona;
4.     
poročanjem in obveščanjem proizvajalcev in uvoznikov o sestavinah in
emisijah tobačnih izdelkov in povezanih izdelkov v skladu z 9., 10. in
25. členom, prvim, drugim in šestim odstavkom 26. člena ter
28. členom tega zakona;
5.     
obveznostmi, ki jih morajo izpolnjevati proizvajalci, uvozniki in
distributerji elektronskih cigaret iz devetega, desetega in enajstega odstavka
26. člena tega zakona in pogoji, ki jih morajo izpolnjevati elektronske
cigarete iz tretjega odstavka 26. člena tega zakona;
6.     
prepovedjo kajenja oziroma uporabe tobaka, tobačnih izdelkov in
povezanih izdelkov, razen tobaka za žvečenje in tobaka za njuhanje, v javnih
prostorih iz 39. člena tega zakona;
7.     
posamezniki, ki ne upoštevajo prepovedi kajenja oziroma uporabe tobaka,
tobačnih izdelkov in povezanih izdelkov, razen tobaka za žvečenje in tobaka za
njuhanje, v javnih prostorih iz 39. člena tega zakona;
8.     
pogoji, ki jih morajo izpolnjevati kadilnice v javnih prostorih iz
prejšnjega člena;
9.     
posamezniki, ki v javnih prostorih ne upoštevajo prepovedi vnosa hrane
ali pijače v kadilnice iz prejšnjega člena.
(3) Zdravstveni inšpektorat Republike Slovenije na podlagi
lastnih ugotovitev ali ugotovitev NLZOH, da se tobak, tobačni izdelki in
povezani izdelki proizvajajo in prodajajo v nasprotju s 7., 8., 11. in
12. členom tega zakona, z odločbo prepove proizvodnjo in prodajo teh
izdelkov ter odredi njihovo odstranitev iz proizvodnje in prodaje.
(4) Zdravstveni inšpektorat Republike Slovenije na podlagi
ugotovitev NLZOH, da za določeno znamko in vrsto tobaka, tobačnih izdelkov in
povezanih izdelkov njihovi proizvajalci in uvozniki ne izpolnjujejo obveznosti
poročanja ali obveščanja o izdelkih iz 9., 10., 25., 26. in 28. člena tega
zakona, z odločbo prepove prodajo teh izdelkov in odredi njihovo odstranitev iz
prodaje.
(5) Na zahtevo Zdravstvenega inšpektorata Republike Slovenije
lahko NLZOH opravlja laboratorijska preskušanja tobaka, tobačnih izdelkov in
povezanih izdelkov. Pravne in fizične osebe, ki dajejo na trg tobak, tobačne
izdelke in povezane izdelke, morajo dati pristojnemu inšpektorju oziroma
inšpektorici (v nadaljnjem besedilu: inšpektor) brezplačno na razpolago vzorec
takšnega izdelka. Če se z laboratorijskim preskušanjem ugotovi, da odvzeti
vzorec v postopku opravljanja nadzora ni v skladu z določbami tega zakona,
stroške laboratorijskega preskušanja nosi pravna ali fizična oseba, pri kateri
je bil vzorec odvzet.
(6) Inšpektorat Republike Slovenije za delo opravlja nadzor
nad:
1.     
prepovedjo kajenja oziroma uporabe tobaka, tobačnih izdelkov in
povezanih izdelkov, razen tobaka za žvečenje in tobaka za njuhanje, v delovnih
prostorih iz 39. člena tega zakona;
2.     
posamezniki, ki ne upoštevajo prepovedi kajenja oziroma uporabe tobaka,
tobačnih izdelkov in povezanih izdelkov, razen tobaka za žvečenje in tobaka za
njuhanje, v delovnih prostorih iz 39. člena tega zakona;
3.     
pogoji, ki jih morajo izpolnjevati kadilnice v delovnih prostorih iz
prejšnjega člena;
4.     
posamezniki, ki v delovnih prostorih ne upoštevajo prepovedi vnosa hrane
ali pijače v kadilnice iz prejšnjega člena.
(7) Tržni inšpektorat Republike Slovenije opravlja nadzor
nad:
1.     
pogoji, ki jih morajo izpolnjevati tobak in tobačni izdelki iz 13. do
20. člena tega zakona;
2.     
prepovedjo dajanja na trg tobaka za oralno uporabo iz 24. člena
tega zakona;
3.     
pogoji, ki jih morajo izpolnjevati elektronske cigarete iz četrtega in
petega odstavka 26. člena tega zakona;
4.     
pogoji, ki jih morajo izpolnjevati zeliščni izdelki za kajenje iz
27. člena tega zakona;
5.     
prepovedjo sponzoriranja in oglaševanja tobaka, tobačnih izdelkov in
povezanih izdelkov iz 29. člena tega zakona;
6.     
prepovedjo prodaje iz 30. in 31. člena tega zakona;
7.     
prodajo tobaka, tobačnih izdelkov in povezanih izdelkov brez dovoljenja
iz 32. člena tega zakona in vidnostjo dovoljenja v poslovnem prostoru iz
tretjega odstavka 34. člena tega zakona.
(8) Finančna uprava Republike Slovenije opravlja nadzor nad
pogoji, določenimi v 22. in 23. členu tega zakona, ki jih morajo
izpolnjevati tobak in tobačni izdelki, ter prodajo tobaka, tobačnih izdelkov in
povezanih izdelkov brez dovoljenja iz 32. člena tega zakona.
(9) Če Tržni inšpektorat Republike Slovenije ugotovi, da se
tobak in tobačni izdelki prodajajo in proizvajajo v nasprotju s 13. do
20. členom tega zakona ali brez veljavnega dovoljenja iz 32. člena
tega zakona, z odločbo prepove prodajo in proizvodnjo teh izdelkov ter odredi
njihovo odstranitev iz proizvodnje in prodaje.
(10) Če Finančna uprava Republike Slovenije ugotovi, da se
tobak in tobačni izdelki prodajajo in proizvajajo brez identifikacijske oznake
ali varnostnega elementa iz 22. oziroma 23. člena tega zakona, z odločbo
prepove prodajo in proizvodnjo teh izdelkov ter odredi njihovo odstranitev iz
proizvodnje in prodaje.
(11) Zdravstveni inšpektorat Republike Slovenije na podlagi
prejetega obvestila iz dvanajstega odstavka 26. člena tega zakona sprejme
ustrezne začasne ukrepe za zaščito zdravja ljudi, ki vključujejo prepoved
prodaje določenega izdelka ali umik določenega izdelka s trga.
(12) Če pristojni inšpekcijski organ ugotovi, da se
elektronske cigarete in zeliščni izdelki prodajajo in proizvajajo v nasprotju s
26. in 27. členom tega zakona ali brez veljavnega dovoljenja iz
32. člena tega zakona, z odločbo prepove prodajo in proizvodnjo teh
izdelkov ter odredi njihovo odstranitev iz proizvodnje in prodaje.
(13) Če Tržni inšpektorat Republike Slovenije ugotovi, da se
tobak, tobačni izdelki in povezani izdelki sponzorirajo in oglašujejo v
nasprotju z 29. členom tega zakona, tako sponzoriranje ali oglaševanje z
odločbo prepove. Za izvršitev odločbe odredi takojšnjo odstranitev oglasnega
materiala na stroške poslovnega subjekta.
(14) Če pristojni inšpekcijski organ ugotovi, da kadilnica ne
izpolnjuje pogojev iz prejšnjega člena, z odločbo prepove uporabo kadilnice do
odprave kršitve.
(15) Pristojni inšpektor lahko pri opravljanju nadzora nad
prepovedjo prodaje tobaka, tobačnih izdelkov in povezanih izdelkov osebam,
mlajšim od 18 let, iz prvega odstavka 30.  člena tega zakona sodeluje z osebo,
mlajšo od 18 let. Za sodelovanje mladoletne osebe je treba pridobiti predhodno
pisno soglasje njenih staršev oziroma skrbnikov.
(16) Policija ter občinsko redarstvo opravljata nadzor nad
prepovedjo kajenja v vseh vozilih ob prisotnosti oseb, mlajših od 18 let, iz
prvega odstavka 39. člena tega zakona.
IX. KAZENSKE DOLOČBE
42. člen
(kršitve)
(1) Z globo od 4.000 do 33.000 eurov se kaznuje za prekršek
pravna oseba:
1.     
če daje na trg ali proizvaja cigarete, ki vsebujejo večje vsebnosti
katrana, nikotina in ogljikovega monoksida, kot je določeno v 7. členu
tega zakona;
2.     
če daje na trg tobačne izdelke, za katere ni izpolnjena obveznost
poročanja o sestavinah in emisijah teh izdelkov (9. in 10. člen);
3.     
če daje na trg tobačne izdelke z značilno aromo (11. člen) ali z
dodatki iz prvega in tretjega odstavka 12. člena tega zakona ali če daje
na trg tobačne izdelke, ki vsebujejo aromatične snovi v kateri koli od njihovih
komponent (drugi odstavek 12. člena);
4.     
če daje na trg tobačne izdelke in brezdimne tobačne izdelke, ki ne
izpolnjujejo pogojev glede označevanja, embalaže, splošnih opozoril,
informativnih sporočil in sestavljenih zdravstvenih opozoril (13., 14., 15. in
16. člen);
5.     
če daje na trg tobačne izdelke, katerih označevanje ali zunanja embalaža
sta v nasprotju z določbami 17. člena tega zakona;
6.     
če daje na trg cigaretne zavojčke in zunanjo embalažo cigaret, katerih
videz in vsebina nasprotujeta določbam 18. člena tega zakona;
7.     
če daje na trg zavojčke tobaka za zvijanje in zunanjo embalažo tobaka za
zvijanje, katerih videz in vsebina nasprotujeta določbam 19. člena tega
zakona;
8.     
če daje na trg cigarete, katerih videz nasprotuje določbam
20. člena tega zakona;
9.     
če ne omogoča takojšnje dostopnosti do posebne identifikacijske oznake
(četrti odstavek 22. člena);
10.  
če ne evidentira vnosa vseh zavojčkov ter vmesnih gibanj in končnega
iznosa zavojčkov iz svoje posesti na način, ki omogoča enoznačno in nedvoumno
prepoznavanje ter sledenje vseh zavojčkov (peti odstavek 22. člena);
11.  
če ne vodi evidenc vseh opravljenih transakcij (šesti odstavek
22. člena);
12.  
če gospodarskim subjektom, vključenim v trgovino s tobačnimi izdelki od
proizvajalca do zadnjega gospodarskega subjekta pred prvo prodajo na prodajnem
mestu, vključno z uvozniki, skladišči in prevoznimi podjetji, ne predloži
opreme za evidentiranje tobačnih izdelkov ali če predložena oprema ne omogoča
elektronskega odčitavanja in nedvoumnega prepoznavanja ter sledenja vseh
zavojčkov (sedmi odstavek 22. člena);
13.  
če spreminja ali briše evidentirane podatke ali jih ne hrani ustrezno za
izvajanje učinkovitega nadzora nad tem zakonom (deveti odstavek
22. člena);
14.  
če daje na trg tobačne izdelke brez identifikacijske oznake ali brez
varnostnega elementa, če identifikacijska oznaka ni celovita ali če varnostni
element ne izpolnjuje zahtevanih tehničnih standardov (prvi do tretji odstavek
22. člena in 23. člen);
15.  
če daje na trg tobak za oralno uporabo (24. člen);
16.  
če ne obvesti NLZOH o novih tobačnih izdelkih najkasneje v šestih
mesecih pred nameravanim dajanjem na trg (25. člen);
17.  
če daje na trg elektronske cigarete v nasprotju s 26. členom tega
zakona;
18.  
če proizvajalec, uvoznik in distributer elektronskih cigaret ne
izpolnjuje obveznosti iz devetega, desetega in enajstega odstavka
26. člena tega zakona;
19.  
če daje na trg zeliščni izdelek za kajenje v nasprotju s 27. členom
tega zakona;
20.  
če ne poroča o sestavinah zeliščnih izdelkov za kajenje v skladu z
28. členom tega zakona;
21.  
če donira ali sponzorira dogodek, dejavnosti ali posameznika ter
posredno ali neposredno oglašuje in promovira tobačne izdelke in povezane
izdelke (29. člen);
22.  
če prikazuje ali uporablja tobak, tobačne izdelke in povezane izdelke na
televiziji ter v okviru javnih nastopov (sedmi odstavek 29. člena);
23.  
če prodaja tobak, tobačne izdelke in povezane izdelke osebam, mlajšim od
18 let, ali če prepovedi prodaje v predpisani velikosti ne objavi na vidnem
mestu ali če prodaja tobačne izdelke oseba, mlajša od 18 let (prvi in drugi
odstavek 30. člena);
24.  
če daje na trg tobak, tobačne izdelke in povezane izdelke v nasprotju s
tretjim odstavkom 30. člena tega zakona;
25.  
če daje na trg tobak, tobačne izdelke in povezane izdelke zunaj izvirne
embalaže proizvajalca (četrti odstavek 30. člena);
26.  
če daje na trg ali čezmejno prodaja na daljavo tobak, tobačne izdelke in
povezane izdelke prek interneta, telekomunikacij in druge razvijajoče se
tehnologije (peti odstavek 30. člena);
27.  
če daje na trg ali čezmejno prodaja na daljavo sladkarije, prigrizke,
igrače ali druge predmete v obliki tobačnih izdelkov (šesti odstavek
30. člena);
28.  
če na prodajnem mestu vidno ne razstavi dovoljenja za prodajo tobaka,
tobačnih izdelkov in povezanih izdelkov (tretji odstavek 34. člena);
29.  
če ne zagotovi spoštovanja prepovedi kajenja oziroma uporabe tobaka,
tobačnih izdelkov in povezanih izdelkov, razen tobaka za žvečenje in tobaka za
njuhanje, v zaprtih javnih in delovnih prostorih (39. člen);
30.  
če kadilnice ne ustrezajo pogojem iz 40. člena tega zakona.
(2) Z globo od 800 do 2.000 eurov se za prekršek iz
prejšnjega odstavka kaznuje odgovorna oseba pravne osebe, odgovorna oseba
posameznika, ki samostojno opravlja dejavnost in odgovorna oseba samostojnega
podjetnika posameznika.
(3) Z globo od 1.600 do 8.000 eurov se za prekršek iz prvega
odstavka tega člena kaznuje samostojni podjetnik posameznik in posameznik, ki
samostojno opravlja dejavnost.
(4) Za prekrške iz 1., 3., 4. do 8., 15., 17. in 19. točke
prvega odstavka tega člena se poleg globe izreče tudi obvezni odvzem tobaka,
tobačnih izdelkov in povezanih izdelkov, ki so predmet prekrška.
(5) Z globo 50.000 eurov se kaznuje pravna oseba in samostojni
podjetnik posameznik, ki prodaja tobačne izdelke in povezane izdelke brez
dovoljenja.
(6) Z globo 5.000 eurov se kaznuje odgovorna oseba pravne
osebe in odgovorna oseba samostojnega podjetnika posameznika, ki prodaja
tobačne izdelke in povezane izdelke brez dovoljenja.
43. člen
(kršitve posameznikov)
(1) Z globo 125 eurov se kaznuje posameznik:
-       
če z namenom oglaševanja in promocije brezplačno ponuja tobak, tobačne
izdelke in povezane izdelke na javnem mestu in v javnih prostorih (tretji
odstavek 29. člena);
-       
če kadi oziroma uporablja tobak, tobačne izdelke in povezane izdelke v
javnih in delovnih prostorih, kjer je to prepovedano (39. člen);
-       
če v kadilnice vnaša hrano ali pijačo (prvi odstavek 40. člena).
(2) Z globo 250 eurov se kaznuje posameznik, če kadi oziroma
uporablja tobak, tobačne izdelke in povezane izdelke, razen tobaka za žvečenje
in tobaka za njuhanje, v vseh vozilih v navzočnosti oseb, mlajših od 18 let
(39. člen).

Zakon o omejevanju uporabe tobačnih in
povezanih izdelkov – ZOUTPI (Uradni list RS, št. 9/17) vsebuje naslednje prehodne in
končno določbo:
»X. PREHODNE IN KONČNA DOLOČBA
44. člen
(prehodne določbe)
Ne glede na določbe tega zakona je do 20. maja 2017 na
trg dovoljeno dajanje naslednjih izdelkov:
-       
obačnih izdelkov, ki so bili proizvedeni ali dani v prosti promet in
označeni v skladu z Zakonom o omejevanju uporabe tobačnih izdelkov (Uradni list
RS, št. 57/96, 119/02, 26/03 – uradno prečiščeno besedilo, 101/05, 17/06 –
uradno prečiščeno besedilo, 60/07 in 93/07 – uradno prečiščeno besedilo) pred
uveljavitvijo tega zakona;
-       
elektronskih cigaret ali posodic za ponovno polnjenje, ki so bile
proizvedene ali dane v prosti promet pred uveljavitvijo tega zakona;
-       
zeliščnih izdelkov za kajenje, ki so bili proizvedeni ali dani v prosti
promet pred uveljavitvijo tega zakona.
45. člen
(uskladitev ravnanj)
(1) V zvezi z izdelki, ki so že dani na trg, se podatki iz
9., 25. in 28. člena tega zakona zagotovijo v šestih mesecih od
uveljavitve tega zakona.
(2) V zvezi z izdelki, ki so že dani na trg, se podatki iz
drugega odstavka 26. člena tega zakona zagotovijo v šestih mesecih od
uveljavitve tega zakona.
(3) Prodajalci tobaka, tobačnih izdelkov in povezanih
izdelkov zagotovijo izvajanje prepovedi oglaševanja iz prvega odstavka
29. člena tega zakona v in na poslovnih prostorih gospodarskih družb, ki
se ukvarjajo s proizvodnjo, distribucijo in prodajo tobačnih izdelkov na debelo
ter na zunanjih in notranjih izveskih prodajaln tobačnih izdelkov, v treh
mesecih od uveljavitve tega zakona.
(4) Prodajalci tobaka, tobačnih izdelkov in povezanih
izdelkov pogoje glede vidnosti in dostopnosti navedenih izdelkov iz drugega
odstavka 29. člena tega zakona izpolnijo v dvanajstih mesecih od uveljavitve
tega zakona.
46. člen
(vzpostavitev sistema
izdaje dovoljenj za prodajo tobaka, tobačnih izdelkov in povezanih izdelkov)
(1) Informacijska podpora za vzpostavitev sistema izdaje
dovoljenja za prodajo tobaka, tobačnih izdelkov in povezanih izdelkov se
vzpostavi v osmih mesecih od uveljavitve tega zakona.
(2) Prodajalci tobaka, tobačnih izdelkov in povezanih
izdelkov za izdajo dovoljenja iz 32. člena tega zakona zaprosijo
najpozneje v 14 mesecih od uveljavitve tega zakona. Navedene izdelke lahko brez
dovoljenja prodajajo še 20 mesecev od uveljavitve tega zakona pod pogojem,
da so za dovoljenje zaprosili v navedenem roku.
47. člen
(prenehanje veljavnosti)
(1) Z dnem uveljavitve tega zakona prenehajo veljati:
-       
Zakon o omejevanju uporabe tobačnih izdelkov (Uradni list RS,
št. 57/96, 119/02, 26/03 – uradno prečiščeno besedilo, 101/05, 17/06 –
uradno prečiščeno besedilo, 60/07 in 93/07 – uradno prečiščeno besedilo);
-       
Pravilnik o pogojih, ki jih mora izpolnjevati kadilnica (Uradni list RS,
št. 80/07 in 90/10);
-       
Pravilnik o delovanju svetovalnega telefona za opuščanje kajenja (Uradni
list RS, št. 80/07);
-       
Pravilnik o rokih in načinu obveščanja iz pristojnosti Inštituta za
varovanje zdravja Republike Slovenije v zvezi z meritvami vsebnosti in
sestavinami tobačnih izdelkov (Uradni list RS, št. 62/03 in 35/06);
-       
Pravilnik o pogojih, ki jih mora izpolnjevati laboratorij za izvajanje
meritev (Uradni list RS, št. 62/03 in 35/06).
(2) Ne glede na prejšnji odstavek se predpisi iz druge,
tretje, četrte in pete alineje uporabljajo do uveljavitve podzakonskih
predpisov, izdanih na podlagi tega zakona.
48. člen
(podzakonski predpisi)
(1) Vlada Republike Slovenije sprejme strategijo iz prvega
odstavka 4. člena tega zakona najpozneje v enem letu od uveljavitve tega
zakona.
(2) Minister izda predpise iz petega odstavka 8. člena,
enajstega odstavka 9. člena, sedmega odstavka 10. člena, osmega
odstavka 14. člena, tretjega odstavka 15. člena, petega odstavka
18. člena, osmega odstavka 19. člena, drugega odstavka
20. člena, enajstega odstavka 22. člena, tretjega odstavka
23. člena, tretjega odstavka 25. člena, štirinajstega odstavka
26. člena, tretjega odstavka 28. člena, četrtega odstavka 34. člena
in drugega odstavka 40. člena tega zakona najpozneje v šestih mesecih od
uveljavitve tega zakona.
49. člen
(ustanovitev koordinacijske
skupine)
Minister ustanovi koordinacijsko skupino iz prvega odstavka
4. člena tega zakona najpozneje v šestih mesecih od uveljavitve tega
zakona.
50. člen
(začetek uporabe)
(1) Prepoved iz prvega odstavka 11. člena tega zakona se
za tobačne izdelke, ki imajo značilno aromo in obseg njihove prodaje
predstavlja 3 odstotke ali več v posamezni kategoriji izdelkov EU, začne
uporabljati 20. maja 2020.
(2) Določba 4. točke prvega odstavka 15. člena tega
zakona se začne uporabljati 20. maja 2019. Do uveljavitve te določbe je na
zavojčkih iz kartona sestavljeno zdravstveno opozorilo, ki se natisne na zadnji
površini, neposredno pod davčno znamko. Pri zavojčkih, narejenih iz mehkega
materiala, se odobri pravokotna površina, namenjena za davčno znamko, katere
višina ne presega 13 mm med gornjim robom zavojčka in gornjim robom
sestavljenih zdravstvenih opozoril.
(3) Določbe 18., 19. in 20. člena tega zakona, ki
določajo barvo in odtenek, ki se lahko uporabi za embalažo tobačnih izdelkov in
posameznih cigaret, ter določbe, ki določajo pravila za navajanje znamke, imena
in vrste tobačnih izdelkov, podatkov o proizvajalcu in številu cigaret oziroma
masi tobaka za zvijanje, črtni kodi, drugi identifikacijski oznaki ali varnostnem
elementu na embalaži se začnejo uporabljati 1. januarja 2020.
(4) Določbe 22. in 23. člena tega zakona se za cigarete
in tobak za zvijanje začnejo uporabljati 20. maja 2019, za druge tobačne
izdelke pa 20. maja 2024.
51. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi Zakona o omejevanju uporabe
tobačnih in povezanih izdelkov – ZOUTPI-A (Uradni list RS, št. 29/17) vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.