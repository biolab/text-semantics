1. člen
Ta zakon določa vrste državnih nagrad, ki se v Republiki
Sloveniji podeljujejo za umetniške dosežke, ter postopek predlaganja in
podeljevanja teh nagrad.
2. člen
Najvišje državne nagrade za umetniške dosežke so Prešernova nagrada
in nagrade Prešernovega sklada.
3. člen
(1) Prešernova nagrada se lahko podeli ustvarjalki oziroma ustvarjalcu
(v nadaljnjem besedilu: ustvarjalec), ki je s svojimi vrhunskimi umetniškimi
dosežki v okviru svojega življenjskega opusa trajno obogatil slovensko kulturno
zakladnico. Ustvarjalec jo lahko prejme le enkrat.
(2) Nagrada Prešernovega sklada se lahko podeli ustvarjalcu za
vrhunske umetniške dosežke, ki so bili javnosti predstavljeni v zadnjih treh
letih pred podelitvijo nagrad in pomenijo obogatitev slovenske kulturne
zakladnice. V to obdobje se šteje obdobje treh let pred iztekom roka javnega
poziva za predlaganje kandidatov za podelitev nagrad.
4. člen
(1) Nagrade se podelijo posameznikom, izjemoma se lahko
podelijo skupini ustvarjalcev, kadar gre za tako celovito delo, da ni mogoče
prepoznati oziroma ločiti posameznikovega umetniškega prispevka.
(2) Nagrada se posmrtno praviloma ne more podeliti. Izjemoma
se lahko podeli, če je ustvarjalec še živel na dan, ko je upravni odbor
Prešernovega sklada (v nadaljnjem besedilu: upravni odbor) prejel vse
nominacije strokovnih komisij in lahko začne z odločanjem.
(3) Vsako leto se lahko podeli največ dve Prešernovi nagradi
in šest nagrad Prešernovega sklada.
5. člen
Prešernove nagrade in nagrade Prešernovega sklada podeljuje
upravni odbor.
6. člen
(1) Upravni odbor sestavlja 15 članic in članov (v nadaljnjem
besedilu: člani), ki jih na podlagi predloga Vlade Republike Slovenije (v
nadaljnjem besedilu: vlada) imenuje Državni zbor Republike Slovenije iz vrst
kulturnih ustvarjalcev ter uglednih strokovnjakov s področja kulture. Vlada
oblikuje predlog imenovanja po izvedenem javnem pozivu zainteresirani javnosti
za predlaganje kandidatov za člane upravnega odbora. Javni poziv objavi
ministrstvo, pristojno za kulturo. Vlada pri oblikovanju predloga za imenovanje
članov upravnega odbora ni vezana na v javnem pozivu prejete predloge, mora pa
upoštevati ustrezno in enakovredno zastopanost vseh področij kulture in spolno
uravnoteženost.
(2) Člani upravnega odbora se imenujejo za štiri leta.
Posameznik je lahko imenovan za člana upravnega odbora največ dvakrat.
(3) Člani upravnega odbora na prvi seji, ki jo skliče
minister, pristojen za kulturo, izmed sebe izvolijo predsednika.
(4) Če članu upravnega odbora predčasno preneha mandat več
kot pol leta pred koncem mandata, se za čas do izteka mandata upravnega odbora
imenuje nadomestni član. Član je lahko predčasno razrešen, če sam zahteva
razrešitev, če se neutemeljeno ne udeležuje sej, ne ravna v skladu s tem
zakonom ali če zaradi objektivnih razlogov ne more več opravljati svojih nalog.
(5) Delo članov upravnega odbora je častno. Člani upravnega odbora
so upravičeni do povračila potnih stroškov in drugih morebitnih stroškov,
povezanih z delom v upravnem odboru. Upravni odbor lahko odloči, da se namesto
povračila stroškov iz prejšnjega stavka izplačujejo sejnine, katerih višina se
določi s statutom.
7. člen
(1) Upravni odbor vsako leto objavi javni poziv k podaji
predlogov za podelitev nagrad do konca marca v tekočem letu za naslednje leto.
(2) Kandidate za Prešernovo nagrado in nagrado Prešernovega sklada
lahko predlagajo fizične osebe in pravne osebe, ki delujejo na področju
kulture.
(3) Nagrade podeljuje upravni odbor na osrednji proslavi v
počastitev slovenskega kulturnega praznika.
(4) Proslava v počastitev slovenskega kulturnega praznika je
slovesen dogodek v počastitev umetniški ustvarjalnosti in kulturi. Upravni
odbor v skladu s statutom izbere scenarista in režiserja proslave. Z izbranim
scenaristom in režiserjem sklene pogodbo ministrstvo, pristojno za kulturo.
(5) Prejemnike Prešernovih nagrad in nagrad Prešernovega sklada
upravni odbor predstavi javnosti praviloma 3. decembra oziroma dva meseca
pred podelitvijo nagrad.
8. člen
(1) Za pomoč pri izbiri prejemnikov nagrad upravni odbor
imenuje strokovne komisije za posamezna področja umetnosti in pri tem upošteva
tudi načelo spolne uravnoteženosti pri sestavi komisij. Število strokovnih
komisij, ki jih je lahko največ šest, področje njihovega dela, sestava, mandat,
naloge, način dela in njihovo financiranje se določijo s statutom.
(2) Strokovne komisije zbirajo predloge v času trajanja
javnega poziva iz prvega odstavka prejšnjega člena in jih skupaj s svojimi
predlogi enakopravno upoštevajo pri dokončnem izboru nominacij, ki ga
predložijo upravnemu odboru. Vsaka strokovna komisija poda upravnemu odboru dva
predloga za Prešernovo nagrado in dva predloga za nagrado Prešernovega sklada
ter pri tem upošteva načelo spolne uravnoteženosti.
(3) Upravni odbor sprejme odločitve o nagrajenkah oziroma nagrajencih
(v nadaljnjem besedilu: nagrajenci) zgolj na podlagi nominacij strokovnih
komisij.
9. člen
(1) Nagrajenec Prešernove nagrade oziroma nagrajenec
Prešernovega sklada prejme denarno nagrado, diplomo in pisno utemeljitev.
(2) Upravni odbor določi višino denarne nagrade glede na
sredstva, ki so v ta namen zagotovljena v proračunu Republike Slovenije tako,
da je razmerje med Prešernovo nagrado in nagrado Prešernovega sklada 3 proti 1.
10. člen
Člani upravnega odbora, člani strokovnih komisij in drugi, ki
sodelujejo v postopku izbire, so do razglasitve nagrad zavezani k molčečnosti o
predlaganih in izbranih kandidatih.
11. člen
(1) Prešernov sklad ima statut, ki podrobneje določa:
-       
pravice in dolžnosti ter način dela in odločanja upravnega odbora,
-       
način oblikovanja strokovnih komisij in področja njihovega dela,
-       
postopek predlaganja kandidatov za nagrade in odločanja o podelitvi
nagrad,
-       
način podelitve nagrad,
-       
način izvedbe osrednje proslave v počastitev slovenskega kulturnega
praznika ter
-       
način zagotavljanja javnosti.
(2) Statut sprejme upravni odbor v soglasju z vlado in se
objavi v Uradnem listu Republike Slovenije.
12. člen
(1) Sredstva za dodeljevanje nagrad in delo upravnega odbora
zagotavlja Republika Slovenija.
(2) Strokovna in administrativna dela za upravni odbor
opravlja ministrstvo, pristojno za kulturo.
PREHODNE IN KONČNE DOLOČBE
13. člen
Upravni odbor sprejme statut Prešernovega sklada najpozneje v
štirih mesecih od uveljavitve tega zakona.
14. člen
Člani upravnega odbora, imenovani pred uveljavitvijo tega
zakona, nadaljujejo z delom do izteka mandata, za katerega so imenovani.
15. člen
Poziv za predlaganje kandidatov, začet pred uveljavitvijo
tega zakona, se konča v skladu z dosedanjimi predpisi.
16. člen
Z dnem uveljavitve tega zakona preneha veljati Zakon o
Prešernovi nagradi (Uradni list RS, št. 29/91-I).
17. člen
Ta zakon začne veljati petnajsti dan po objavi v Uradnem
listu Republike Slovenije.
Št. 091-02/17-1/17
Ljubljana, dne 19. septembra 2017
EPA 1998-VII
Državni zbor
Republike Slovenije
dr. Milan Brglez l.r.
Predsednik