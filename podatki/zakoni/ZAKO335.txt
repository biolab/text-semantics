1. člen
S tem zakonom se za investicije v javne
zdravstvene zavode, katerih ustanovitelj je Republika Slovenija (v nadaljnjem
besedilu: javni zdravstveni zavodi), v obdobju 1994–2015 zbirajo namenska sredstva.
2. člen
Sredstva iz prejšnjega člena se zbirajo na
posebnem računu pri ministrstvu, pristojnim za zdravje,
ločeno od ostalih proračunskih sredstev.
3. člen
Sredstva, zbrana po tem zakonu, bodo
namenjena za:
-       
začetek in dokončanje že začetih investicij v nove zgradbe kot
nadomestne objekte ter v novo nemedicinsko in medicinsko opremo v javnih
zdravstvenih zavodih, dokler ne doseže veljavnega standarda,
-       
rekonstrukcije ali delne rekonstrukcije dotrajanih zgradb v javnih
zdravstvenih zavodih v primerih, ko je to neobhodno potrebno za nemoteno
izvajanje programa zdravstvenega varstva,
-       
delne rekonstrukcije in adaptacije poldotrajnih zgradb zaradi spremembe
namembnosti prostorov javnih zdravstvenih zavodov,
-       
zahtevnejše investicijsko vzdrževanje v javnih zdravstvenih zavodih,
-       
odkup, sanacijo in izgradnjo objektov in zemljišč, potrebnih za izvedbo
investicij v posameznih javnih zdravstvenih zavodih,
-       
izpolnjevanje kreditnih obveznosti, ki jih je na področju investicij v
zdravstvu sprejela Vlada Republike Slovenije.
4. člen
Investicijska vlaganja v javne zdravstvene
zavode bo ministrstvo, pristojno za zdravje, zagotavljalo v skladu z mrežo
javne zdravstvene službe, določene v Resoluciji o nacionalnem planu
zdravstvenega varstva ter v skladu s standardi prostorov in
opreme, ki jih predpiše minister, pristojen za zdravje.
Za dokončanje investicij v javne
zdravstvene zavode bodo v obdobju 1994-2015 zbrana
sredstva do skupne višine 320.789.388 eurov po cenah oktober 2001 z letno
valorizacijo z ustreznim koeficientom rasti cen v gradbeništvu, ki ga objavi
Urad Republike Slovenije za statistiko, ob upoštevanju dopolnjenega okvirnega
srednjeročnega programa investicij po porabnikih in ocenjene vrednosti vlaganj.
Letni program investicij v javne
zdravstvene zavode in dinamiko zagotavljanja sredstev določa Vlada Republike
Slovenije.
5. člen
Viri sredstev za naloge iz 3. člena tega
zakona so:
-       
del namenskih sredstev, določenih z državnim proračunom,
-       
sredstva od prodaje in oddaje v najem nepremičnin in opreme, katerih
javni zdravstveni zavod ne potrebuje za opravljanje svoje dejavnosti,
-       
del amortizacije javnih zdravstvenih zavodov, določen s tem zakonom,
-       
darila, volila in druga namenska sredstva, če se izrecno ne nanašajo na
določen javni zdravstveni zavod,
-       
prejemki od sredstev, ki jih osebe zasebnega prava namenijo za
investicije v opremo in objekte javnih zdravstvenih zavodov.
Iz dela namenskih sredstev, določenih z
državnim proračunom, se v obdobju 1994–2015 od skupne
višine sredstev, opredeljene v drugem odstavku 4. člena tega zakona,
zagotavljajo sredstva v višini 226.625.017
eurov, preostala sredstva pa se zagotavljajo iz drugih virov
sredstev iz prvega odstavka tega člena. Višina letnih sredstev iz državnega
proračuna izhaja iz letnega programa investicij v javne zdravstvene zavode, ki
ga sprejme Vlada Republike Slovenije in jo za posamezno leto določa sprejeti
proračun.
Ne glede na določbo drugega odstavka 7.
člena zakona o zdravstvenem varstvu in zdravstvenem zavarovanju (Uradni list
RS, št. 9/92, 13/93, 9/96, 29/98, 77/98, 6/99, 56/99 - ZVZD in 99/01) je lahko
soinvestitor ali investitor (v nadaljnjem besedilu: zasebni investitor) v
objekte in opremo javnih zdravstvenih zavodov tudi fizična oseba ali pravna
oseba zasebnega prava.
Razmerja med Republiko Slovenijo, javnim
zdravstvenim zavodom in zasebnim investitorjem se podrobneje uredijo v pogodbi.
Predmet pogodbe je lahko najem, nakup na obroke, zakup z možnostjo nakupa ali
postopni odkup objektov ali opreme (leasing), ki je lahko vezan tudi na
podelitev koncesije za opravljanje javne službe. 
Zasebnega investitorja ministrstvo,
pristojno za zdravje, izbere v skladu s področnimi predpisi.
6. člen
Sredstva iz prve in druge alinee prejšnjega
člena se nakazujejo na poseben račun ministrstva, pristojnega za zdravje, v skladu z določili proračuna Republike Slovenije.
Sredstva iz tretje alinee prejšnjega člena
nakazujejo javni zdravstveni zavodi mesečno v skladu s
posebnim predpisom, ki ga izda minister, pristojen za zdravje. 
7. člen
Sredstva iz tretje alinee 5. člena tega
zakona se zagotavljajo ne glede na določbo drugega odstavka 7. člena o
zdravstvenem varstvu in zdravstvenem zavarovanju (Uradni list RS, št. 9/92 in
13/93).
Vsi javni zdravstveni zavodi, katerih
ustanovitelj je Republika Slovenija in so zajeti v program investicij po tem
zakonu, obvezno odvajajo na poseben račun pri ministrstvu, pristojnem za zdravje, del amortizacije, ki je priznana v ceni njihovih storitev.
Obvezno odvajanje se nanaša na amortizacijo stavb, s katerimi upravljajo javni
zdravstveni zavodi in lahko znaša v povprečju največ 20% celotne amortizacije,
priznane v cenah zdravstvenih storitev. Podrobno določi to obveznost minister,
pristojen za zdravje. Namesto
amortizacije se v ustrezni višini lahko uporabi kak drug vir sredstev javnega
zdravstvenega zavoda za njegovo obvezno soudeležbo pri financiranju investicije.
Standarde prostorov in opreme iz 4. člena
tega zakona mora minister, pristojen za zdravje
predpisati do 31. 12. 2000, Vlada Republike Slovenije pa je te standarde dolžna
upoštevati že pri določitvi letnega programa investicij za leto 2001.
8. člen
Likvidnostne presežke sredstev na posebnem
računu mora ministrstvo, pristojno za zdravje, do njihove namenske porabe
nalagati v sistem enotnega zakladniškega računa, na način in pod pogoji, ki
veljajo za sistem enotnega zakladniškega računa.
9. člen
Na poseben račun pri ministrstvu,
pristojnem za zdravje, se ne prenesejo obveznosti v
zvezi z investicijami v javne zdravstvene zavode, ki jih je sprejela Vlada
Republike Slovenije, oziroma ministrstvo, pristojno za zdravje, pred uveljavitvijo tega zakona.
10. člen
Strokovne, administrativne in tehnične
naloge za izvajanje tega zakona opravlja ministrstvo, pristojno za zdravje.
11. člen
Za pripravo predloga letnega programa
investicij ter za nadzorovanje in spremljanje izvajanja programa investicij se
ustanovi pri ministrstvu, pristojnim za zdravje, Odbor
za investicije v javne zdravstvene zavode.
Odbor ima predsednika in osem članov, ki
jih imenuje Vlada Republike Slovenije na predlog ministra, pristojnega za zdravje. Sestava odbora mora zagotavljati ustrezno regionalno zastopanost
javnih zdravstvenih zavodov in Zavoda za zdravstveno zavarovanje Slovenije.
11.a člen
Z dnem, ko preneha veljati zakon o zagotovitvi
sredstev za izgradnjo nove Pediatrične klinike v Ljubljani (Uradni list RS, št.
54/96) se investicija v novo Pediatrično kliniko vključi med investicije v
javne zdravstvene zavode po tem zakonu.

Zakon o investicijah v javne zdravstvene
zavode, katerih ustanovitelj je Republika Slovenija, za obdobje 1994-1999
(Uradni list RS, št. 19/94)
vsebuje naslednjo končno določbo:
»12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah zakona o investicijah v
javne zdravstvene zavode, katerih ustanovitelj je Republika Slovenija, za
obdobje 1994-1999 - ZIJZ-A (Uradni list RS, št. 28/00)
vsebuje naslednjo končno določbo:
»8. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
investicijah v javne zdravstvene zavode, katerih ustanovitelj je Republika
Slovenija, za obdobje 1994-2003 - ZIJZ-B (Uradni list RS, št. 111/01)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
investicijah v javne zdravstvene zavode, katerih ustanovitelj je Republika
Slovenija, za obdobje 1994-2008 - ZIJZ-C (Uradni list RS, št. 76/08)
vsebuje naslednjo končno določbo:
»6. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o investicijah v
javne zdravstvene zavode, katerih ustanovitelj je Republika Slovenija, za
obdobje 1994-2011 - ZIJZ-D (Uradni list RS, št. 59/11)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«