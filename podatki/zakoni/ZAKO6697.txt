1. člen
(vsebina zakona)
(1) Ta zakon ureja postopek izbire ter napotitev državljanov
in državljank (v nadaljnjem besedilu: državljani) Republike Slovenije v
mednarodne civilne misije in mednarodne organizacije, vključno z izvedbenimi
organizacijskimi oblikami, ki jih za izvajanje svojih ciljev in poslanstva
ustanovijo ali njihovo delovanje podpirajo mednarodne civilne misije ali mednarodne
organizacije, kamor jih na podlagi povabila, razpisa ali poziva mednarodne
civilne misije ali mednarodne organizacije ali na podlagi dogovora z mednarodno
civilno misijo ali mednarodno organizacijo za opravljanje dela za določen čas
napoti državni ali drug organ, ter njihove pravice in obveznosti v zvezi z
napotitvijo.
(2) Izbira in napotitev vojaških in civilnih oseb v operacije
za umiritev kriznih razmer in operacije v podporo miru na podlagi mednarodnih
pogodb, katerih pogodbenica je Republika Slovenija (mednarodne operacije in
misije na obrambnem področju), v mednarodne organizacije z obrambnega področja
ali na opravljanje obrambnih nalog v skladu z zakonom, ki ureja obrambo, za
pomoč drugim državam ob naravnih in drugih nesrečah ter za izvajanje zaščite,
reševanja in pomoči v skladu z zakonom, ki ureja varstvo pred naravnimi in
drugimi nesrečami, predlaganje, izvolitev ali imenovanje sodnikov v skladu z
zakonom, ki ureja predlaganje kandidatov iz Republike Slovenije za sodnike
mednarodnih sodišč, in dodelitev državnih tožilcev v Eurojust, imenovanje
evropskega tožilca in evropskega delegiranega tožilca v skladu z zakonom, ki
ureja državno tožilstvo, in drugimi predpisi, ki urejajo Evropsko javno
tožilstvo, ter kratkoročne napotitve v agencijo Frontex, namenjene operativni
podpori, niso predmet tega zakona.
2. člen
(namen napotitve in pristojnosti državnih in drugih organov)
(1) Državni ali drug organ z napotitvijo osebe v mednarodno
civilno misijo ali mednarodno organizacijo prispeva k uresničevanju namena in
ciljev mednarodnih organizacij, katerih članica ali sodelujoča država je
Republika Slovenija.
(2) Državni ali drug organ napoti osebo v mednarodno civilno
misijo ali mednarodno organizacijo na podlagi zunanjepolitičnih, varnostnih ali
gospodarskih interesov Republike Slovenije. Napotitev se izvede na podlagi
razpisa, poziva ali povabila mednarodne civilne misije ali mednarodne
organizacije ali na podlagi zunanjepolitičnega interesa Republike Slovenije po
dogovoru z mednarodno civilno misijo ali mednarodno organizacijo.
(3) Dejavnosti, povezane z napotitvijo oseb v mednarodne
civilne misije in mednarodne organizacije, usmerja in usklajuje ministrstvo,
pristojno za zunanje zadeve.
(4) Državni ali drug organ, v katerega delovno področje
sodijo ali pretežno sodijo delovne naloge napotene osebe v mednarodno civilno
misijo ali mednarodno organizacijo, v sodelovanju z ministrstvom, pristojnim za
zunanje zadeve, nudi podporo in zagotavlja pomoč kandidatom in kandidatkam (v
nadaljnjem besedilu: kandidat), ki se prijavijo na razpis.
3. člen
(pomen izrazov)
Izrazi, uporabljeni v tem zakonu, pomenijo:
1.     
»napotena oseba« je oseba, ki jo državni ali drug organ za določen čas
napoti v mednarodno civilno misijo ali mednarodno organizacijo, ali oseba,
katere kandidaturo za mesto v mednarodni civilni misiji ali mednarodni
organizaciji potrdi Republika Slovenija. Napotene osebe po tem zakonu so lahko
javni uslužbenci in javne uslužbenke (v nadaljnjem besedilu: javni uslužbenci)
v skladu z zakonom, ki ureja sistem plač v javnem sektorju, funkcionarji in
funkcionarke v pravosodnih organih, ki imajo trajni mandat (v nadaljnjem
besedilu: pravosodni funkcionarji), ali osebe, ki niso zaposlene v javnem
sektorju. Oseba, ki jo je neposredno izbrala mednarodna civilna misija ali
mednarodna organizacija in je z njo v delovnem razmerju, ne velja za napoteno
osebo v smislu določb tega zakona;
2.     
»državni organ« je organ državne uprave in drug državni organ; organ
državne uprave je ministrstvo, organ v sestavi ministrstva, vladna služba in
upravna enota; drug državni organ je državni zbor, državni svet, ustavno
sodišče, računsko sodišče, varuh človekovih pravic, sodišče, državno tožilstvo
in državno odvetništvo ali drug državni organ, ki ni organ državne uprave;
3.     
»drug organ« je oseba javnega prava, ki sodi v javni sektor po zakonu,
ki ureja položaj javnih uslužbencev;
4.     
»mednarodne organizacije«, v katere so napotene osebe v skladu s tem
zakonom, so zlasti: Organizacija združenih narodov, njene specializirane
agencije in programi ter skladi, Evropska unija ter njene institucije, drugi
organi, uradi ali agencije, Organizacija Severnoatlantske pogodbe, Organizacija
za varnost in sodelovanje v Evropi, mednarodne regionalne povezave, Svet Evrope
in druge meddržavne povezave;
5.     
»mednarodna civilna misija« (v nadaljnjem besedilu: misija) je
dejavnost, ki jo organizira mednarodna organizacija ali mednarodna regionalna
povezava za pomoč ciljnim državam ali ozemljem pod upravo mednarodne skupnosti
pri zagotavljanju stabilnosti in vzpostavljanju demokratičnih institucij ob
upoštevanju mednarodnih standardov, ali dejavnost, ki zagotavlja mednarodno
pomoč ogroženemu civilnemu prebivalstvu; v tem okviru je možna napotitev tudi v
obliki sodelovanja pri projektu, ki ga financira mednarodna organizacija ali mednarodna
regionalna povezava;
6.     
»izvedbene organizacijske oblike, ki jih za izvajanje svojih ciljev in
poslanstva ustanovijo ali njihovo delovanje podpirajo misije ali mednarodne
organizacije,« so pravne osebe, ki delujejo na podlagi ustanovitvenega akta misije
ali mednarodne organizacije, ter različne državne institucije, katerih
delovanje poteka pod okriljem misije ali mednarodne organizacije, kot so npr.
Posebno sodišče za Kosovo in Urad posebnega tožilstva Kosova;
7.     
»pristojni organ« je organ iz 2. ali 3. točke tega člena, na katerega
delovno področje sodijo ali pretežno sodijo delovne naloge osebe, napotene v
misijo ali mednarodno organizacijo;
8.     
»dogovor o napotitvi« je civilnopravna pogodba, ki jo pristojni organ
sklene z izbranim kandidatom, ki ni zaposlen v javnem sektorju, ali s
kandidatom, ki ni dobil soglasja svojega predstojnika za napotitev;
9.     
»sporazum o napotitvi pravosodnega funkcionarja« je sporazum, ki ga za
namen napotitve v misijo ali mednarodno organizacijo sklene izbrani kandidat,
ki je pravosodni funkcionar, s predstojnikom pravosodnega organa, v katerem
kandidat opravlja funkcijo;
10.  
»soglasje predstojnika organa« je soglasje, ki ga izda predstojnik
organa ali poslovodni organ osebe javnega prava, v kateri je kandidat zaposlen.
Če je kandidat predstojnik organa, soglasje izda njegov neposredno nadrejeni.
Če je kandidat član poslovodnega organa osebe javnega prava v javnem zavodu,
javni agenciji ali javnem skladu, soglasje izda ustanovitelj.
4. člen
(naloge misije)
Naloge misije so zlasti pomoč pri:
1.     
zagotavljanju javnega reda in varnosti, zatiranju kriminalitete ter
reformi varnostnega sektorja;
2.     
pripravi ukrepov za vzpostavitev zaupanja in varnosti;
3.     
krepitvi odpornosti proti hibridnim grožnjam, vključno s kibernetskimi;
4.     
krepitvi načel pravne države, tudi pri vzpostavljanju ali krepitvi
zakonitega delovanja sodišč, tožilstev in državnega odvetništva;
5.     
analizi in pripravi predloga zakonodaje z določenega pravnega področja
ali predloga njenih sprememb;
6.     
pripravah in spremljanju demokratičnosti postopka volitev;
7.     
spodbujanju strpnosti in nediskriminacije na podlagi osebnih okoliščin;
8.     
urejanju zaščite narodnih, etničnih, verskih in drugih manjšin ali
skupnosti;
9.     
krepitvi enakosti spolov;
10.  
vračanju beguncev in razseljenih oseb ter zagotavljanju ustrezne
humanitarne pomoči;
11.  
demokratizaciji in vzpostavljanju demokratičnih institucij ter krepitvi
civilne družbe;
12.  
spoštovanju človekovih pravic in temeljnih svoboščin;
13.  
vzpostavitvi in krepitvi svobode medijev;
14.  
izobraževanju in usposabljanju javnih uslužbencev;
15.  
spodbujanju razvoja izobraževalnega sistema;
16.  
spodbujanju gospodarskega razvoja;
17.  
upravljanju meja in boju proti terorizmu;
18.  
drugih dejavnostih pomoči, ki jih opredeljujejo mednarodne organizacije.
5. člen
(medresorska komisija)
(1) Vlada Republike Slovenije na predlog ministra ali
ministrice (v nadaljnjem besedilu: minister), pristojne za zunanje zadeve,
imenuje medresorsko komisijo za napotitev oseb v misije in mednarodne
organizacije (v nadaljnjem besedilu: medresorska komisija), ki v skladu z
zunanjepolitičnimi, varnostnimi in gospodarskimi interesi Republike Slovenije
oblikuje politiko napotitve oseb iz Republike Slovenije v misije in mednarodne
organizacije ter skrbi za njeno izvajanje.
(2) Minister, pristojen za zunanje zadeve, predlaga
predsednika ali predsednico (v nadaljnjem besedilu: predsednik) in člane ali
članice (v nadaljnjem besedilu: član) medresorske komisije ter njihove
namestnike ali namestnice (v nadaljnjem besedilu: namestnik) na predlog
državnih in drugih organov, ki izvajajo napotitve oseb v misije in mednarodne
organizacije.
(3) Medresorsko komisijo sestavljajo predsednik kot
predstavnik ministrstva, pristojnega za zunanje zadeve, in najmanj štirje
člani, v primeru njihove odsotnosti pa njihovi namestniki.
(4) Organizacijo in delo medresorske komisije ureja
poslovnik, ki ga sprejme medresorska komisija.
6. člen
(izbirne komisije)
(1) Predsednik medresorske komisije imenuje stalne izbirne
komisije (v nadaljnjem besedilu: izbirna komisija) za posamezna področja izmed
članov medresorske komisije.
(2) Posamezno izbirno komisijo sestavljajo predsednik in
najmanj dva člana, v primeru njihove odsotnosti pa njihovi namestniki.
Predsednik izbirne komisije vodi njeno delo.
(3) Predsednik izbirne komisije je predstavnik pristojnega
organa.
(4) Za člana izbirne komisije se določi tudi predstavnik
ministrstva, pristojnega za zunanje zadeve.
(5) Ob dvomu, katera izbirna komisija je pristojna za
posamezno napotitev, odloči predsednik medresorske komisije.
(6) Administrativno podporo delu izbirne komisije zagotavlja
organ, katerega predstavnik je predsednik izbirne komisije.
7. člen
(usposabljanje kandidatov za napotitev)
Državni ali drugi organi skrbijo za usposabljanje in pripravo
kandidatov za napotitev v misije in mednarodne organizacije. Glede pravic in
obveznosti javnih uslužbencev ali pravosodnih funkcionarjev v času njihove
odsotnosti z dela zaradi usposabljanj ali priprav se smiselno uporabljajo
določbe predpisov in kolektivnih pogodb, ki urejajo usposabljanje in
izpopolnjevanje v interesu delodajalca.
8. člen
(poziv, pogoji za sodelovanje in napotitev kandidatov iz
evidence usposobljenih oseb)
(1) Izbira kandidatov za napotitev v misijo ali mednarodno
organizacijo se opravi na podlagi notranjega poziva v organu ali internega ali
javnega poziva. Izbirna komisija odloči, ali se izvede notranji poziv v organu
ali interni ali javni poziv. Pri tem upošteva predvsem razpoložljive kadrovske
in finančne vire pri pristojnih organih glede na naloge misije ali mednarodne
organizacije in razpisne pogoje ter rok za prijavo.
(2) Ne glede na prejšnji odstavek lahko v primeru, če so
izpolnjeni pogoji za notranji poziv iz prvega odstavka 9. člena tega
zakona in če predsednik izbirne komisije oceni, da postopka izbire kandidatov
ni mogoče izvesti z javnim pozivom po tem zakonu do roka, ki ga je misija ali
mednarodna organizacija določila za posredovanje prijav, izbirna komisija
opravi izbor izmed oseb, katerih podatki se vodijo v evidenci usposobljenih
oseb iz drugega odstavka 33. člena tega zakona.
(3) Kandidat mora izpolnjevati pogoje, ki jih določi misija
ali mednarodna organizacija.
(4) Kandidat mora poleg splošnih pogojev za zaposlitev po
zakonu, ki ureja delovna razmerja, izpolnjevati tudi naslednje splošne pogoje:
1.     
državljanstvo Republike Slovenije;
2.     
da ni bil pravnomočno obsojen zaradi naklepnega kaznivega dejanja, za
katero se storilec preganja po uradni dolžnosti, in da ni bil obsojen na
nepogojno kazen zapora v trajanju več kot šest mesecev;
3.     
da zoper njega ni vložena pravnomočna obtožnica zaradi naklepnega
kaznivega dejanja iz prejšnje točke;
4.     
da ob morebitnih prejšnjih napotitvah v misijo ali mednarodno
organizacijo ni bil razrešen dolžnosti ali opravljanja nalog iz krivdnih
razlogov.
9. člen
(notranji poziv v organu)
(1) Če iz povabila, razpisa ali poziva misije ali mednarodne
organizacije o prostem mestu v misiji ali mednarodni organizaciji izhaja, da
mora imeti kandidat določeno strokovno izobrazbo in usposobljenost za delo ali
ustrezne izkušnje s področja, ki sodi na delovno področje enega organa, se
izvede notranji poziv v tem organu. Poziv vsebuje podatke in pogoje, ki jih
vsebuje javni poziv iz 11. člena tega zakona.
(2) Če se na notranji poziv o prostem mestu v misiji ali
mednarodni organizaciji nihče ne prijavi ali če po oceni izbirne komisije med
prijavljenimi ni primernega kandidata, lahko izbirna komisija objavi interni
ali javni poziv.
10. člen
(interni poziv)
Interni poziv se objavi na osrednjem spletnem mestu državne
uprave, lahko pa tudi na spletni strani pristojnega organa, in vsebuje podatke
in pogoje, ki jih vsebuje javni poziv iz 11. člena tega zakona. Izbirna
komisija se za objavo internega poziva odloči, kadar oceni, da bi lahko pogoje
za delovno mesto izpolnjevali kandidati iz različnih državnih ali drugih
organov.
11. člen
(javni poziv)
(1) Javni poziv se objavi na osrednjem spletnem mestu državne
uprave, lahko pa tudi na spletni strani pristojnega organa. Izbirna komisija se
odloči za objavo javnega poziva, če iz poziva, povabila, razpisa misije ali
mednarodne organizacije izhaja, da je treba zajeti čim širši krog možnih
kandidatov, ali če oceni, da je treba k sodelovanju pritegniti tudi osebe zunaj
internega trga dela. Javni poziv vsebuje:
1.     
navedbo misije ali mednarodne organizacije, v okviru katere se
opravljajo naloge;
2.     
navedbo države ali območja, kjer se opravljajo naloge;
3.     
podatke o razpisanem mestu in o zahtevanih pogojih za opravljanje nalog;
4.     
podatke o predvidenem času trajanja dela v misiji ali mednarodni
organizaciji;
5.     
podatke o dokazilih, ki jih zahteva misija ali mednarodna organizacija;
6.     
navedbo, da mora kandidat v prijavi navesti ali predložiti:
a)   
osebno ime;
b)   
naslov stalnega in začasnega prebivališča ter elektronski naslov, na
katerem je dosegljiv za komuniciranje z izbirno komisijo;
c)   
datum rojstva;
č)    izjavo
o državljanstvu Republike Slovenije;
d)   
življenjepis, podatke o izobrazbi in izkušnjah;
e)   
dokazila o izobrazbi in znanju tujih jezikov;
f)    
izjavo, da ni bil pravnomočno obsojen zaradi naklepnega kaznivega
dejanja, za katero se storilec preganja po uradni dolžnosti, in da ni bil
obsojen na nepogojno kazen zapora v trajanju več kot šest mesecev;
g)   
izjavo, da zoper njega ni vložena pravnomočna obtožnica zaradi naklepnega
kaznivega dejanja, za katero se storilec preganja po uradni dolžnosti;
h)   
izjavo, da ob morebitnih prejšnjih napotitvah v misijo ali mednarodno
organizacijo ni bil razrešen dolžnosti ali opravljanja nalog iz krivdnih
razlogov;
i)     
izjavo, da za preverjanje pogojev za napotitev dovoljuje organu
pridobitev zgoraj navedenih podatkov iz uradnih evidenc; in
j)     
soglasje predstojnika organa, če je kandidat kot javni uslužbenec
zaposlen v javnem sektorju ali če je kandidat državni odvetnik;
k)   
mnenje predstojnika organa, če je kandidat sodnik ali državni tožilec;
l)     
izjavo, da sprejema pogoje napotitve, če je napotitev možna tudi na
podlagi dogovora o napotitvi iz drugega odstavka 16. člena tega zakona;
7.     
podatke o roku in naslovu za vlaganje prijav ter o roku za obveščanje o
izbiri;
8.     
elektronski naslov ali telefonsko številko, na kateri je mogoče dobiti
informacije o izvedbi javnega poziva;
9.     
druge pogoje, ki jih določi misija ali mednarodna organizacija, kot je
vizija dela v misiji ali mednarodni organizaciji.
(2) Javni poziv vsebuje obvestilo o dostopu do spletne strani
misije ali mednarodne organizacije, ki objavi povabilo, razpis ali poziv za
napotitev oseb, če je misija ali mednarodna organizacija povabilo, razpis ali
poziv javno objavila.
(3) Rok za oddajo prijav, ki se določi z javnim pozivom, ne
sme biti krajši od petih delovnih dni, razen če to ne izhaja iz zahteve misije
ali mednarodne organizacije.
12. člen
(izbira kandidatov v Republiki Sloveniji)
(1) Izbirna komisija pregleda prijave in izloči kandidate, ki
so vlogo poslali prepozno, ali iz prijave izhaja, da ne izpolnjujejo razpisnih
pogojev. Če izbirna komisija ugotovi, da je prijava nepopolna, kandidatu na
elektronski naslov, ki ga je navedel v prijavi za komuniciranje z izbirno
komisijo, pošlje poziv, naj prijavo dopolni v roku, ki ga določi, pri čemer
izbirna komisija upošteva zahteve iz poziva misije ali mednarodne organizacije.
Rok za dopolnitev prijave začne teči, ko je poziv izbirne komisije odposlan.
Kandidate, ki izpolnjujejo razpisne pogoje, izbirna komisija uvrsti v izbirni
postopek.
(2) Izbirna komisija lahko s kandidati, ki so uvrščeni v
izbirni postopek, opravi pogovor, na podlagi katerega dodatno ugotavlja njihovo
primernost in usposobljenost.
(3) Izbirna komisija pri izbiri upošteva tudi načelo enakosti
spolov.
(4) Izbirna komisija obvesti Sodni svet o prijavi kandidata,
ki je sodnik, ali Državnotožilski svet o prijavi kandidata, ki je tožilec.
Sodni svet ali Državnotožilski svet v roku, ki ga določi izbirna komisija, izda
mnenje o kandidaturah. Pri oblikovanju mnenja se upoštevata strokovna
usposobljenost kandidata in zagotavljanje nemotenega delovnega procesa v
organu, v katerem kandidat opravlja funkcijo. Sodni svet ali Državnotožilski
svet lahko sprejme standarde strokovne usposobljenosti, pri čemer se upoštevata
zlasti poznavanje strokovnega področja in pravne ureditve mednarodne
organizacije ali države napotitve.
(5) Izbirna komisija izbere enega ali več kandidatov, ki so
najbolj strokovno usposobljeni in primerni za opravljanje nalog v misiji ali
mednarodni organizaciji. Pri tem upošteva predvsem delovne izkušnje in izkušnje
z dela v misijah ali mednarodnih organizacijah, stopnjo izobrazbe, znanje tujih
jezikov in opravljena usposabljanja ter dodatna uporabna znanja. Izbirna
komisija ne more izbrati kandidata, ki je sodnik ali državni tožilec, za
katerega je Sodni svet ali Državnotožilski svet izdal negativno mnenje. Izbirna
komisija sprejme odločitev o izbiri enega ali več kandidatov. Če komisija pri
odločitvi ni enotna, se eden ali več kandidatov izbere na podlagi večinskega
mnenja komisije. Izbirna komisija lahko odloči, da ne izbere nobenega od
kandidatov. Izbirna komisija obrazloži svojo odločitev.
(6) Izbirna komisija najpozneje v petih delovnih dneh po
opravljeni izbiri pošlje obvestilo o odločitvi komisije vsem prijavljenim
kandidatom in ministrstvu, pristojnemu za zunanje zadeve. Odločitev komisije o
izbiri je dokončna.
13. člen
(izbira kandidatov v misiji ali mednarodni organizaciji)
(1) Ministrstvo, pristojno za zunanje zadeve, obvesti misijo
ali mednarodno organizacijo o kandidatih, ki jih izbirna komisija predlaga za
napotitev, in ji pošlje zbrano gradivo o kandidatih, ki ga v povabilu, razpisu
ali pozivu zahteva misija ali mednarodna organizacija.
(2) Kadar misija ali mednarodna organizacija o izbiri ali
neizbiri kandidata obvesti ministrstvo, pristojno za zunanje zadeve, to o
izbiri misije ali mednarodne organizacije obvesti pristojno izbirno komisijo,
pristojni organ in kandidatovega delodajalca, če ta ni pristojni organ. Kadar
misija ali mednarodna organizacija o izbiri neposredno obvesti izbranega
kandidata, je ta dolžan o tem takoj obvestiti pristojni organ, svojega
delodajalca, če ta ni pristojni organ, in ministrstvo, pristojno za zunanje
zadeve.
14. člen
(postopek izbire kandidatov brez objave poziva in s
potrditvijo kandidature)
(1) Ministrstvo, pristojno za zunanje zadeve, lahko na
predlog izbirne komisije potrdi kandidaturo državljana Republike Slovenije, ki
se prijavi neposredno na razpis misije ali mednarodne organizacije, če to
zahteva misija ali mednarodna organizacija in če je to v interesu Republike
Slovenije.
(2) Kandidati iz prejšnjega odstavka morajo pred potrditvijo
kandidature ministrstvu, pristojnemu za zunanje zadeve, poslati razpis misije
ali mednarodne organizacije, prijavo na razpis, soglasje predstojnika, če je
kandidat javni uslužbenec, oziroma mnenje predstojnika, če je kandidat
pravosodni funkcionar, življenjepis in dokazila o tem, da izpolnjujejo pogoje
za mesto, na katero se prijavljajo. Ministrstvo, pristojno za zunanje zadeve, o
prijavi obvesti pristojno izbirno komisijo in ji pošlje dokumentacijo, ki so jo
predložili kandidati. Ti praviloma pred potrditvijo kandidature opravijo
pogovor z izbirno komisijo. Za odločitev o potrditvi kandidature se smiselno
uporabljajo določbe četrtega, petega in šestega odstavka 12. člena tega
zakona.
(3) Pristojni organ mora kandidata, ki je javni uslužbenec in
ni prejel soglasja predstojnika, ali kandidata, ki ni zaposlen v javnem
sektorju, že pred odločitvijo izbirne komisije o potrditvi kandidature
obvestiti o bistvenih pogojih, pod katerimi se bo izvajala napotitev v misijo
ali mednarodno organizacijo. Kandidat do roka, ki ga določi pristojni organ,
poda pisno izjavo, da sprejema pogoje, pod katerimi se bo izvajala napotitev.
Pristojni organ posreduje izjavo izbirni komisiji.
(4) Ministrstvo, pristojno za zunanje zadeve, ustavi postopek
potrditve kandidature, če od izbirne komisije prejme obvestilo, da kandidat ni
podal izjave, da sprejema pogoje, pod katerimi bi se izvajala napotitev.
15. člen
(napotitev na podlagi dogovora pristojnega organa)
(1) Če obstaja za napotitev v posamezno misijo ali mednarodno
organizacijo zunanjepolitični, varnostni ali gospodarski interes pristojnega
organa, misija ali mednarodna organizacija sama pa ni pozvala ali povabila k
napotitvi ali ni objavila razpisa, se je pa pristojni organ z misijo ali
mednarodno organizacijo dogovoril za napotitev, objavi pristojni organ notranji
poziv oziroma interni ali javni poziv v skladu s prvim odstavkom 8. člena
tega zakona.
(2) Izbiro najprimernejšega kandidata opravi posebna izbirna
komisija pristojnega organa, ki jo imenuje predstojnik ali druga oseba po
njegovem pooblastilu. Za postopek izbire se smiselno uporabljajo določbe
12. člena tega zakona.
16. člen
(aneks k pogodbi o zaposlitvi, sporazum o napotitvi
pravosodnega funkcionarja ali dogovor o napotitvi)
(1) Izbranemu kandidatu se v najkrajšem možnem času po
prejemu dokumenta, s katerim misija ali mednarodna organizacija potrjuje izbiro
in pogoje dela, ponudi sklenitev aneksa k pogodbi o zaposlitvi, če je ta javni
uslužbenec, ki je dobil soglasje predstojnika, ali sporazuma o napotitvi
pravosodnega funkcionarja oziroma dogovora o napotitvi, če kandidat ni zaposlen
v javnem sektorju ali če javni uslužbenec ni dobil soglasja predstojnika.
Predstojnik zavrne izdajo soglasja, če napotitev javnega uslužbenca ni v
interesu organa. Če izbrani kandidat najpozneje v petih dneh po vročitvi
osnutka aneksa k pogodbi o zaposlitvi, sporazuma o napotitvi pravosodnega
funkcionarja oziroma dogovora o napotitvi tega ne podpiše, se šteje, da je
napotitev zavrnil. Ministrstvo, pristojno za zunanje zadeve, o tem obvesti
misijo ali mednarodno organizacijo.
(2) Dogovor o napotitvi z izbranim kandidatom, ki ni zaposlen
v javnem sektorju, ali z javnim uslužbencem, ki ni dobil soglasja predstojnika,
sklene pristojni organ. V dvomu, kateri organ je pristojen, odloči predsednik
medresorske komisije. V primeru sklenitve dogovora o napotitvi kandidat ne
prejema plače in drugih prejemkov iz 18. člena tega zakona.
(3) Izbrani kandidat, ki je zaposlen v javnem sektorju,
sklene aneks k pogodbi o zaposlitvi s predstojnikom organa, v katerem ima
sklenjeno delovno razmerje, oziroma sporazum s predstojnikom organa, v katerem
opravlja funkcijo, kadar je izbrani kandidat pravosodni funkcionar.
(4) Aneks k pogodbi o zaposlitvi, sporazum o napotitvi
pravosodnega funkcionarja oziroma dogovor o napotitvi se sklene za čas trajanja
misije ali dela v mednarodni organizaciji, vendar ne dlje kot za štiri leta. Po
tem času lahko pristojni organ s soglasjem predstojnika za javnega uslužbenca,
s soglasjem Sodnega sveta oziroma Državnotožilskega sveta za pravosodnega
funkcionarja ali s soglasjem pristojnega organa za napoteno osebo, ki ima sklenjen
dogovor o napotitvi, podaljša napotitev, če misija ali delo v mednarodni
organizaciji še vedno traja in če obstajata interes Republike Slovenije in
misije ali mednarodne organizacije za podaljšanje napotitve. Napotitev javnega
uslužbenca na podlagi aneksa k pogodbi o zaposlitvi ali pravosodnega
funkcionarja na podlagi sporazuma lahko skupno traja največ osem let.
(5) Ob podaljšanju napotitve mora organ, ki napotuje, za
potrebe vodenja centralne evidence napotenih oseb iz petega odstavka
33. člena tega zakona o tem obvestiti ministrstvo, pristojno za zunanje
zadeve, ki o podaljšanju obvesti tudi pristojno izbirno komisijo.
17. člen
(vsebina aneksa k pogodbi o zaposlitvi, sporazuma o
napotitvi pravosodnega funkcionarja in dogovora o napotitvi)
(1) Aneks k pogodbi o zaposlitvi, sporazum o napotitvi
pravosodnega funkcionarja in dogovor o napotitvi vsebujejo navedbe o:
-       
pogodbenih strankah;
-       
predvidenem času opravljanja nalog v misiji ali mednarodni organizaciji
(datum nastopa in zaključka dela);
-       
državi ali območju opravljanja dela;
-       
nazivu ali mestu oziroma področju, na katerem bo napotena oseba
opravljala naloge v misiji ali mednarodni organizaciji;
-       
zavezancu za izplačilo prejemkov;
-       
poročanju in drugih obveznostih napotene osebe;
-       
obveznih usposabljanjih ali pripravah v skladu z internimi pravili
misije ali mednarodne organizacije.
(2) Aneks k pogodbi o zaposlitvi in sporazum o napotitvi
pravosodnega funkcionarja vsebujeta tudi navedbe o:
-       
delovnem času v skladu z internimi pravili misije ali mednarodne
organizacije;
-       
letnem dopustu in načinu njegove izrabe v skladu z internimi pravili
misije ali mednarodne organizacije;
-       
praznikih in dela prostih dnevih v skladu z internimi pravili misije ali
mednarodne organizacije;
-       
elementih za določitev plače ali nadomestila plače in o prejemkih, ki
jih zagotavlja misija ali mednarodna organizacija;
-       
pogojih za sklenitev dodatnega nezgodnega zavarovanja za čas dela v
misiji ali mednarodni organizaciji ter za zavarovanje za škodne primere z
visokim tveganjem in medicinsko pomoč na potovanjih v tujino, če misija ali
mednarodna organizacija to zahteva;
-       
predčasnem prenehanju napotitve zaradi odpovedi misije ali mednarodne
organizacije ali pristojnega organa v skladu z internimi pravili ali delovnimi
potrebami, vendar ne prej kot po treh mesecih od začetka napotitve, razen če
tega ne zahteva misija ali mednarodna organizacija ali če misija ali mednarodna
organizacija preneha obstajati;
-       
vrnitvi na ustrezno delovno mesto ali funkcijo po prenehanju napotitve.
(3) Aneks k pogodbi o zaposlitvi ali sporazum o napotitvi
pravosodnega funkcionarja se glede podatkov iz 4. in 7. alineje prvega
odstavka ter 2., 3. in 5. alineje drugega odstavka tega člena lahko neposredno
sklicuje na dokument, ki ga kandidat prejme od misije ali mednarodne organizacije
glede napotitve, ali na interna pravila misije ali mednarodne organizacije, v
okviru katere se opravljajo naloge.
(4) Aneks k pogodbi o zaposlitvi, sporazum o napotitvi
pravosodnega funkcionarja in dogovor o napotitvi lahko vsebujejo tudi druge
podatke, ki vplivajo na pravice in obveznosti napotene osebe med opravljanjem
nalog v okviru posamezne misije ali mednarodne organizacije, upoštevajoč
specifičnost nalog.
18. člen
(plača in drugi prejemki napotene osebe)
(1) Plača, povračila stroškov, nadomestila in drugi prejemki
napotenega javnega uslužbenca ali pravosodnega funkcionarja se določijo v
skladu z zakonom in podzakonskimi predpisi, ki urejajo sistem plač v javnem
sektorju in povračila stroškov in drugih prejemkov. Če dnevno nadomestilo
mednarodne organizacije, ki ga prejme napoteni javni uslužbenec ali pravosodni
funkcionar, presega znesek dnevnega nadomestila, določenega z uredbo, ki ureja
plače in druge prejemke javnih uslužbencev za delo v tujini, je javni
uslužbenec ali pravosodni funkcionar upravičen do plače, ki bi jo prejemal, če
bi delo opravljal v Republiki Sloveniji. Skupni znesek plače, povračil
stroškov, nadomestil in drugih prejemkov napotenega javnega uslužbenca ali
pravosodnega funkcionarja ne more znašati manj, kot bi znašal skupni znesek
plače, povračil stroškov, nadomestil in drugih prejemkov po uredbi, ki ureja
plače in druge prejemke javnih uslužbencev za delo v tujini.
(2) Napoteni javni uslužbenec ali pravosodni funkcionar je
delodajalca dolžan obvestiti o višini vseh prejemkov, skupaj s povračili
stroškov, tudi enkratnih, ki jih prejme od mednarodne organizacije, ter mu
predložiti podpisan sporazum z mednarodno organizacijo ali drug dokument, v
katerem so navedeni vsi prejemki, ki jih javni uslužbenec ali pravosodni
funkcionar prejme od mednarodne organizacije v zvezi z napotitvijo.
(3) Določba drugega stavka prvega odstavka tega člena ne
velja za javne uslužbence ali pravosodne funkcionarje, napotene na delo v
mednarodne civilne misije na območjih civilnega kriznega upravljanja.
(4) Napotena oseba, ki sklene dogovor o napotitvi, prejema
prejemke v zvezi z napotitvijo v skladu z internimi pravili mednarodne
organizacije. Republika Slovenija do napotenih oseb iz tega odstavka nima
nobenih finančnih obveznosti.
19. člen
(letni dopust)
(1) Napoteni javni uslužbenec ali pravosodni funkcionar
pridobi pravico do letnega dopusta v skladu z zakoni in podzakonskimi predpisi
ter kolektivnimi pogodbami.
(2) Napotena oseba izpolnjuje svoje pravice in obveznosti
glede izrabe letnega dopusta in drugih oblik odsotnosti z dela med napotitvijo
v misijo ali mednarodno organizacijo v skladu z njenimi internimi pravili in
navodili vodstva.
(3) Kadar napoteni javni uslužbenec ali pravosodni funkcionar
letnega dopusta ne more izrabiti med delom v misiji ali mednarodni
organizaciji, lahko neizrabljeni del letnega dopusta za tekoče koledarsko leto
izrabi pri delodajalcu do 31. decembra naslednjega koledarskega leta po
prenehanju napotitve na podlagi potrdila misije ali mednarodne organizacije o
številu dni izrabljenega letnega dopusta.
(4) Napotenemu javnemu uslužbencu ali pravosodnemu
funkcionarju, ki zaključi napotitev v mednarodno civilno misijo na območju
civilnega kriznega upravljanja, pripada neposredno po zaključku napotitve
dodatnih pet zaporednih delovnih dni odsotnosti z dela s pravico do nadomestila
plače.
20. člen
(druge odsotnosti z dela)
Napoteni javni uslužbenec ali pravosodni funkcionar je lahko
med delom v misiji ali mednarodni organizaciji odsoten iz misije ali mednarodne
organizacije s pravico do nadomestila plače zaradi upravičenih razlogov, če je
to določeno z internimi pravili misije ali mednarodne organizacije. Zavezanec
za plačilo nadomestila plače v času odsotnosti v tujini je organ, s katerim je
napotena oseba sklenila aneks k pogodbi o zaposlitvi ali sporazum o napotitvi
pravosodnega funkcionarja, razen če ni z internimi pravili mednarodne
organizacije določeno drugače.
21. člen
(varstvo nekaterih kategorij napotenih oseb)
Napotena oseba lahko zaradi nosečnosti in starševstva,
invalidnosti, starosti in drugih podobnih razlogov uživa posebno varstvo v
skladu z internimi pravili misije ali mednarodne organizacije.
22. člen
(vrnitev na delovno mesto ali funkcijo po prenehanju
napotitve)
(1) Napoteni javni uslužbenec ali pravosodni funkcionar se
mora po prenehanju opravljanja nalog v misiji ali mednarodni organizaciji
vrniti na ustrezno delovno mesto ali funkcijo k delodajalcu v Republiki
Sloveniji. Ustrezno delovno mesto je delovno mesto, za katero napotena oseba
izpolnjuje predpisane pogoje ali se opravlja v isti stopnji naziva, če se delo
na delovnem mestu opravlja v več nazivih. Napoteni javni uslužbenec ali
pravosodni funkcionar ima pred začetkom in po izteku napotitve pravico do
odsotnosti z nadomestilom plače zaradi selitve v drugo stanovanje v skladu z
zakonom in podzakonskim predpisom ali kolektivno pogodbo.
(2) Delodajalec ne sme osebe iz prejšnjega odstavka zaradi
napotitve postavljati v manj ugoden položaj. Med napotitvijo v misijo ali
mednarodno organizacijo javnemu uslužbencu teče napredovalno obdobje. Letno
oceno mu poda pristojni organ, pri čemer se za čas opravljanja dela v misiji
ali mednarodni organizaciji upošteva ocena mednarodne organizacije ali poročilo
o delu.
23. člen
(obveznosti napotene osebe)
(1) Med napotitvijo mora napotena oseba upoštevati navodila
misije ali mednarodne organizacije ter delo opravljati strokovno in v skladu s
pričakovanji misije ali mednarodne organizacije.
(2) Napotena oseba si mora prizadevati za krepitev ugleda
Republike Slovenije v mednarodnem okolju.
(3) Napotena oseba je dolžna pristojni organ redno obveščati
o zadevah, ki so zanj vsebinsko pomembne, ter najmanj četrtletno in po izteku
napotitve sestaviti poročilo o delu in ga predložiti pristojnemu organu, pri
čemer se upoštevajo posebna interna pravila in omejitve glede obveščanja in
poročanja ter druga interna pravila misije ali mednarodne organizacije.
(4) Če po merilih pristojnega organa v misiji ali mednarodni
organizaciji obstaja kontingent, v skladu s prejšnjim odstavkom poroča le vodja
kontingenta.
24. člen
(zaposlitev za določen čas)
Državni ali drug organ lahko za čas napotitve javnega
uslužbenca v misijo ali mednarodno organizacijo sklene pogodbo o zaposlitvi za
določen čas z drugo osebo, ki lahko traja dlje od dveh let.
25. člen
(diplomatski ali službeni potni list)
Napoteni osebi in njenim ožjim družinskim članom, ki bodo
živeli v skupnem gospodinjstvu v kraju, kjer misija ali mednarodna organizacija
deluje, se lahko za čas opravljanja dela v misiji ali mednarodni organizaciji
izda diplomatski ali službeni potni list v skladu z zakonom, ki ureja potne
listine.
26. člen
(podjemna pogodba)
(1) Za napotitev na opravljanje najzahtevnejših del pri
vodenju mednarodnih civilnih aktivnosti in projektov ali del, ki so v posebnem
interesu Republike Slovenije, lahko Vlada Republike Slovenije na predlog
pristojnega organa predlaga za kandidata uglednega strokovnjaka za posamezno
področje, če je to v skladu s prakso misije ali mednarodne organizacije.
(2) V primeru potrditve kandidature s strani misije ali
mednarodne organizacije sklene pristojni organ z napoteno osebo podjemno
pogodbo, s katero se določijo medsebojne pravice in obveznosti v skladu z
zakonom, ki ureja obligacijska razmerja. Sredstva za plačilo po pogodbi se
zagotovijo v finančnem načrtu pristojnega organa.
27. člen
(kratkoročne misije)
(1) Za kratkoročno misijo se šteje napotitev, ki traja največ
tri mesece.
(2) V kratkoročnih misijah se opravljajo predvsem naloge v
zvezi s pripravami in spremljanjem demokratičnosti izvedbe volitev v predstavniške
organe, referendumov in popisov prebivalstva ter druge časovno omejene naloge
iz 4. člena tega zakona.
(3) Določbe tega zakona, ki urejajo napotitev v kratkoročno
misijo, se ne uporabljajo za pravosodne funkcionarje.
28. člen
(povabilo in seznanitev s povabilom)
(1) Državni ali drug organ, ki od misije ali mednarodne
organizacije prejme povabilo za sodelovanje v kratkoročni misiji, pošlje
povabilo izbirni komisiji najpozneje v dveh delovnih dneh od prejema povabila.
Če izbirna komisija ugotovi, da je sodelovanje v interesu Republike Slovenije,
na osrednjem spletnem mestu državne uprave objavi povabilo, ki vsebuje:
1.     
vrsto kratkoročne misije;
2.     
državo ali območje, kjer bo kratkoročna misija potekala;
3.     
pogoje misije ali mednarodne organizacije, ki jih je potrebno
izpolnjevati;
4.     
predviden čas trajanja kratkoročne misije;
5.     
dokazila, ki jih zahteva misija ali mednarodna organizacija;
6.     
naslov in rok za zbiranje prijav, ki praviloma ne sme biti krajši od
treh dni;
7.     
navedbo, da mora kandidat v prijavi navesti ali predložiti:
a)   
osebno ime;
b)   
naslov stalnega in začasnega prebivališča ter elektronski naslov, na
katerem je dosegljiv za komuniciranje z izbirno komisijo;
c)   
datum rojstva;
č)    dokazila
o izpolnjevanju postavljenih pogojev s strani misije ali mednarodne organizacije;
d)   
soglasje predstojnika, če je kandidat javni uslužbenec.
(2) Če gre za kratkoročno napotitev, kjer je potrebna
strokovna izobrazba, usposobljenost za delo ali ustrezne izkušnje s področja,
ki sodi na delovno področje enega organa, se izvede notranji poziv v organu.
29. člen
(izbira kandidata)
(1) Izbirna komisija zbere prijave kandidatov in najpozneje v
treh delovnih dneh po poteku roka za prijavo izbere eno ali več oseb za
napotitev v kratkoročno misijo. Pri izbiri smiselno upošteva merila iz petega
odstavka 12. člena tega zakona. Odločitev izbirne komisije je dokončna.
(2) Izbirna komisija najpozneje v treh delovnih dneh po
sprejetju odločitve pošlje kandidatom obvestilo o izbiri. O izbranem kandidatu
ali kandidatih v istem roku obvesti tudi državni ali drug organ, ki je poslal
povabilo izbirni komisiji.
(3) Državni ali drug organ, ki je od misije ali mednarodne
organizacije prejel povabilo za sodelovanje v kratkoročni misiji, to seznani z
izbranimi kandidati. Po prejemu informacije misije ali mednarodne organizacije
o izbiri ali neizbiri kandidatov za napotitev v kratkoročno misijo, državni ali
drugi organ s tem seznani kandidate, izbirno komisijo, pristojni organ ter
ministrstvo, pristojno za zunanje zadeve.
30. člen
(obveznosti napotene osebe v kratkoročno misijo)
(1) Izbrani kandidat se mora pri državnem ali drugem organu,
ki je od misije ali mednarodne organizacije prejel povabilo za sodelovanje v
kratkoročni misiji, in na ministrstvu, pristojnem za zunanje zadeve, pred
začetkom opravljanja nalog v kratkoročni misiji seznaniti s smernicami za delo
in zahtevami misije ali mednarodne organizacije.
(2) Oseba, napotena v kratkoročno misijo, mora med
napotitvijo upoštevati navodila misija ali mednarodne organizacije.
(3) Napotena oseba mora po koncu opravljanja nalog v
kratkoročni misiji sestaviti poročilo o delu in ga najpozneje v treh delovnih
dneh predložiti pristojnemu organu, pri čemer se upoštevajo posebna interna
pravila in omejitve glede obveščanja in poročanja ter druga interna pravila
misije ali mednarodne organizacije.
(4) Napotitev lahko predčasno preneha zaradi odpovedi na
strani mednarodne organizacije ali pristojnega organa v skladu z internimi
pravili ali delovnimi potrebami.
31. člen
(status napotenega)
(1) Napoteni javni uslužbenec, ki je dobil soglasje
predstojnika, ostane med trajanjem kratkoročne misije v delovnem razmerju pri
delodajalcu in se napoti v kratkoročno misijo na podlagi naloga za službeno
potovanje in je upravičen do povračila vseh stroškov na službeni poti, razen če
povračilo stroškov zagotovi misija ali mednarodna organizacija.
(2) Napoteni, ki ni javni uslužbenec, ali napoteni javni
uslužbenec, ki ni dobil soglasja predstojnika, sklene z organom, ki je prejel
vabilo misije ali mednarodne organizacije za sodelovanje v kratkoročni misiji,
dogovor o napotitvi z vsebino, kot jo določa prvi odstavek 17. člena tega
zakona.
32. člen
(odsotnost z dela)
Za odsotnost z dela v kratkoročni misiji in s tem povezana
morebitna nadomestila se uporabljajo interna pravila misije ali mednarodne
organizacije.
33. člen
(evidenca napotenih in usposobljenih oseb)
(1) Ministrstvo, pristojno za zunanje zadeve, vodi za namen
usklajenega uresničevanja ciljev na področju politike napotitev centralno
evidenco napotenih oseb, pristojni organi pa vodijo evidence napotenih oseb v
misije in mednarodne organizacije z namenom transparentnega pregleda in
zagotavljanja hitre odzivnosti v primeru urgentnih situacij. Evidence, ki jih
vodijo pristojni organi, vsebujejo podatke iz četrtega odstavka tega člena v
zvezi z napotitvijo oseb z delovnega področja pristojnega organa. Pristojni
organi so dolžni podatke iz petega odstavka tega člena poslati ministrstvu,
pristojnemu za zunanje zadeve. Ministrstvo, pristojno za zunanje zadeve, hrani
podatke v centralni evidenci napotenih oseb pet let od izteka napotitve.
(2) Pristojni organi lahko vodijo z namenom identificiranja
primernih kandidatov in zagotavljanja ustrezne odzivnosti pri napotitvah tudi
evidenco usposobljenih oseb za napotitev, ki vsebuje podatke iz šestega odstavka
tega člena. V evidenco se kandidati vpišejo na lastno željo pod pogojem, da so
po oceni pristojnega organa ustrezni kandidati. Zoper zavrnitev prošnje za vpis
v evidenco usposobljenih oseb ni pritožbe. Pristojni organ izbriše kandidata s
seznama:
1.     
po poteku petih let od vpisa, če kandidat ne poda nove prošnje za vpis;
2.     
na kandidatovo lastno željo;
3.     
če kandidat neupravičeno dvakrat zavrne ponujeno napotitev;
4.     
če kandidat ne izpolnjuje več pogojev iz četrtega odstavka 8. člena
tega zakona.
(3) Posredovanje podatkov iz evidenc tretjim osebam je
dopustno za namen napotitve v misijo ali mednarodno organizacijo, sodelovanja z
misijo ali mednarodno organizacijo in za izpolnjevanje davčnih ter drugih
obveznosti napotenih oseb do države.
(4) V evidencah pristojnih organov se o napotenih osebah
obdelujejo naslednji podatki:
1.     
identifikacijski podatki (osebno ime, enotna matična številka občana (v
nadaljnjem besedilu: EMŠO), prijavljena prebivališča oziroma naslovi,
državljanstvo);
2.     
elektronski naslov;
3.     
podatki o prejšnjih delovnih razmerjih in delovni dobi;
4.     
podatki o sedanjem delovnem mestu ali funkciji;
5.     
podatki o nazivu ali mestu v misiji ali mednarodni organizaciji;
6.     
podatki o stopnji izobrazbe, funkcionalnih in posebnih znanjih, udeležbi
na različnih oblikah izpopolnjevanja in usposabljanja, opravljenih strokovnih
izpitih in preizkusih znanja ter drugi podatki o strokovni usposobljenosti;
7.     
podatki o opravljanju funkcij, sodelovanju v projektnih skupinah in
opravljanju drugega dela v interesu delodajalca;
8.     
podatki o dosedanji udeležbi v misijah ali mednarodnih organizacijah
(področje dela ali naziv funkcije ali položaja, trajanje sodelovanja);
9.     
podatki o nezgodnem in življenjskem zavarovanju, ki ga zahteva
mednarodna organizacija in ga zagotavlja pristojni organ;
10.  
osebno ime in telefonska številka kontaktne osebe za primer, ko je treba
nujno zaščititi interese napotene osebe;
11.  
podatki o oborožitvi (vrsta orožja, kaliber in serijska številka);
12.  
podatki o potnem listu (vrsta potne listine in datum veljavnosti);
13.  
podatki o krvni skupini in RhD-faktorju;
14.  
podatki o obliki napotitve v misijo ali mednarodno organizacijo.
(5) V centralni evidenci se o napotenih osebah obdelujejo
naslednji podatki:
1.     
osebno ime;
2.     
EMŠO;
3.     
spol;
4.     
podatki o nazivu ali mestu v misiji ali mednarodni organizaciji;
5.     
oblika napotitve v misijo ali mednarodno organizacijo;
6.     
čas trajanja napotitve v misijo ali mednarodno organizacijo;
7.     
podatki o stopnji izobrazbe, funkcionalnem in posebnem znanju, udeležbi
na različnih oblikah izpopolnjevanja in usposabljanja, opravljenih strokovnih
izpitih in preizkusih znanja ter drugi podatki o strokovni usposobljenosti.
(6) O usposobljenih osebah se obdelujejo podatki iz 1., 2.,
4., 6., 7. in 8. točke četrtega odstavka tega člena.
(7) Centralna evidenca in evidence pristojnih organov o
osebah, napotenih v misije ali mednarodne organizacije, se za namen preverjanja
in usklajevanja sprememb podatkov iz 1. točke četrtega odstavka in 1. točke
petega odstavka tega člena z uporabo EMŠO lahko povežejo s centralnim registrom
prebivalstva, ki ga vodi in upravlja ministrstvo, pristojno za notranje zadeve.
34. člen
(osebe za stike)
(1) Državni ali drugi organi, ki napotijo kandidate v misijo
ali mednarodno organizacijo, morajo imenovati osebe za stike za zagotavljanje
pravočasnega odziva na predloge, pobude in pomoči osebam, napotenim v misije
ali mednarodne organizacije, pri opravljanju njihovih nalog v tujini.
(2) Osebno ime, telefonska številka in naslov elektronske
pošte oseb za stike se sporočijo ministrstvu, pristojnemu za zunanje zadeve.
Ministrstvo, pristojno za zunanje zadeve, pri zagotavljanju pomoči osebam,
napotenim v misije ali mednarodne organizacije, sodeluje z državnimi in drugimi
organi.
PREHODNE IN KONČNE DOLOČBE
35. člen
(imenovanje novih komisij in sprejem poslovnika)
(1) Vlada Republike Slovenije imenuje novo medresorsko
komisijo v šestih mesecih po uveljavitvi tega zakona. Do imenovanja nove
medresorske komisije nadaljuje delo medresorska komisija, ki je bila imenovana
po Zakonu o napotitvi oseb v mednarodne civilne misije in mednarodne
organizacije (Uradni list RS, št. 20/06).
(2) Predsednik medresorske komisije v enem mesecu po
imenovanju nove medresorske komisije imenuje nove izbirne komisije. Do
imenovanja novih izbirnih komisij nadaljujejo delo izbirne komisije, ki so bile
imenovane po Zakonu o napotitvi oseb v mednarodne civilne misije in mednarodne
organizacije (Uradni list RS, št. 20/06).
(3) Nova medresorska komisija sprejme v treh mesecih po
imenovanju nov poslovnik medresorske komisije za napotitev oseb v misije in
mednarodne organizacije. Do uveljavitve novega poslovnika v skladu s tem
zakonom se smiselno uporablja Poslovnik medresorske komisije za napotitev oseb
v misije in mednarodne organizacije (Uradni list RS, št. 112/06), če ni v
nasprotju s tem zakonom.
36. člen
(prenehanje veljavnosti)
Z dnem uveljavitve tega zakona prenehata veljati Zakon o
napotitvi oseb v mednarodne civilne misije in mednarodne organizacije (Uradni
list RS, št. 20/06) in Poslovnik medresorske komisije za napotitev oseb v
misije in mednarodne organizacije (Uradni list RS, št. 112/06).
37. člen
(podaljšanje uporabe)
(1) Za napoteno osebo, ki je bila napotena v misijo ali
mednarodno organizacijo pred uveljavitvijo tega zakona, se do izteka te
napotitve uporablja Zakon o napotitvi oseb v mednarodne civilne misije in
mednarodne organizacije (Uradni list RS, št. 20/06).
(2) Postopki izbire oseb, ki so se začeli pred uveljavitvijo
tega zakona, se nadaljujejo po Zakonu o napotitvi oseb v mednarodne civilne
misije in mednarodne organizacije (Uradni list RS, št. 20/06).
(3) Za podaljšanje napotitve že napotene osebe po uveljavitvi
tega zakona se uporabljajo določbe tega zakona.
38. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 007-04/21-4/11
Ljubljana, dne 15. decembra 2021
EPA 2159-VIII
Državni zbor
Republike Slovenije
Igor Zorčič
predsednik