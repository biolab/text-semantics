I. SPLOŠNE DOLOČBE
1. člen
(vsebina zakona)
Ta zakon ureja ugotavljanje in določanje kritične
infrastrukture Republike Slovenije, načela in načrtovanje zaščite kritične infrastrukture,
naloge organov in organizacij na področju kritične infrastrukture ter
obveščanje, poročanje, zagotavljanje podpore odločanju, varovanje podatkov in
nadzor na področju kritične infrastrukture.
2. člen
(razmerje med evropsko kritično infrastrukturo Republike
Slovenije in kritično infrastrukturo Republike Slovenije)
(1) Evropska kritična infrastruktura, določena na območju
Republike Slovenije, je tudi kritična infrastruktura Republike Slovenije (v
nadaljnjem besedilu: kritična infrastruktura).
(2) Pri zaščiti kritične infrastrukture iz prejšnjega
odstavka se upoštevajo tudi predpisi, ki urejajo evropsko kritično
infrastrukturo.
3. člen
(pomen pojmov)
V tem zakonu uporabljeni pojmi imajo naslednji pomen:
1.     
Evropska kritična infrastruktura Republike Slovenije je infrastruktura,
ki se nahaja na ozemlju Republike Slovenije in je določena v skladu s predpisi,
ki urejajo evropsko kritično infrastrukturo.
2.     
Izredni dogodek pri delovanju kritične infrastrukture (v nadaljnjem
besedilu: izredni dogodek) je resna motnja v delovanju ali prekinitev delovanja
kritične infrastrukture, ki vpliva ali bi lahko vplivala tudi na njeno varnost.
3.     
Kritična infrastruktura Republike Slovenije obsega tiste zmogljivosti,
ki so ključnega pomena za državo in bi prekinitev njihovega delovanja ali
njihovo uničenje pomembno vplivalo in imelo resne posledice za nacionalno
varnost, gospodarstvo, in druge ključne družbene funkcije ter zdravje, varnost,
zaščito in blaginjo ljudi.
4.     
Kriza je stanje, v katerem so zaradi prekinitve delovanja kritične
infrastrukture nastale ali lahko nastanejo posledice, ki presegajo mejno
vrednost vsaj enega medsektorskega kriterija za ugotavljanje kritične
infrastrukture.
5.     
Lastniki ali upravljavci kritične infrastrukture (v nadaljnjem besedilu:
upravljavci kritične infrastrukture) so gospodarske družbe, zavodi, državni
organi in Banka Slovenije, ki imajo v lasti ali upravljajo kritično
infrastrukturo.
6.     
Načrtovanje zaščite kritične infrastrukture obsega ocenjevanje tveganj
za delovanje kritične infrastrukture in oblikovanje ukrepov za zaščito kritične
infrastrukture.
7.     
Nosilci sektorjev kritične infrastrukture so posamezna ministrstva in
službe Vlade Republike Slovenije, ki so odgovorni za delovna področja, na
katera spada kritična infrastruktura, in Banka Slovenije.
8.     
Ocena tveganj za delovanje kritične infrastrukture (v nadaljnjem
besedilu: ocena tveganj) je rezultat celovitega postopka identifikacije,
analize in ovrednotenja različnih virov tveganj za delovanje kritične
infrastrukture, ki se izvede za zagotovitev podlage za oblikovanje ukrepov za
zaščito kritične infrastrukture.
9.     
Področje kritične infrastrukture obsega dejavnosti, povezane z
ugotavljanjem, določanjem in zaščito kritične infrastrukture.
10.  
Povečana ogroženost kritične infrastrukture je stanje, ki ga zazna
pristojni državni organ in za katerega oceni, da bi lahko povzročilo nastanek
izrednega dogodka ali krize.
11.  
Prioriteta delovanja sektorjev kritične infrastrukture je določitev
prednostnega vrstnega reda sektorjev kritične infrastrukture z vidika posledic
resnih motenj v njihovem delovanju ali prekinitve njihovega delovanja.
12.  
Pristojni organi in organizacije so Vlada Republike Slovenije (v
nadaljnjem besedilu: vlada), ministrstvo, pristojno za obrambo (v nadaljnjem
besedilu: ministrstvo), nosilci sektorjev kritične infrastrukture, državni
organi, ki sodelujejo z nosilci sektorjev kritične infrastrukture pri izvajanju
njihovih nalog po tem zakonu, upravljavci kritične infrastrukture, Nacionalni
center za krizno upravljanje (v nadaljnjem besedilu: NCKU) in inšpektorat,
pristojen za obrambo.
13.  
Sektorji kritične infrastrukture so posamezne vsebinsko zaokrožene
celote delovanja kritične infrastrukture, med katere se štejejo tudi objekti,
ki zagotavljajo sistemsko odpornost in redundanco.
14.  
Ukrepi za zaščito kritične infrastrukture so dejavnosti, katerih namen
je zagotoviti varnost kritične infrastrukture, preprečiti motnje v njenem
delovanju ali prekinitev njenega delovanja in ublažiti posledice tega, po
potrebi vzpostaviti nadomestno ali obhodno delovanje kritične infrastrukture in
zagotoviti njeno čimprejšnje ponovno nemoteno delovanje.
15.  
Zaščita kritične infrastrukture kot del področja kritične infrastrukture
je dejavnost, ki se izvaja za zagotovitev neprekinjenosti delovanja kritične
infrastrukture.
II. UGOTAVLJANJE IN DOLOČANJE KRITIČNE INFRASTRUKTURE
4. člen
(sektorji kritične infrastrukture)
(1) Sektorji kritične infrastrukture so sektor energetike,
sektor prometa, sektor prehrane, sektor preskrbe s pitno vodo, sektor
zdravstva, sektor financ, sektor varovanja okolja ter sektor informacijsko-komunikacijskih
omrežij in sistemov.
(2) Sektor iz prejšnjega odstavka ima nosilca in državni
organ ali več teh, ki sodelujejo z nosilcem sektorja kritične infrastrukture pri
izvajanju njegovih nalog po tem zakonu.
(3) Nosilce sektorjev kritične infrastrukture in z njimi
sodelujoče državne organe iz prejšnjega odstavka ter prioriteto delovanja
sektorjev kritične infrastrukture določi vlada.
5. člen
(kriteriji za ugotavljanje kritične infrastrukture)
(1) Kriteriji za ugotavljanje kritične infrastrukture se
oblikujejo na podlagi presoje mogočih posledic zaradi resnih motenj v delovanju
ali prekinitve delovanja kritične infrastrukture za nacionalno varnost,
gospodarstvo in druge ključne družbene funkcije, ter zdravje, varnost, zaščito
in blaginjo ljudi.
(2) Kriteriji za ugotavljanje kritične infrastrukture so
podlaga za določitev kritične infrastrukture in jih podrobneje določi vlada.
(3) Kriteriji za ugotavljanje kritične infrastrukture so
sektorski in medsektorski.
6. člen
(sektorski kriteriji za ugotavljanje kritične
infrastrukture)
(1) Sektorski kriteriji za ugotavljanje kritične infrastrukture
se ob upoštevanju značilnosti posameznega sektorja kritične infrastrukture
oblikujejo na podlagi presoje mogočih posledic zaradi resnih motenj v delovanju
ali prekinitve delovanja kritične infrastrukture za posamezen sektor kritične
infrastrukture.
(2) Sektorski kriteriji za ugotavljanje kritične
infrastrukture so podlaga za prvi izbor kritične infrastrukture v sektorju
kritične infrastrukture.
7. člen
(medsektorski kriteriji za ugotavljanje kritične
infrastrukture)
(1) Medsektorski kriteriji za ugotavljanje kritične
infrastrukture se oblikujejo na podlagi presoje mogočih posledic zaradi resnih
motenj v delovanju ali prekinitve delovanja kritične infrastrukture za vse
sektorje kritične infrastrukture.
(2) Medsektorski kriteriji za ugotavljanje kritične
infrastrukture iz prejšnjega odstavka se nanašajo na posledice resnih motenj v
delovanju ali prekinitve delovanja kritične infrastrukture, pri čemer se
upoštevajo:
-       
število žrtev, pri čemer se oceni mogoče število mrtvih ali
poškodovanih;
-       
gospodarske posledice, pri čemer se oceni mogoča gospodarska izguba ali
poslabšanje kakovosti proizvodov ali storitev, vključno z morebitnimi
posledicami za okolje;
-       
vpliv na javnost, pri čemer se ocenijo mogoče posledice za zaupanje
javnosti, fizično trpljenje in motnje v vsakodnevnem življenju ljudi, vključno
s prekinitvijo zagotavljanja osnovnih storitev.
8. člen
(mejne vrednosti kriterijev za ugotavljanje kritične
infrastrukture)
(1) Mejne vrednosti kriterijev za ugotavljanje kritične
infrastrukture se oblikujejo na podlagi presoje teže mogočih posledic, nastalih
zaradi resnih motenj v delovanju ali prekinitve delovanja kritične
infrastrukture.
(2) Mejne vrednosti kriterijev za ugotavljanje kritične
infrastrukture podrobneje določi vlada.
9. člen
(določitev kritične infrastrukture)
(1) Kritična infrastruktura mora zadostiti minimalni
vrednosti vsaj enega medsektorskega kriterija za ugotavljanje kritične
infrastrukture.
(2) Kritično infrastrukturo in upravljavce kritične
infrastrukture določi vlada.
III. ZAŠČITA KRITIČNE INFRASTRUKTURE
10. člen
(načela zaščite kritične infrastrukture)
Načela zaščite kritične infrastrukture so:
1.     
Načelo celovitega pristopa, ki zahteva, da so v zaščito kritične
infrastrukture pred in med motnjami v delovanju ali prekinitvi delovanja
kritične infrastrukture ter po njih vključeni vsi pristojni organi in
organizacije in da se pri tem upoštevajo različne vrste nevarnosti, izhaja iz
ocene tveganj ter upošteva soodvisnost sektorjev kritične infrastrukture in
njihov medsebojni vpliv.
2.     
Načelo odgovornosti, po katerem so za delovanje kritične infrastrukture
neposredno odgovorni upravljavci kritične infrastrukture, za krepitev zaščite
kritične infrastrukture pa vsi pristojni organi in organizacije.
3.     
Načelo zaščite pred različnimi vrstami nevarnosti, ki zahteva, da vsi
pristojni organi in organizacije pri zagotavljanju neprekinjenega delovanja
kritične infrastrukture upoštevajo različne vrste naravnih in tehnoloških
nevarnosti.
4.     
Načelo stalnega načrtovanja zaščite kritične infrastrukture, ki zahteva,
da je načrtovanje zaščite kritične infrastrukture podprto s stalnim procesom
ocenjevanja tveganj za delovanje kritične infrastrukture in presoje ustreznosti
ukrepov za njeno zaščito.
5.     
Načelo izmenjave podatkov in informacij ter varovanja podatkov, ki
zahteva od vseh pristojnih organov in organizacij redno, pravočasno in na
zaupanju temelječo izmenjavo podatkov in informacij ob hkratnem varovanju
podatkov, povezanih s kritično infrastrukturo, v skladu s predpisi, ki urejajo
varovanje tajnih podatkov ali poslovno skrivnost.
11. člen
(dokumenti načrtovanja zaščite kritične infrastrukture)
(1) Dokumenti načrtovanja zaščite kritične infrastrukture (v
nadaljnjem besedilu: dokumenti načrtovanja) obsegajo oceno tveganj in ukrepe za
zaščito kritične infrastrukture.
(2) Dokumente načrtovanja izdelajo in hranijo upravljavci
kritične infrastrukture.
(3) Upravljavci kritične infrastrukture morajo k izdelanim
dokumentom načrtovanja pridobiti soglasje nosilca sektorja kritične
infrastrukture.
(4) Upravljavec kritične infrastrukture je pristojnemu
nosilcu sektorja kritične infrastrukture oziroma ministrstvu na njuno zahtevo
dolžen poslati dokumente načrtovanja.
12. člen
(ocena tveganj)
Upravljavci kritične infrastrukture izdelajo oceno tveganj na
podlagi navodila za ocenjevanje tveganj za delovanje kritične infrastrukture (v
nadaljnjem besedilu: navodilo), ki ga sprejme ministrstvo, in strokovnih
usmeritev, ki jih za posamezne sektorje kritične infrastrukture izdelajo
nosilci sektorjev kritične infrastrukture.
13. člen
(ukrepi za zaščito kritične infrastrukture)
(1) Ukrepi za zaščito kritične infrastrukture so stalni in
dodatni. Stalni ukrepi se izvajajo v vseh razmerah, ob povečani ogroženosti
kritične infrastrukture, izrednem dogodku ali krizi pa se lahko njihovo
izvajanje stopnjuje. Dodatni ukrepi se izvajajo ob povečani ogroženosti
kritične infrastrukture, izrednem dogodku ali krizi, če stalni ukrepi, tudi če
se njihovo izvajanje stopnjuje, ne zadostujejo.
(2) Stalne ukrepe za zaščito kritične infrastrukture na
podlagi ocene tveganj načrtujejo in izvajajo upravljavci kritične
infrastrukture.
(3) Upravljavci kritične infrastrukture dodatne ukrepe za
zaščito kritične infrastrukture načrtujejo na podlagi ocene tveganj ali
sprejmejo na podlagi nastalih in pričakovanih posledic povečane ogroženosti
kritične infrastrukture, izrednega dogodka ali krize.
(4) Nosilci sektorjev kritične infrastrukture lahko sprejmejo
dodatne ukrepe za zaščito kritične infrastrukture na ravni sektorja kritične
infrastrukture iz svoje pristojnosti ali pripravijo predlog dodatnih ukrepov za
zaščito kritične infrastrukture, ki ga sprejme vlada.
(5) Če morajo dodatne ukrepe za zaščito kritične
infrastrukture iz prejšnjega odstavka izvesti upravljavci kritične
infrastrukture, lahko vlada odloči o dodelitvi sredstev za izvedbo teh ukrepov.
(6) Na predlog nosilcev sektorjev kritične infrastrukture se
upravljavce kritične infrastrukture v skladu s predpisi, ki urejajo zasebno
varovanje, določi za zavezance obveznega organiziranja varovanja, ki morajo
izvajati varovanje kritične infrastrukture v skladu s temi predpisi.
14. člen
(ažuriranje dokumentov načrtovanja)
(1) Upravljavci kritične infrastrukture morajo dokumente
načrtovanja redno ažurirati, najmanj pa enkrat na leto.
(2) Ob nastanku novih okoliščin, ki lahko pomembno vplivajo
na delovanje kritične infrastrukture, je treba dokumente načrtovanja spremeniti
najpozneje v mesecu dni. K tako spremenjenim dokumentom načrtovanja je treba
pridobiti soglasje pristojnega nosilca sektorja kritične infrastrukture.
15. člen
(upoštevanje obstoječih dokumentov)
Pri izdelavi dokumentov načrtovanja se lahko upoštevajo dokumenti,
ukrepi, postopki in rešitve, izdelani ali sprejeti na podlagi veljavnih
predpisov, zlasti s področja zasebnega varovanja, varstva pred naravnimi in
drugimi nesrečami in tehnološke varnosti, in poslovnih odločitev upravljavcev
kritične infrastrukture.
16. člen
(izvršba in stečaj upravljavca kritične infrastrukture)
(1) Objekti, naprave, sistemi in zmogljivosti upravljavcev
kritične infrastrukture in njihove premoženjske pravice, ki so nujno potrebni
za nemoteno delovanje kritične infrastrukture, ne morejo biti predmet izvršbe
ali prodaje v stečajnem postopku ali postopku prisilne likvidacije v skladu z
zakonom, ki ureja izvršbo, ter zakonom, ki ureja postopke zaradi insolventnosti
in prisilnega prenehanja, razen če se z izvršbo ali prodajo v postopku stečaja
ali prisilne likvidacije zagotavljata celovitost in nemoteno delovanje kritične
infrastrukture v skladu s tem zakonom.
(2) Ne glede na predpise, ki urejajo poslovanje stečajnega dolžnika
po začetku stečajnega postopka, je stečajnemu dolžniku, ki je upravljavec
kritične infrastrukture, dovoljeno nadaljevanje poslovanja v zadevah, ki so
nujno potrebne za zagotavljanje neprekinjenega delovanja kritične
infrastrukture. Stečajni upravitelj mora v tem primeru poskrbeti, da se
opravljanje nalog, ki so nujno potrebne za zagotavljanje neprekinjenega delovanja
kritične infrastrukture, zagotovi v neokrnjenem obsegu.
IV. NALOGE NA PODROČJU KRITIČNE INFRASTRUKTURE
17. člen
(vlada)
Vlada na področju kritične infrastrukture poleg drugih nalog,
določenih s tem zakonom, določa politiko na tem področju ter po potrebi od
nosilcev sektorjev kritične infrastrukture, upravljavcev kritične
infrastrukture, ministrstva in inšpektorata, pristojnega za obrambo, zahteva
dodatna poročila o izvajanju nalog iz njihove pristojnosti, ki niso zajeta v
petem poglavju tega zakona.
18. člen
(nosilci sektorjev kritične infrastrukture)
(1) Nosilci sektorjev kritične infrastrukture opravljajo na
področju kritične infrastrukture poleg drugih nalog, določenih s tem zakonom,
te naloge:
-       
oblikujejo pobudo in sodelujejo pri pripravi predloga za določitev
sektorskih kriterijev za ugotavljanje kritične infrastrukture in njihovih
mejnih vrednosti;
-       
sodelujejo pri pripravi predloga za določitev medsektorskih kriterijev
za ugotavljanje kritične infrastrukture in njihovih mejnih vrednosti;
-       
oblikujejo pobudo in sodelujejo pri pripravi predloga za določitev
kritične infrastrukture iz svoje pristojnosti;
-       
usklajujejo predloge ukrepov za zaščito kritične infrastrukture v
sektorju kritične infrastrukture iz svoje pristojnosti;
-       
usmerjajo in nudijo strokovno pomoč upravljavcem kritične infrastrukture
pri njihovem načrtovanju zaščite kritične infrastrukture;
-       
pripravljajo ali dopolnjujejo predpise s področja sektorja kritične
infrastrukture iz svoje pristojnosti z vidika zaščite kritične infrastrukture.
(2) Nosilci sektorjev kritične infrastrukture določijo
kontaktno osebo ali več takih oseb za sodelovanje na področju kritične
infrastrukture z upravljavci kritične infrastrukture, drugimi nosilci sektorjev
kritične infrastrukture in ministrstvom.
19. člen
(upravljavci kritične infrastrukture)
(1) Upravljavci kritične infrastrukture zagotavljajo
neprekinjeno delovanje kritične infrastrukture.
(2) Upravljavci kritične infrastrukture določijo kontaktno
osebo ali več takih oseb za sodelovanje na področju kritične infrastrukture z
drugimi upravljavci kritične infrastrukture, nosilci sektorjev kritične
infrastrukture in ministrstvom.
20. člen
(ministrstvo)
(1) Strokovno usmerjanje in usklajevanje dejavnosti na
področju kritične infrastrukture izvaja ministrstvo.
(2) Ministrstvo opravlja na področju kritične infrastrukture poleg
drugih nalog, določenih s tem zakonom, naslednje naloge:
-       
pripravlja predloge za določitev sektorskih in medsektorskih kriterijev
za ugotavljanje kritične infrastrukture in mejnih vrednosti teh kriterijev, pri
čemer obravnava pobude in predloge nosilcev sektorjev kritične infrastrukture;
-       
pripravlja predloge za določitev kritične infrastrukture, pri čemer
obravnava pobude in predloge pristojnih nosilcev sektorjev kritične
infrastrukture;
-       
usklajuje predloge ukrepov za zaščito kritične infrastrukture med
sektorji kritične infrastrukture.
(3) Ministrstvo je kontaktni organ za sodelovanje med
pristojnimi organi in organizacijami.
21. člen
(Nacionalni center za krizno upravljanje)
V primeru krize po tem zakonu NCKU opravlja svoje naloge
tako, kot je določeno s predpisi o njegovi organizaciji in delovanju.
22. člen
(Banka Slovenije)
(1) Ta zakon se ne uporablja za kritično infrastrukturo, ki
jo upravlja Evropski sistem centralnih bank.
(2) Ta zakon se ne uporablja za kritično infrastrukturo v
upravljanju Banke Slovenije, ki jo nadzira Evropski sistem centralnih bank.
(3) Ta zakon ne posega v nadzor kritične infrastrukture s
področja pristojnosti Banke Slovenije ali Evropskega sistema centralnih bank,
ki ga urejajo predpisi Evropske unije in na njihovi podlagi sprejeti predpisi
Republike Slovenije.
(4) Za kritično infrastrukturo Banke Slovenije, ki ni
infrastruktura iz prvega in drugega odstavka tega člena in jo Banka Slovenije
uporablja za izvajanje svojih nalog po Zakonu o Banki Slovenije (Uradni list
RS, št. 72/06 – uradno prečiščeno besedilo, 59/11 in 55/17; v nadaljnjem
besedilu: ZBS-1), Statutu Evropskega sistema centralnih bank in Evropske
centralne banke (UL C št. 326 z dne 26. 10. 2012, str. 230; v
nadaljnjem besedilu: Statut) in predpisih Evropske unije, lahko pristojni
organi in organizacije sprejemajo odločitve o delovanju te infrastrukture le s
soglasjem Banke Slovenije.
V. OBVEŠČANJE, POROČANJE IN ZAGOTAVLJANJE PODPORE ODLOČANJU
23. člen
(obveščanje)
(1) Upravljavec kritične infrastrukture takoj, ko je mogoče, obvesti
nosilca sektorja kritične infrastrukture in NCKU o prekinitvi delovanja
kritične infrastrukture, za katero oceni, da lahko ima negativne materialne in
druge posledice za delovanje sektorja kritične infrastrukture, in o že
izvedenih ukrepih za zaščito kritične infrastrukture.
(2) O prekinitvi delovanja kritične infrastrukture z znaki možnosti
nastanka krize nosilec sektorja kritične infrastrukture obvesti vlado ter
skupaj z upravljavcem kritične infrastrukture poskrbi za čimprejšnje obveščanje
javnosti o pomembnih dejstvih in izvedenih ukrepih za zaščito kritične
infrastrukture.
(3) V primeru povečane ogroženosti kritične infrastrukture
pristojni državni organi z zaznano grožnjo seznanijo nosilca sektorja kritične
infrastrukture, ta pa upravljavca kritične infrastrukture.
(4) Upravljavec kritične infrastrukture o dejstvih in
okoliščinah, ki kažejo na možnost njegovega prenehanja poslovanja ali stečaja,
obvesti nosilca sektorja kritične infrastrukture.
24. člen
(poročanje)
(1) Nosilci sektorjev kritične infrastrukture na podlagi
letnih poročil upravljavcev kritične infrastrukture o zagotavljanju
neprekinjenega delovanja kritične infrastrukture za preteklo leto, ki jih ti
pripravijo do konca februarja, pripravijo letno poročilo o zagotavljanju
neprekinjenega delovanja kritične infrastrukture za sektor kritične
infrastrukture iz svoje pristojnosti in ga do konca aprila pošljejo
ministrstvu, ki pripravi skupno letno poročilo o zagotavljanju neprekinjenega
delovanja kritične infrastrukture Republike Slovenije in ga do konca maja za
preteklo leto predloži vladi.
(2) V poročilih iz prejšnjega odstavka se navedejo izredni
dogodki, ki so povzročili prekinitev delovanja kritične infrastrukture z
negativnimi materialnimi in drugimi posledicami za delovanje sektorja kritične
infrastrukture, v zvezi s tem izvedeni ukrepi za zaščito kritične
infrastrukture ter rešitve in sprejeti ali predlagani ukrepi za izboljšanje
zaščite kritične infrastrukture.
25. člen
(podatki o odgovornih in kontaktnih osebah)
(1) Da se zagotovi podpora odločanju na področju kritične
infrastrukture, se zbirajo, obdelujejo, uporabljajo in hranijo ti podatki o
odgovorni in kontaktni osebi nosilca sektorja kritične infrastrukture in
upravljavca kritične infrastrukture:
-       
ime in priimek,
-       
stalno ali začasno prebivališče,
-       
številka telefona,
-       
naziv delovnega mesta.
(2) Podatke o odgovornih in kontaktnih osebah nosilcev
sektorjev kritične infrastrukture in upravljavcev kritične infrastrukture zbira,
obdeluje, uporablja in hrani NCKU.
(3) Nosilci sektorjev kritične infrastrukture zbirajo,
obdelujejo, uporabljajo in hranijo podatke o odgovornih in kontaktnih osebah
upravljavcev kritične infrastrukture, ki delujejo v sektorju kritične
infrastrukture iz njihove pristojnosti.
VI. VAROVANJE PODATKOV
26. člen
(varovanje podatkov)
Podatki, ki se nanašajo na ugotavljanje, določanje in zaščito
kritične infrastrukture in so določeni kot tajni ali poslovna skrivnost, se
obravnavajo v skladu s predpisi, ki urejajo področje tajnih podatkov in
poslovno skrivnost.
27. člen
(zaupni podatki Banke Slovenije)
Podatki, ki jih ima na voljo Banka Slovenije in so v skladu z
ZBS-1, Statutom in drugimi predpisi določeni kot zaupni, se lahko uporabijo le
v skladu s temi predpisi.
VII. NADZOR
28. člen
(izvajanje nadzora)
Nadzor nad izvajanjem določb tega zakona izvaja inšpektorat, pristojen
za obrambo.
VIII. KAZENSKE DOLOČBE
29. člen
(prekrški)
(1) Z globo od 5.000 do 15.000 eurov je za prekršek kaznovan upravljavec
kritične infrastrukture, če:
-       
ne izdela ali hrani dokumentov načrtovanja (drugi odstavek 11. člena);
-       
k izdelanim dokumentom načrtovanja ne pridobi soglasja nosilca sektorja
kritične infrastrukture (tretji odstavek 11. člena);
-       
ne izvaja rednega ažuriranja dokumentov načrtovanja (prvi odstavek
14. člena);
-       
ob nastanku novih okoliščin, ki lahko pomembno vplivajo na delovanje
kritične infrastrukture, v predpisanem roku ne spremeni dokumentov načrtovanja
ali k tako spremenjenim dokumentom načrtovanja ne pridobi soglasja pristojnega nosilca
sektorja kritične infrastrukture (drugi odstavek 14. člena);
-       
ne določi kontaktne osebe za sodelovanje na področju kritične
infrastrukture z drugimi upravljavci kritične infrastrukture, nosilci sektorjev
kritične infrastrukture in ministrstvom (drugi odstavek 19. člena);
-       
nosilca sektorja kritične infrastrukture in NCKU takoj, ko je mogoče, ne
obvesti o prekinitvi delovanja kritične infrastrukture, za katero oceni, da ima
lahko negativne materialne in druge posledice za delovanje sektorja kritične
infrastrukture, in o že izvedenih ukrepih za zaščito kritične infrastrukture
(prvi odstavek 23. člena);
-       
nosilca sektorja kritične infrastrukture ne obvesti o dejstvih in
okoliščinah, ki kažejo na možnost njegovega prenehanja poslovanja ali stečaja
(četrti odstavek 23. člena);
-       
ne izdela vsebinsko ustreznega letnega poročila o zagotavljanju neprekinjenega
delovanja kritične infrastrukture, ki jo upravlja (drugi odstavek
24. člena);
-       
podatkov, ki se nanašajo na kritično infrastrukturo in so določeni kot
tajni ali poslovna skrivnost, ne obravnava v skladu s predpisi, ki urejajo
varovanje tajnih podatkov in poslovno skrivnost (26. člen).
(2) Z globo od 400 do 1.000 eurov je kaznovana odgovorna oseba
upravljavca kritične infrastrukture, ki stori prekršek iz prejšnjega odstavka.
30. člen
(višina globe v hitrem prekrškovnem postopku)
Za prekrške po tem zakonu se v hitrem prekrškovnem postopku
lahko izreče globa v znesku, ki je višji od najnižje globe, določene po tem zakonu.

Zakon o kritični infrastrukturi – ZKI (Uradni
list RS, št. 75/17) vsebuje naslednje prehodne in
končno določbo:
»IX. PREHODNE IN KONČNA DOLOČBA
31. člen
(roka za določitev kritične
infrastrukture)
(1) Vlada določi nosilce sektorjev kritične infrastrukture, z
njimi sodelujoče državne organe in prioriteto delovanja sektorjev kritične
infrastrukture iz 4. člena, kriterije za ugotavljanje kritične
infrastrukture iz 5. člena in mejne vrednosti kriterijev za ugotavljanje
kritične infrastrukture iz 8. člena tega zakona v šestih mesecih po
uveljavitvi tega zakona.
(2) Vlada določi kritično infrastrukturo iz 9. člena
tega zakona v devetih mesecih po uveljavitvi tega zakona.
32. člen
(rok za sprejetje navodila)
Minister, pristojen za obrambo, sprejme navodilo iz
12. člena tega zakona v 12 mesecih po uveljavitvi tega zakona.
33. člen
(rok za izdelavo dokumentov
načrtovanja)
Upravljavci kritične infrastrukture izdelajo dokumente
načrtovanja iz 11. člena tega zakona v 12 mesecih po sprejetju navodila iz
prejšnjega člena.
34. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21) vsebuje naslednjo končno določbo:
»15. člen
Ta zakon začne veljati petnajsti dan po objavi v Uradnem
listu Republike Slovenije.
Določba 1. člena tega zakona se začne uporabljati
1. januarja 2024, do takrat se uporablja 32.a člen Zakona o državni upravi
(Uradni list RS, št. 113/05 – uradno prečiščeno besedilo, 89/07 – odl. US,
126/07 – ZUP-E, 48/09, 8/10 – ZUP-G, 8/12 – ZVRS-F, 21/12, 47/13, 12/14, 90/14,
51/16, 36/21 in 82/21).«.