I. Splošne določbe
1. člen
(namen zakona)
(1) Ta zakon ureja nadzor nad porabo sredstev dolgoročnih
rezervacij (v nadaljnjem besedilu: sredstva rezervacij), za katera so podjetja
v postopku lastninskega preoblikovanja na podlagi predpisov o lastninskem
preoblikovanju podjetij v otvoritveni bilanci stanja oblikovala vir za
odstranitev odpadkov in za objekte, tehnologije ter naprave, namenjene zmanjšanju
obremenjevanja okolja.
(2) Ta zakon se nanaša na gospodarske družbe, v katere so se
preoblikovala podjetja, ki jim je Agencija RS za prestrukturiranje in
privatizacijo (v nadaljnjem besedilu: agencija) v postopku lastninskega
preoblikovanja odobrila program preoblikovanja skladno z določbami 19. člena
zakona o lastninskem preoblikovanju podjetij (Uradni list RS, št. 55/92, 7/93,
31/93, 32/94 - odločba US in 1/96) in so v otvoritveni bilanci stanja
oblikovala rezervacije za izvedbo programa ekološke sanacije.
2. člen
(pojmi)
(1) Višina sredstev rezervacij je določena v otvoritveni bilanci
stanja, ki jo je podjetje iz drugega odstavka prejšnjega člena v okviru
programa lastninskega preoblikovanja predložilo agenciji v odobritev.
(2) Za program ekološke sanacije (v nadaljnjem besedilu: program)
se šteje predračun za odstranitev odpadkov, ki ga je ministrstvo, pristojno za
varstvo okolja (v nadaljnjem besedilu: ministrstvo) v postopku lastninskega
preoblikovanja podjetja potrdilo ali program gradnje objektov, tehnologij in
naprav za zmanjšanje obremenjevanja okolja, na podlagi katerega je ministrstvo
odobrilo vrednost rezervacije.
II. Izvajanje programa ekološke sanacije
3. člen
(izvajanje programa)
Gospodarska družba iz drugega odstavka 1. člena tega zakona
(v nadaljnjem besedilu: gospodarska družba) lahko porablja sredstva rezervacij
samo za izvedbo programa iz drugega odstavka prejšnjega člena.
4. člen
(sprememba programa)
(1) Gospodarska družba lahko pred iztekom roka za izvedbo
programa poda ministrstvu vlogo za odobritev spremembe programa, če to narekuje
opustitev proizvodnje, sprememba tehnologije ali možnost skupnega reševanja
ekoloških problemov.
(2) Skupno reševanje ekoloških problemov iz prejšnjega odstavka
zajema vlaganje sredstev gospodarske družbe v programe drugih gospodarskih družb
za izvedbo skupnega projekta za zmanjšanje obremenjevanja okolja ali v javne objekte
in naprave varstva okolja (čistilne naprave, kanalizacijski sistemi, sežigalnice,
odlagališča odpadkov ali drugi podobni objekti ali naprave).
5. člen
(vsebina spremenjenega programa)
(1) Gospodarska družba mora v vlogi za odobritev spremembe programa
navesti razloge, ki utemeljujejo njegovo spremembo, in ji priložiti spremenjeni
program.
(2) Spremenjeni program mora vsebovati:
1.     
analizo obremenitev okolja, ki izvirajo iz dejavnosti gospodarske družbe
in so predmet ekološke sanacije,
2.     
tehnološke in druge rešitve izvedbe ekološke sanacije,
3.     
rok za izvedbo programa,
4.     
finančni načrt za izvedbo programa,
5.     
revalorizirani znesek neporabljenih sredstev rezervacij.
6. člen
(soglasje za izvajanje programa)
(1) Gospodarska družba mora pridobiti soglasje ministrstva pred
začetkom izvajanja spremenjenega programa iz 4. člena tega zakona.
(2) S spremembo programa ni mogoče spremeniti višine sredstev
rezervacij.
(3) Ministrstvo da soglasje k spremenjenemu programu, s
katerim namerava gospodarska družba vlagati sredstva rezervacij za ekološko
sanacijo v tujo pravno osebo, le v primeru, če je iz spremenjenega programa
razvidno, da bo njegova izvedba zmanjšala obremenjevanje okolja gospodarske družbe
na območju Republike Slovenije.
7. člen
(podaljšanje rokov)
(1) Gospodarska družba lahko med izvajanjem programa poda na
ministrstvo vlogo za podaljšanje roka za njegovo izvedbo.
(2) Ministrstvo odloči o podaljšanju roka za izvedbo programa,
ki pa ne more biti daljše od petih let.
(3) Rok za izvedbo programa se lahko podaljša samo enkrat.
III. Evidentiranje in poročanje o izvajanju programa
8. člen
(evidentiranje)
(1) Gospodarska družba mora v času izvajanja programa evidentirati
porabo sredstev za njegovo izvedbo v skladu s slovenskimi računovodskimi
standardi.
(2) Gospodarska družba lahko odpravlja oblikovani vir za
izvajanje programa samo s prenašanjem med prihodke za pokrivanje stroškov
amortizacije osnovnih sredstev, pridobljenih za izvedbo programa, in za
pokrivanje drugih stroškov njegove izvedbe.
9. člen
(vmesno poročilo)
(1) Gospodarska družba mora v času izvajanja programa ministrstvu
predložiti poročilo o njegovem izvajanju (v nadaljnjem besedilu: vmesno poročilo).
(2) Vmesno poročilo vsebuje:
1.     
obseg izvedene sanacije in njen vpliv na zmanjšanje začetnih obremenitev
oziroma obremenjevanja okolja po posameznih lokacijah in projektih naložb,
skladno s programom;
2.     
oceno nadaljnjega izvajanja programa;
3.     
znesek porabljenih sredstev za izvedbo programa na podlagi verodostojnih
knjigovodskih listin in
4.     
stanje revaloriziranega zneska neporabljenih sredstev rezervacij.
(3) Gospodarska družba, ki je po zakonu zavezana k reviziji,
mora predložiti vmesno poročilo najkasneje v 30 dneh po prejemu revizijskega
poročila za vsako poslovno leto, druga gospodarska družba pa v 90 dneh po
preteku poslovnega leta.
(4) Gospodarska družba mora predložiti ministrstvu prvo vmesno
poročilo o stanju na dan 31. decembra 2000 in sicer za obdobje od 1. januarja
1993 dalje, najkasneje v šestih mesecih od uveljavitve tega zakona.
(5) Ministrstvo v soglasju z ministrstvom, pristojnim za finance,
izda odločbo o višini revaloriziranega dela neporabljenih sredstev rezervacij
na podlagi poročila iz prejšnjega odstavka v 90 dneh od njegovega prejema,
gospodarska družba pa mora v osmih dneh po prejemu odločbe izdati deset bianco
menic z menično izjavo, ki se glasijo na Ekološko razvojni sklad Republike
Slovenije, javni sklad (v nadaljnjem besedilu: sklad).
(6) Tožba zoper odločbo iz prejšnjega odstavka ne zadrži izvršitve.
(7) Če gospodarska družba v roku iz četrtega odstavka tega člena
ministrstvu ne predloži vmesnega poročila ali v roku iz petega odstavka tega člena
ne izda menic, se šteje, da sredstev ni porabila za izvedbo programa,
ministrstvo pa o tem izda odločbo, s katero ugotovi tudi vrednost neporabljenih
sredstev, ki je enaka revalorizirani vrednosti sredstev rezervacij iz
otvoritvene bilance stanja iz prvega odstavka 2. člena tega zakona, in določi
rok, v katerem mora družba za to vrednost nakazati denarna sredstva v proračun
Republike Slovenije, ki so prejemek računa finančnih terjatev in naložb proračuna
Republike Slovenije.
(8) Vlada Republike Slovenije denarna sredstva iz prejšnjega
odstavka nameni za povečanje namenskega premoženja sklada.
10. člen
(končno poročilo)
(1) Gospodarska družba, ki je po zakonu zavezana k reviziji,
mora po izteku roka za izvedbo programa, vendar najkasneje 30 dni po prejemu
revizijskega poročila za poslovno leto, v katerem se je iztekel rok, druga
gospodarska družba pa v 90 dneh po preteku poslovnega leta, v katerem se je
iztekel rok, ministrstvu predložiti poročilo o izvedbi programa (v nadaljnjem
besedilu: končno poročilo).
(2) Končno poročilo iz prejšnjega odstavka mora vsebovati podatke
iz 1. in 3. točke drugega odstavka prejšnjega člena.
(3) Če gospodarska družba v roku za izvedbo programa ni
porabila vseh sredstev rezervacij, v končnem poročilu navede tudi podatke iz 4.
točke drugega odstavka prejšnjega člena.
(4) Vlada Republike Slovenije vsako leto do 30. junija poroča
Državnemu zboru Republike Slovenije o izvedenih programih ekološke sanacije v
predhodnem letu.
11. člen
(revidiranje)
(1) Vmesnemu in končnemu poročilu mora biti priloženo revizijsko
poročilo o porabi sredstev rezervacij, ki ga je izdelal pooblaščeni revizor
revizijske družbe, vpisane v register revizijskih družb ali agencija Republike
Slovenije za revidiranje lastninskega preoblikovanja podjetij (v nadaljnjem besedilu:
agencija za revidiranje). (delno se preneha
uporabljati)
(2) Ne glede na določbo prejšnjega odstavka izdela revizijsko
poročilo k prvemu vmesnemu poročilu iz četrtega odstavka 9. člena tega zakona
agencija za revidiranje. (delno se preneha
uporabljati)
(3) Določba prvega odstavka tega člena velja tudi za gospodarsko
družbo, ki po zakonu ni zavezana k reviziji. (delno se preneha
uporabljati)
(4) Stroški revidiranja bremenijo gospodarsko družbo. (delno se preneha
uporabljati)
IV. Poraba sredstev rezervacij
12. člen
(izpolnitev obveznosti)
(1) Na podlagi končnega poročila izda ministrstvo odločbo, s
katero ugotovi, da je gospodarska družba porabila sredstva rezervacij v roku,
določenem za izvedbo programa.
(2) Če gospodarska družba v roku iz prejšnjega odstavka ni
porabila vseh sredstev rezervacij, ministrstvo z odločbo ugotovi tudi
revalorizirano višino neporabljenih sredstev, sklad pa za ta znesek vnovči
menice.
(3) Če gospodarska družba v predpisanem roku ministrstvu ne
predloži končnega poročila, se šteje, da ni porabila sredstev rezervacij za
izvedbo programa, ministrstvo pa o tem izda odločbo, s katero določi, da je višina
neporabljenih sredstev enaka revalorizirani višini sredstev rezervacij iz otvoritvene
bilance stanja iz prvega odstavka 2. člena tega zakona, sklad pa za ta znesek
vnovči menice.
13. člen
(spremenjene okoliščine)
(1) Če gospodarska družba ugotovi, da zaradi sprememb v
proizvodnih postopkih ali opustitve dela proizvodnje ni smotrno izvesti
programa, lahko ministrstvu poda predlog, naj odloči o prenehanju izvajanja
programa.
(2) Predlog za prenehanje izvajanja programa mora izpolnjevati
zahteve iz 3. in 4. točke drugega odstavka 9. člena tega zakona. Predlogu je
treba predložiti tudi revizijsko poročilo iz prvega odstavka 11. člena tega
zakona.
(3) V odločbi o dovolitvi prenehanja izvajanja programa ministrstvo
ugotovi revalorizirano višino porabljenih in neporabljenih sredstev rezervacij.
(4) Sklad vnovči menice za znesek v ugotovljeni višini revalorizirane
vrednosti neporabljenih sredstev iz prejšnjega odstavka.
14. člen
(stečaj in likvidacija)
(1) Če se v gospodarski družbi pred porabo sredstev za
izvedbo programa začne stečajni postopek, ima sklad pravico do posebnega poplačila
v višini revaloriziranega dela neporabljenih sredstev za izvedbo programa
gospodarske družbe, kar se šteje kot terjatev sklada. V ta namen se prednostno
oblikuje posebna stečajna masa v višini revaloriziranega dela neporabljenih
sredstev za izvedbo programa gospodarske družbe, ki ne gre v razdelitveno maso,
temveč se na podlagi sklepa stečajnega senata v obliki denarnih sredstev prenese
na sklad.
(2) Če se v gospodarski družbi pred porabo sredstev za
izvedbo programa začne likvidacijski postopek, ima v njem sklad položaj upnika
za terjatev v višini revaloriziranega dela neporabljenih sredstev za izvedbo
programa gospodarske družbe.
15. člen
(dodatna namenska sredstva sklada)
(1) Sredstva, ki jih pridobi sklad na podlagi 12. in 13. člena
tega zakona, zmanjšana za morebitne stroške postopkov izterjave, so dodatno
namensko premoženje sklada.
(2) Sredstva, ki jih pridobi sklad na podlagi prejšnjega člena,
zmanjšana za morebitne stroške postopkov izterjave, so dodatno namensko premoženje
sklada, porabijo pa se lahko za poplačilo stroškov sanacije okoljskega bremena gospodarske
družbe iz prejšnjega člena.
16. člen
(evidenca)
Ministrstvo vodi evidenco o porabi sredstev rezervacij in
izvajanju programov ekološke sanacije, ki vsebuje zlasti podatke o gospodarskih
družbah, ki so oblikovale rezervacije, programih in višini sredstev rezervacij.
V. Nadzorstvo
17. člen
(inšpekcijsko nadzorstvo)
Inšpekcijski nadzor nad izvajanjem določb tega zakona izvajajo
inšpektorji, pristojni za varstvo okolja.
VI. Kazenska določba
18. člen
(prekrški)
(1) Z denarno kaznijo od 300.000 do 30,000.000 tolarjev se
kaznuje za prekršek gospodarska družba:
1.     
če začne izvajati spremenjeni program brez soglasja ministrstva (6. člen);
2.     
če ne evidentira porabe sredstev za izvedbo programa (8. člen);
3.     
če ne poroča o izvajanju programa ali če nepopolno poroča ali če ne poroča
v predpisanih rokih ali če ne izda menice (9. in 10. člen);
4.     
če na zahtevo ministrstva ne predloži potrebnih podatkov (drugi odstavek
18. člena).
(2) Z denarno kaznijo od 30.000 do 1,500.000 tolarjev se
kaznuje za prekršek iz prejšnjega odstavka tudi odgovorna oseba gospodarske družbe.

Zakon o porabi sredstev dolgoročnih rezervacij
za ekološko sanacijo – ZPDRES (Uradni list RS, št. 59/01)
vsebuje naslednje prehodne in končno določbo:
»VII. Prehodne in končna določba
19. člen
(dopolnilna odločba)
(1) Če akt, s katerim je ministrstvo potrdilo ali odobrilo rezervacije,
ne vsebuje roka za izvedbo programa, ga ministrstvo določi v dopolnilni odločbi.
(2) V primerih iz prejšnjega odstavka mora gospodarska družba
v 30 dneh od zahteve ministrstva predložiti vse potrebne podatke za določitev
roka.
(3) Če gospodarska družba v roku iz prejšnjega odstavka ne
predloži zahtevanih podatkov, odloči o roku za izvedbo programa ministrstvo.
20. člen
(poraba vseh sredstev do
uveljavitve zakona)
(1) Gospodarska družba, ki je do uveljavitve tega zakona že
porabila vsa sredstva rezervacij za izvedbo programa, mora ministrstvu v roku
iz četrtega odstavka 9. člena tega zakona predložiti namesto vmesnega poročila
končno poročilo in revizijsko poročilo iz drugega odstavka 11. člena tega zakona.
(2) Na podlagi poročila iz prejšnjega odstavka ministrstvo izda
v soglasju z ministrstvom, pristojnim za finance, odločbo o porabljenih
sredstvih rezervacij.
(3) Ne glede na določbo petega odstavka 9. člena tega zakona,
gospodarska družba iz prvega odstavka tega člena ni dolžna izdati menic.
21. člen
(sprememba programa pred
uveljavitvijo zakona)
(1) Če je gospodarska družba do uveljavitve tega zakona zaradi
razlogov iz 4. člena tega zakona spremenila program, mora vsebovati prvo vmesno
poročilo iz četrtega odstavka 9. člena tega zakona ali končno poročilo iz
prvega odstavka prejšnjega člena tudi opis spremenjenega programa.
(2) Opis spremenjenega programa iz prejšnjega odstavka mora
imeti vsebine iz prvega odstavka 5. člena tega zakona, 1. in 2. točke drugega
odstavka 5. člena tega zakona ter podatke o zmanjšanju obremenjevanja okolja.
(3) Če ministrstvo ugotovi, da izvedba spremenjenega programa
vpliva na zmanjšanje obremenjevanja okolja, ga odobri z odločbo iz petega
odstavka 9. člena tega zakona ali z odločbo iz prejšnjega člena.
22. člen
(določitev novega roka za
izvedbo programa)
(1) Gospodarska družba, kateri je do uveljavitve tega zakona
rok za izvedbo programa ekološke sanacije že potekel, ni pa še porabila vseh
sredstev rezervacij in še ni izvedla programa, lahko zaprosi ministrstvo za
določitev novega roka za izvedbo programa.
(2) V vlogi za določitev novega roka mora gospodarska družba
iz prejšnjega odstavka navesti razloge, zaradi katerih je prišlo do prekoračitve
roka, in predlog novega roka, vlogi pa priložiti prvo vmesno poročilo.
(3) Ministrstvo določi nov rok za izvedbo programa z odločbo
iz petega odstavka 9. člena tega zakona, ta rok pa ne more biti daljši od petih
let.
23. člen
(prenos podatkov)
agencija posreduje ministrstvu podatke, ki jih ministrstvo potrebuje
za vodenje evidence iz 16. člena tega zakona, v osmih dneh od uveljavitve tega
zakona.
24. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o ukinitvi Agencije Republike Slovenije
za revidiranje lastninskega preoblikovanja podjetij – ZUARLPP (Uradni list RS,
št. 80/04)
vsebuje naslednjo končno določbo:
»6. člen
Ta zakon začne veljati naslednji dan po objavi v Uradnem
listu Republike Slovenije.«.