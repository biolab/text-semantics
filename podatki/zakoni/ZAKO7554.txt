I. TEMELJNE DOLOČBE
1. člen
(vsebina)
(1) Ta zakon ureja namen, opredelitev in vsebino probacije, način
izvajanja probacije, organe, pristojne za njeno izvajanje, ter njihove naloge.
(2) Za osumljenca ali osumljenko, obdolženca ali obdolženko, storilca
ali storilko, obsojenca ali obsojenko, ki so vključeni v probacijo, se v tem
zakonu uporablja enoten izraz oseba, vključena v probacijo (v nadaljnjem
besedilu: oseba).
2. člen
(opredelitev in vsebina probacije)
(1) Probacija je izvrševanje pogojne obsodbe z varstvenim nadzorstvom,
dela v splošno korist kot načina izvršitve kazni zapora ali denarne kazni ter
hišnega zapora na podlagi sodne odločbe po kazenskem zakoniku, pogojnega
odpusta z varstvenim nadzorstvom na podlagi odločbe komisije za pogojni odpust
po kazenskem zakoniku, dela v splošno korist v postopku poravnavanja ali pri
odloženem pregonu, naloge odprave ali poravnave škode pri odloženem pregonu na
podlagi sklepa ali sporazuma državnega tožilca po zakonu, ki ureja kazenski
postopek (v nadaljnjem besedilu: sankcija).
(2) Probacija se izvršuje v skupnosti in vključuje omejitve
svobode z naložitvijo pogojev in obveznosti, ki jih izreče organ iz prejšnjega
odstavka.
(3) Za osebe, ki so v probacijo vključene po kazenskem
zakoniku, je probacija usmerjena v pomoč, varstvo ali nadzor oseb z namenom
zmanjšanja ponovitve kaznivega dejanja in uspešnega vključevanja v družbo.
(4) Uprava Republike Slovenije za probacijo (v nadaljnjem besedilu:
uprava) s strokovno obravnavo osebam, ki so v probacijo vključene po kazenskem
zakoniku, nudi pomoč pri identifikaciji vzrokov, ki so vplivali na storitev
kaznivega dejanja, pri njihovem odpravljanju, pomoč pri razreševanju osebnih
stisk in težav, pomoč pri urejanju življenjskih okoliščin in vzpostavljanju sprejemljivih
oblik vedenja. Strokovna obravnava lahko vključuje tudi spremljanje vedenja
oseb v različnih življenjskih okoljih z namenom prepoznavanja in odpravljanja
tistih oblik vedenja, ki ovirajo uspešno vključevanje v družbo.
3. člen
(prekrški)
Uprava organizira, vodi in nadzoruje izvrševanje dela v
splošno korist po zakonu, ki ureja prekrške.
4. člen
(zagotavljanje pogojev za izvrševanje probacije)
Republika Slovenija zagotavlja pogoje za izvrševanje probacije,
za delovanje uprave in za izvajanje programov, v katere se vključujejo osebe v
skladu z njihovimi potrebami in izrečeno sankcijo.
5. člen
(temeljna načela)
Probacija se izvaja ob upoštevanju načela:
-       
zakonitosti (pri izvajanju sankcij se osebam lahko naložijo le tiste
obveznosti ali omejitve, ki so izrečene z odločbo ali drugim aktom, ki je
podlaga za njihovo izvajanje),
-       
prostovoljnega soglasja in sodelovanja osebe pri sankcijah, ki se nanjo
nanašajo,
-       
spoštovanja človekovih pravic osebe,
-       
spoštovanja človekovih pravic žrtev kaznivih dejanj, – nediskriminacije
glede na spol, raso, barvo kože, jezik, vero, invalidnost, spolno usmerjenost,
politično ali drugo prepričanje, narodnost ali socialni izvor, pripadnost
narodni manjšini, premoženje, rojstvo ali kakšno drugo okoliščino,
-       
sodelovanja z drugimi javnimi ali zasebnimi organizacijami ali
skupnostmi,
-       
dostopnosti, nepristranskosti in učinkovitosti pritožbenih postopkov,
-       
rednega spremljanja in nadzorstva nad delom uprave.
II. PRAVICE IN OBVEZNOSTI OSEB
6. člen
(pravice osebe)
(1) Osebi je zagotovljeno varstvo osebnosti in tajnost
osebnih podatkov.
(2) Oseba ima pravico sodelovati pri pripravi osebnega
načrta.
(3) Oseba ima pravico seznaniti se z vsebino poročila, ki ga
probacijska enota pripravi zaradi izvrševanja probacijske naloge ali na zahtevo
državnega tožilca, sodišča ali komisije za pogojni odpust.
(4) Oseba ima pravico zahtevati in pridobiti informacije v
zvezi z izvrševanjem sankcij, ki so mu naložene in jih izvršuje uprava, ter v
zvezi z razpoložljivimi oblikami pomoči.
(5) Oseba se lahko vključuje tudi v druge programe in
aktivnosti, ki jih organizira uprava.
(6) Oseba, ki meni, da so ji bile med izvajanjem probacijskih
nalog kršene temeljne človekove pravice, lahko zahteva sodno varstvo. Zahtevo
za sodno varstvo oseba vloži na okrožno sodišče, na območju katerega deluje
probacijska enota. V zvezi s postopkom za sodno varstvo se smiselno uporabljajo
določbe o sodnem varstvu obsojencev po zakonu, ki ureja izvrševanje kazenskih
sankcij.
(7) Če gre za druge kršitve pravic ali za druge
nepravilnosti, za katere ni zagotovljeno sodno varstvo, ima oseba pravico
pritožiti se pri direktorju ali direktorici uprave (v nadaljnjem besedilu:
direktor). Če oseba ne dobi odgovora v 30 dneh od vložitve pritožbe ali če se
ne strinja z odločitvijo direktorja, ima pravico vložiti vlogo na ministrstvo,
pristojno za pravosodje (v nadaljnjem besedilu: ministrstvo). V primeru
ugotovljenih kršitev in nepravilnosti naloži ministrstvo upravi njihovo
odpravo.
7. člen
(obveznosti osebe)
Oseba mora:
-       
izpolnjevati vse obveznosti in navodila, ki ji jih je naložilo sodišče,
državni tožilec ali komisija za pogojni odpust,
-       
sodelovati pri pripravi osebnega načrta,
-       
izpolnjevati vse obveznosti in navodila, določene v osebnem načrtu,
-       
nemudoma sporočiti spremembo naslova stalnega ali začasnega bivališča in
druge podatke, pomembne za izvajanje probacije,
-       
navajati resnične podatke.
III. IZVAJANJE PROBACIJE
1. Splošno
8. člen
(organ, ki zahteva izvrševanje probacijske naloge)
Probacijske enote izvajajo probacijske naloge na podlagi
naslednjih zahtev ali odločitev organov, ki zahtevajo izvršitev teh nalog (v
nadaljnjem besedilu: organ, ki zahteva izvrševanje probacijske naloge):
-       
zahteve državnega tožilca za pripravo poročila o storilcu zaradi odstopa
ovadbe ali obtožnega predloga in pripravo sporazuma v postopku poravnavanja in
pripravo sporazuma, ali zaradi priprave navodil in določitev nalog v primeru
odloženega kazenskega pregona,
-       
zahteve sodišča za pripravo poročila o osebi zaradi nadomestitve kazni s
pogojno obsodbo z varstvenim nadzorstvom, ali izvršitve kazni z izvrševanjem
dela v splošno korist ali hišnim zaporom,
-       
zahteve zavoda, ki izvršuje kazen zapora, pri načrtovanju pogojnega
odpusta z varstvenim nadzorstvom,
-       
pravnomočne in izvršljive odločbe sodišča o pogojni obsodbi z varstvenim
nadzorstvom, ali o izvršitvi dela v splošno korist ali hišnega zapora,
-       
sklepa državnega tožilca o odložitvi kazenskega pregona ali sporazuma,
sklenjenega v postopku poravnavanja,
-       
ali odločbe komisije za pogojni odpust o pogojnem odpustu z varstvenim
nadzorstvom.
9. člen
(probacijske naloge)
Probacijske enote izvajajo naslednje probacijske naloge:
1.     
priprava poročila državnemu tožilcu za odločitev o odstopu ovadbe ali
obtožnega predloga v postopek poravnavanja in pripravo sporazuma,
2.     
priprava poročila državnemu tožilcu o storilcu za odločitev o uvedbi
pregona ali za pripravo navodil ter določitev nalog v primeru odložitve
kazenskega pregona,
3.     
priprava in vodenje naloge odprava ali poravnave škode pri odloženem
kazenskem pregonu,
4.     
priprava poročila za sodišče zaradi odločitve o izbiri kazenske sankcije
in varstvenega nadzorstva,
5.     
izvrševanje varstvenega nadzorstva pri pogojni obsodbi z varstvenim
nadzorstvom,
6.     
izvrševanje varstvenega nadzorstva pri pogojnem odpustu z varstvenim
nadzorstvom,
7.     
izvrševanje hišnega zapora,
8.     
organizacija, vodenje in nadzor izvrševanja dela v splošno korist,
9.     
sodelovanje z zavodom za prestajanje kazni zapora pri načrtovanju
pogojnega odpusta z varstvenim nadzorstvom.
10. člen
(pravilnik)
Podrobnejšo vsebino in način izvrševanja probacijskih nalog,
nadzorstvo nad izvajanjem določb tega zakona, poročanje in vodenje
dokumentacije predpiše ministrica ali minister, pristojen za pravosodje (v
nadaljnjem besedilu: minister), s pravilnikom.
11. člen
(pravni akt)
Organ, ki zahteva izvrševanje probacijske naloge, odločbo ali
sporazum o pogojni obsodbi z varstvenim nadzorstvom, o pogojnem odpustu z
varstvenim nadzorstvom, o opravljanju dela v splošno korist, o hišnem zaporu
ali izpolnitvi določenih nalog, o odloženem pregonu ali sporazum o poravnavanju
(v nadaljnjem besedilu: pravni akt) posreduje probacijski enoti takoj,
najpozneje pa v osmih dneh od pravnomočnosti odločbe oziroma sklenitve
sporazuma.
12. člen
(poziv osebi)
(1) Po prejemu pravnega akta iz prejšnjega člena probacijska enota
začne izvajati potrebne aktivnosti in najpozneje v osmih dneh od prejema
pravnega akta, v primeru hišnega zapora pa od prejema obvestila zavoda za
prestajanje kazni zapora, pozove osebo, da se zglasi na probacijski enoti z
namenom priprave osebnega načrta. V pozivu na zglasitev mora biti oseba
opozorjena na svoje obveznosti in o možnih posledicah, če se pozivu ne odzove,
ali če ne sodeluje pri izvajanju probacijske naloge. Ob zglasitvi na
probacijski enoti se preveri istovetnost osebe.
(2) Če se oseba v osmih dneh od dneva, ko je bila pozvana na
probacijsko enoto, ne zglasi ali ne sporoči upravičenih razlogov za svoj
izostanek, ali če ji poziva na zglasitev ni bilo mogoče vročiti na naslovu, ki
ga je dala organu, ki zahteva izvrševanje probacijske naloge, probacijska enota
o tem obvesti organ, ki zahteva izvrševanje probacijske naloge in je izrekel
sankcijo.
(3) Če organ, ki zahteva izvrševanje probacijske naloge, po
prejemu obvestila o izostanku iz prejšnjega odstavka ugotovi, da se oseba na
probacijski enoti ni zglasila iz razlogov, ki bi opravičili njen izostanek, ali
da kljub danemu soglasju ni pripravljena sodelovati pri izvajanju probacijske
naloge in da zaradi tega niso več podani pogoji za njeno izvajanje, ravna v
skladu z zakonom, po katerem ji je bila sankcija izrečena, in o svoji odločitvi
v roku osmih dni od prejema obvestila obvesti probacijsko enoto.
13. člen
(ocena dejavnikov tveganja)
(1) Za potrebe priprave osebnega načrta oziroma za izdelavo
poročila za sodišče, državnega tožilca ali komisijo za pogojni odpust,
probacijska enota izdela oceno dejavnikov tveganja in potreb po strokovni
obravnavi za uspešnejšo vključitev osebe v družbo (v nadaljnjem besedilu: ocena
dejavnikov tveganja) s pomočjo uporabe predpisanega modela ocenjevanja
dejavnikov tveganja, ki ga predpiše minister.
(2) Za pripravo ocene dejavnikov tveganja iz prejšnjega
odstavka se uporabljajo osebni podatki iz zbirke podatkov o osebah, ki jo
uprava vodi na podlagi 37. člena tega zakona ter drugi podatki, ki niso
osebni podatki.
14. člen
(določitev svetovalca)
(1) Vodja probacijske enote za vsako osebo v roku, ki ne sme
biti daljši od dveh delovnih dni od prejema pravnega akta, izmed probacijskih
uslužbencev določi svetovalko ali svetovalca (v nadaljnjem besedilu:
svetovalec), ki skupaj z osebo pripravi osebni načrt.
(2) Kadar zavod za prestajanje kazni zapora pozove
probacijsko enoto k sodelovanju v skladu s 26. členom tega zakona, določi
vodja probacijske enote svetovalca v dveh delovnih dneh od prejema poziva
zavoda.
15. člen
(osebni načrt)
(1) Osebni načrt je individualiziran način izvrševanja
sankcije, ki jo je določil organ, ki zahteva izvrševanje probacijske naloge.
Osebni načrt se pripravi glede na vrsto probacijske naloge na podlagi ocene
dejavnikov tveganja, razgovora z osebo, individualnih potreb ter okoliščin
osebe in osebnih podatkov iz zbirke podatkov o osebah iz prve alineje drugega
odstavka 37. člena tega zakona ter drugih podatkov, ki niso osebni
podatki, pridobljenih na podlagi tega zakona.
(2) V osebnem načrtu se opredelijo stiki med osebo in
svetovalcem, morebitni izvajalci sankcij, po potrebi se opredelijo tudi
dejavniki, ki vplivajo na storitev kaznivega dejanja osebe in ukrepi, katerih
cilj je odprava teh dejavnikov, metode in roki za njihovo izvajanje in roki za
izvedbo osebnega načrta.
(3) Stiki z osebo se izvajajo v obliki individualnih
razgovorov ali skupinskih srečanj, ki potekajo v probacijski enoti, pri
izvajalcih individualnih ali skupinskih socialnovarstvenih, izobraževalnih,
psihosocialnih, zdravstvenih ali drugih ustreznih programov, ki jih izvajajo
organi, organizacije, nevladne organizacije ali druge pravne ali fizične osebe
(v nadaljnjem besedilu: izvajalec sankcij), na domu osebe ali v drugih
prostorih, dogovorjenih v osebnem načrtu.
(4) Ne glede na prejšnje odstavke tega člena, osebni načrt za
osebe, ki jim je izvršitev dela v splošno korist določena po zakonu, ki ureja
kazenski postopek ali po zakonu, ki ureja prekrške, vsebuje izvajalca sankcije,
rok in obseg izvedbe dela v splošno korist, opredelitev stikov med osebo,
svetovalcem in izvajalcem sankcije ter se pripravi na podlagi razgovora z osebo
in individualnih potreb osebe.
(5) Osebni načrt potrdi vodja probacijske enote najpozneje v
30 dneh od prve zglasitve osebe na probacijski enoti. Oseba s svojim podpisom
sprejme osebni načrt. Če oseba osebnega načrta ne podpiše, probacijska enota
obvesti organ, ki zahteva izvrševanje probacijske naloge, ki lahko v skladu z
zakonom, po katerem ji je bila sankcija izrečena, prekliče izrečeno sankcijo,
na kar mora biti oseba opozorjena pred začetkom priprave osebnega načrta.
(6) Med izvajanjem osebnega načrta morata svetovalec in oseba
vzdrževati redne osebne stike.
16. člen
(spremljanje osebnega načrta)
(1) Kadar je oseba napotena na delo v splošno korist ali
kadar osebni načrt vsebuje tudi izvrševanje posameznih navodil, morajo
izvajalci sankcij, pri katerih se naloge izvršujejo, probacijski enoti v skladu
z dogovorom poročati o poteku izvajanja navodil za posamezno osebo.
(2) Svetovalec spremlja in nadzira, ali oseba izpolnjuje
obveznosti, ki so ji bile naložene ter hkrati opozarja osebo na morebitna
odstopanja od naloženih obveznosti.
(3) O izvrševanju varstvenega nadzorstva ob pogojni obsodbi ali
pogojnem odpustu, o izvrševanju dela v splošno korist ali o izvrševanju hišnega
zapora svetovalec obvesti organ, ki zahteva izvrševanje probacijske naloge,
vsake štiri mesece oziroma vsakih šest mesecev, če izrečeni ukrep traja več kot
leto dni.
(4) Svetovalec izdela končno poročilo o poteku posamezne sankcije
ter ga posreduje organu, ki je zahteval izvrševanje probacijske naloge.
17. člen
(posledice neizpolnjevanja osebnega načrta)
(1) Če svetovalec na podlagi poročila iz prvega odstavka
prejšnjega člena ugotovi, da oseba ne izpolnjuje naloženih navodil ali ne
sodeluje oziroma v celoti ali deloma ne izpolnjuje obveznosti, določenih z
osebnim načrtom, ali se izmika stiku s svetovalcem ali kako drugače krši
naložene obveznosti, na to opozori osebo, lahko pa ji tudi predlaga spremembo
osebnega načrta ali pa organu, ki zahteva izvrševanje probacijske naloge,
predlaga spremembo navodil.
(2) Če svetovalec ugotovi, da oseba kljub opozorilom in
morebitni spremembi osebnega načrta ali navodil še vedno ne izpolnjuje svojih
obveznosti, lahko vodja probacijske enote organu, ki zahteva izvrševanje
probacijske naloge predlaga spremembo sankcije.
(3) Če organ, ki zahteva izvrševanje probacijske naloge, po
prejemu obvestila o neizpolnjevanju obveznost ugotovi, da niso več podani
pogoji za njegovo izvajanje, lahko prekliče izrečeno sankcijo in na novo
odloči. Ob neizpolnjevanju nalog v okviru dela v splošno korist sodišče s
sklepom odloči, da se izrečena kazen zapora izvrši v obsegu neopravljenega
dela.
(4) Organ, ki zahteva izvrševanje probacijske naloge, mora o
predlogu vodje probacijske enote odločiti v osmih dneh od prejema predloga.
2. Izvajanje posameznih probacijskih nalog
18. člen
(priprava poročila državnemu tožilcu)
(1) Na zahtevo državnega tožilca pri odločanju o tem, ali bi
ovadbo ali obtožni predlog odstopil v postopek poravnavanja ali pri odločanju o
odložitvi kazenskega pregona za kaznivo dejanje, probacijska enota pripravi o
osebi poročilo o oceni dejavnikov tveganja. Zaradi priprave poročila lahko
probacijska enota povabi osebo k sodelovanju.
(2) Če se državni tožilec odloči za odstop ovadbe ali
obtožnega predloga v postopek poravnavanja in se vsebina sporazuma nanaša na
opravljanje dela v splošno korist ali se odloči za odložitev kazenskega pregona
in je osebi določena izpolnitev kakšne naloge, s katero se zmanjšajo ali
odpravijo škodljive posledice kaznivega dejanja ali oprava dela v splošno
korist, pošlje svojo odločitev probacijski enoti zaradi spremljanja ali
izvajanja nadzora nad naloženimi obveznostmi.
19. člen
(priprava poročila za sodišče)
(1) Probacijska enota na zahtevo sodišča pripravi poročilo o
oceni dejavnikov tveganja za osebo, ki je v pomoč pri odločanju o nadomestitvi
kazni s pogojno obsodbo z varstvenim nadzorstvom, ali kot način izvršitve kazni
z izvrševanjem dela v splošno korist ali z izvrševanjem hišnega zapora.
(2) Zaradi priprave poročila lahko probacijska enota povabi osebo
k sodelovanju pri njegovi pripravi.
20. člen
(priprava poročila za komisijo za pogojni odpust)
Vodja probacijske enote pripravi predlog za pogojni odpust iz
hišnega zapora za komisijo za pogojni odpust.
21. člen
(izvrševanje varstvenega nadzorstva)
(1) Probacijska enota izvršuje varstveno nadzorstvo ob
pogojni obsodbi z varstvenim nadzorstvom ali pogojnem odpustu z varstvenim
nadzorstvom ter ob izvrševanju kazni v obliki dela v splošno korist oziroma
hišnega zapora kot nadomestne kazni zapora ali denarne kazni.
(2) Varstveno nadzorstvo vključuje pomoč, nadzor ali varstvo
s ciljem usmerjanja osebe k oblikam vedenja in vzpostavljanju življenjskih
okoliščin, ki odvračajo od ponovitve kaznivega dejanja, ter spremljanje
izpolnjevanja nalog in ciljev, določenih z osebnim načrtom.
(3) Pomoč je usmerjena v razreševanje stisk in težav ter
vzpostavljanje življenjskih okoliščin in ustreznih sprejemljivih oblik vedenja.
(4) Nadzor je usmerjen v spremljanje in usmerjanje
posameznika v različnih okoliščinah.
(5) Varstvo obsega vse potrebne ukrepe in aktivnosti, ki
osebo usmerjajo k oblikam vedenja, ki odvračajo od storitve novega kaznivega
dejanja.
(6) Glede na vrsto kaznivega dejanja, okoliščine storitve
kaznivega dejanja, osebne lastnosti in druge okoliščine svetovalec z osebnim
načrtom opredeli način izvrševanja varstvenega nadzorstva.
22. člen
(izpolnjevanje navodil ob varstvenem nadzorstvu)
(1) Kadar organ, ki zahteva izvrševanje probacijske naloge, ob
izrečenem varstvenem nadzorstvu naloži osebi tudi določeno navodilo,
probacijska enota napoti osebo k ustreznemu izvajalcu sankcij.
(2) Kadar organ, ki zahteva izvrševanje probacijske naloge, ob
varstvenem nadzorstvu odredi osebi navodilo, ki se nanaša na prepoved druženja
z nekaterimi osebami, prepoved navezovanja neposrednih ali posrednih stikov z
eno ali več določenimi osebami, vključno z uporabo elektronskih komunikacijskih
sredstev, prepoved približevanja žrtvi ali kakšni drugi osebi ali na prepoved
dostopa na posamezne kraje, pošlje pravni akt tudi policiji.
(3) Če policija pri izvrševanju nalog in pooblastil v okviru
svojih pristojnosti ugotovi, da oseba krši navodila iz prejšnjega odstavka, o
tem obvesti probacijsko enoto.
(4) Izvajalca sankcij izbere svetovalec.
(5) Oseba in svetovalec se z izvajalcem sankcij natančneje dogovorita
o izvajanju navodil v zvezi z varstvenim nadzorstvom, o nadzoru nad izvajanjem
navodil in o medsebojnem obveščanju.
(6) Izvajalci sankcij iz prvega odstavka tega člena morajo svetovalcu
omogočiti izvajanje nadzora nad izvrševanjem nalog in ga nemudoma obvestiti, če
oseba brez opravičenega razloga ne začne izvrševati navodil ali jih opusti.
23. člen
(izvrševanje dela v splošno korist)
(1) Kadar sodišče kot način izvršitve kazni zapora, denarne kazni
ali namesto plačila globe in stroškov postopka ali nadomestnega zapora, ali
državni tožilec pri odloženem kazenskem pregonu ali v postopku poravnavanja
osebi naloži opravo dela v splošno korist, pravnomočno in izvršljivo sodno
odločbo, sklep ali sporazum posreduje probacijski enoti z vsemi razpoložljivimi
podatki, ki so pomembni za njeno izvajanje.
(2) Izvrševanje dela v splošno korist za osebo pripravi, vodi
in nadzoruje probacijska enota.
(3) Samoupravne lokalne skupnosti so dolžne zagotavljati delo
v splošno korist v okviru nalog iz svojih pristojnosti in zagotavljati izvajalce
sankcij za njegovo izvrševanje. Seznam del in izvajalce sankcij najmanj enkrat
letno posredujejo upravi in probacijski enoti. Probacijske enote lahko tudi
same dopolnjujejo seznam izvajalcev sankcij, ki zagotavljajo delo v splošno
korist.
(4) Izvajalec sankcij, kjer oseba opravlja delo v splošno
korist, je lahko vsaka pravna oseba v Republiki Sloveniji, ki opravlja
humanitarne ali komunalne dejavnosti, dejavnosti s področja varstva narave ali
druge dejavnosti v javnem interesu, če teh dejavnosti ne izvaja izključno
zaradi pridobivanja dobička. Dogovor o opravljanju dela v splošno korist
sklenejo oseba, izvajalec sankcije in probacijska enota.
(5) Stroški zavarovanja za primer invalidnosti in smrti, ki
je posledica poškodbe pri delu ali poklicne bolezni, zdravstvenega pregleda in
usposabljanja za varno opravljanje dela se krijejo iz proračuna. Stroške
prevoza in malice krije oseba, razen če je bila na dan sklenitve dogovora iz
prejšnjega odstavka upravičenka do socialnovarstvenih prejemkov. Drugi
morebitni stroški, povezani z zagotavljanjem varnega in zdravega dela, gredo v
breme izvajalske organizacije.
24. člen
(odložitev izvrševanja dela v splošno korist)
(1) Oseba, ki jo je sodišče ali državni tožilec napotil na
izvršitev dela v splošno korist, lahko iz opravičljivih razlogov v treh dneh od
pravnomočnosti sodbe, sklepa ali od prejema sporazuma predlaga sodišču ali
državnemu tožilcu odložitev izvrševanja dela v splošno korist.
(2) Odložitev izvrševanja dela v splošno korist se lahko
odobri osebi, če so podani posebej opravičljivi razlogi, zlasti:
-       
če ni zmožna opravljati dela v splošno korist zaradi hude bolezni ali
bolnišničnega zdravljenja,
-       
če ji je potrebna odložitev, da dokonča program zdravljenja odvisnosti,
v katerega je vključena in bi njegova prekinitev ogrozila uspešno dokončanje
programa.
(3) Odložitev izvrševanja dela v splošno korist sme trajati:
če je bila prekinitev dovoljena iz razlogov iz prve alineje prejšnjega odstavka
lahko traja, dokler traja bolnišnično zdravljenje oziroma huda bolezen, iz
razloga iz druge alineje prejšnjega odstavka pa največ dve leti.
(4) Za postopek odložitve izvrševanja dela v splošno korist
se smiselno uporabljajo določbe zakona, ki ureja izvrševanje kazenskih sankcij.
25. člen
(hišni zapor)
(1) Izvršitev kazni zapora s hišnim zaporom, poleg pravil in
morebitnih navodil ob varstvenem nadzorstvu, ki jih sodišče določi v zvezi z
njegovim izvrševanjem, vsebuje tudi v osebnem načrtu določen način izvajanja
izjem od prepovedi oddaljevanja od stavbe z navedbo njihovega namena, časa,
trajanja in načina nadziranja.
(2) Pri izvrševanju nadzora glede stika z osebami, s katerimi
so osebi stiki na podlagi sodbe ali posebnega sklepa sodišča prepovedani ali
omejeni, sme svetovalec opraviti identifikacijo oseb, ki so v stavbi ali
posameznem delu stavbe, v katerem oseba stalno ali začasno prebiva in v katerem
se izvršuje hišni zapor ob smiselni uporabi določbe, ki ureja način
ugotavljanja identitete po zakonu, ki določa naloge in pooblastila policije.
(3) Pred odločitvijo o prekinitvi prestajanja hišnega zapora mora
direktor zavoda, v katerega je bila oseba napotena na prestajanje hišnega
zapora, pridobiti od probacijske enote poročilo o izvajanju hišnega zapora.
Probacijska enota mora poročilo posredovati zavodu najpozneje v petih dneh od
prejema zaprosila.
(4) Direktor ima pravico potem, ko dobi mnenje vodje
probacijske enote, predčasno odpustiti osebo, ki prestaja hišni zapor, če se
ustrezno vede in izpolnjuje obveznosti, določene v osebnem načrtu ter je prestala
dve tretjini kazni, vendar največ tri mesece pred iztekom kazni.
26. člen
(sodelovanje probacijske enote in zavoda)
(1) Kadar zavod za prestajanje kazni zapora meni, da oseba za
uspešnejše socialno vključevanje pri pogojnem odpustu iz zavoda potrebuje varstveno
nadzorstvo, zavod že med prestajanjem kazni pozove probacijsko enoto k
sodelovanju.
(2) Pri pripravi osebnega načrta za osebo pri pogojnem
odpustu z varstvenim nadzorstvom probacijska enota sodeluje z zavodom in izhaja
iz osebnega načrta, izdelanega med prestajanjem kazni zapora.
27. člen
(sodelovanje z drugimi organi)
(1) Če ima oseba težave v zvezi z zaposlitvijo, nastanitvijo,
zdravljenjem, izobraževanjem ali potrebuje pomoč pri urejanju družinskih ali
socialnih zadev, se svetovalec ob soglasju osebe poveže s pristojnim centrom za
socialno delo ter z ustreznimi organi, podjetji in drugimi organizacijami, ki
osebi lahko nudijo potrebno pomoč.
(2) Kadar je potrebna pomoč osebi zaradi družinskih stisk ali
težav, se lahko svetovalec poveže tudi z njeno družino, če se oseba s tem
strinja.
(3) Probacijska enota lahko preveri, ali je center za
socialno delo obravnaval osebo v povezavi z nasiljem v družini in zahteva
poročilo o obravnavi.
28. člen
(prostovoljci)
(1) Pri izvajanju probacijskih nalog lahko sodelujejo
prostovoljci, če se oseba s tem strinja. Prostovoljsko delo se izvaja po
določbah zakona, ki ureja prostovoljstvo.
(2) Uprava sklene s prostovoljskimi organizacijami ali
organizacijami s prostovoljskim programom dogovor o načinu izvajanja prostovoljskega
dela pri izvajanju probacijskih nalog, načinu sodelovanja uprave pri izbiri in
usposabljanju prostovoljcev in mentorstvu ter o načinu njihovega financiranja z
namenom povračila stroškov, ki so nastali v zvezi z izvajanjem prostovoljskega
dela, prostovoljcem.
IV. ORGANIZIRANOST UPRAVE ZA PROBACIJO
29. člen
(uprava)
(1) Probacijo izvaja Uprava Republike Slovenije za probacijo,
ki je organ v sestavi ministrstva. Upravo sestavljajo centralna enota in
probacijske enote.
(2) Število probacijskih enot, območje njihovega delovanja ter
sedež centralne enote in probacijskih enot določi Vlada Republike Slovenije z
uredbo.
(3) Notranja organizacija in sistemizacija delovnih mest
uprave je določena z aktom o notranji organizaciji in sistemizaciji delovnih
mest.
(4) Pri opravljanju nalog uprava sodeluje s pravosodnimi in
drugimi državnimi organi, lokalnimi skupnostmi, znanstvenimi organizacijami,
strokovnimi društvi, nevladnimi organizacijami in drugimi pravnimi osebami.
(5) Uprava zagotavlja in je odgovorna za vzpostavitev, razvoj
in delovanje elektronskega poslovanja v enotah in v centralni enoti.
(6) Uprava enkrat na leto o svojem delu poroča pristojnemu ministrstvu.
30. člen
(vodstvo uprave in centralne enote)
(1) Upravo in centralno enoto vodi direktor.
(2) Delo probacijske enote vodi vodja probacijske enote, ki
je za svoje delo odgovoren direktorju.
31. člen
(pristojnosti centralne enote)
Pristojnosti centralne enote so:
1.     
koordinacija in usmerjanje dela med posameznimi probacijskimi enotami,
2.     
razvoj in financiranje programov za osebe, vključene v probacijo,
3.     
povezovanje z drugimi pristojnimi organi pri razvoju programov,
4.     
zagotavljanje pogojev za vključevanje oseb v programe,
5.     
nadzor nad izvajanjem dela probacijskih enot,
6.     
zagotavljanje izobraževanja in usposabljanja probacijskih uslužbencev,
7.     
zagotavljanje supervizije za probacijske uslužbence,
8.     
evalvacija učinkovitosti ukrepov in programov,
9.     
sodelovanje z drugimi službami in organi,
10.  
vodenje upravnih postopkov po tem zakonu,
11.  
mednarodno sodelovanje,
12.  
prijava in izvajanje projektov s področja obravnave storilcev kaznivih
dejanj,
13.  
vodenje in upravljanje evidenc po tem zakonu,
14.  
razvoj mreže izvajalcev sankcij ter vodenje seznama izvajalcev sankcij.
32. člen
(krajevna pristojnost probacijskih enot)
(1) Za izvajanje probacije so krajevno pristojne probacijske enote
po stalnem prebivališču osebe.
(2) Če oseba nima stalnega prebivališča, se določi krajevna pristojnost
po njenem začasnem prebivališču, če nima niti tega, pa po njenem zadnjem
stalnem prebivališču oziroma zadnjem začasnem prebivališču.
(3) Če se krajevna pristojnost ne da določiti po prejšnjem
odstavku, se določi po sedežu organa, ki je odločil o posamezni sankciji ali
ukrepu.
(4) Centralna enota lahko določi drugo probacijsko enoto od
krajevno pristojne, če je očitno, da se bodo tako lažje izvajale probacijske
naloge ali če so za to podani drugi tehtni razlogi.
(5) Sklep po prejšnjem odstavku izda direktor na predlog
osebe, ki je sprožila postopek, ali na predlog probacijske enote.
33. člen
(uslužbenci uprave)
(1) Delavci uprave so probacijski uslužbenci ali uslužbenke (v
nadaljnjem besedilu: probacijski uslužbenci).
(2) Minister podeljuje na predlog posebne komisije delavcem uprave
in drugim zaslužnim za dosežke na področju probacije priznanja za izjemne
uspehe širšega družbenega pomena, ki prispevajo k boljšemu izvajanju probacije
ter k razvoju in krepitvi alternativnih oblik izvrševanja kazenskih sankcij.
(3) Natančnejše pogoje za podeljevanje nagrad in priznanj iz
prejšnjega odstavka, sestavo komisije in postopek za podeljevanje nagrad in
priznanj predpiše minister.
34. člen
(službena izkaznica)
Probacijski uslužbenci imajo izkaznico, njeno vsebino in
obliko določi minister na predpisanem obrazcu.
35. člen
(uradni jezik)
(1) Uradni jezik uprave je slovenščina.
(2) V probacijskih enotah na območjih, kjer živita avtohtona italijanska
ali madžarska narodna skupnost, je uradni jezik tudi italijanščina oziroma
madžarščina. Na teh območjih probacijske enote poslujejo, vodijo postopke,
izdajajo upravne akte v slovenščini in v jeziku narodne skupnosti, če oseba
uporablja italijanski oziroma madžarski jezik.
(3) Kadar probacijska enota na prvi stopnji vodi postopek v
italijanščini oziroma madžarščini, mora biti drugostopenjska odločba izdana
tudi v tem jeziku.
36. člen
(nadzorstvo nad delom uprave)
(1) Nadzorstvo nad zakonitim delom uprave opravlja
ministrstvo, ki se lahko seznani pri osebah o ravnanju z njimi ter izvajanju njihovih
pravic, tudi brez navzočnosti delavcev uprave.
(2) Če ministrstvo pri nadzorstvu ugotovi, da so kršene
pravice oseb, ukrene vse potrebno za zagotovitev njihovih pravic.
V. ZBIRKA PODATKOV O OSEBAH IN VARSTVO OSEBNIH PODATKOV
37. člen
(zbirka podatkov o osebah)
(1) Zaradi uresničevanja zakonitega in strokovnega
izvrševanja probacijskih nalog uprava zbira, obdeluje in upravlja zbirko
podatkov o osebah.
(2) Zbirka podatkov o osebah vsebuje:
-       
podatke o identiteti osebe, njenih družinskih članih ter o družinskem
statusu, družinskih in socialnih razmerah osebe,
-       
podatke o probacijskih nalogah,
-       
podatke o izvrševanju probacijskih nalog.
(3) Osebni podatki iz zbirke podatkov o osebah se shranjujejo
in uporabljajo, dokler je oseba vključena v probacijo. Po zaključku izvrševanja
probacijske naloge se podatki hranijo še pet let, nato se arhivirajo in hranijo
trajno.
(4) Podatki iz zbirke podatkov o osebah se po poteku roka iz
prejšnjega odstavka blokirajo in so po zakonski rehabilitaciji dostopni le
osebi, na katero se ti podatki nanašajo.
38. člen
(podatki o identiteti osebe, njenih družinskih članih in
družinskem statusu ter družinskih in socialnih razmerah osebe)
Podatki o identiteti osebe, njenih družinskih članih in o
družinskem statusu, družinskih in socialnih razmerah, ki so pomembni za
izvajanje probacije, se nanašajo na:
1.     
podatke o osebi, in sicer: ime in priimek, enotna matična številka,
davčna številka, rojstni podatki, podatki o državljanstvu, podatki o
prebivališču, osebna fotografija, prstni odtis v primerih izrečenega hišnega
zapora,
2.     
podatke o socialnih razmerah osebe, podatke, ki se nanašajo na družinski
status in družinske razmere ter odnose v družini,
3.     
podatke, ki se nanašajo na stanovanjske, bivanjske razmere,
4.     
podatke o izobrazbi, pridobljenih znanjih in zaposlitvah,
5.     
podatke o premoženjskem stanju, o plači, drugih prejemkih, obveznostih
preživljanja,
6.     
podatke o zdravstvenem stanju in morebitni invalidnosti osebe.
39. člen
(podatki, ki se nanašajo na probacijske naloge)
Podatki, ki se nanašajo na probacijske naloge, vsebujejo:
1.     
pravni akt, ki je podlaga za izvrševanje probacijske naloge,
2.     
pravno opredelitev kaznivega dejanja ali prekrška,
3.     
datum začetka izvajanja, vrsto in trajanje probacijske naloge,
4.     
vrsto probacijskih nalog,
5.     
podatke o izvajalcih sankcij,
6.     
podatke o aktivnostih, potrebnih za pripravo in izvajanje osebnega
načrta in osebni načrt osebe,
7.     
podatke o kazenskih postopkih, ki potekajo pri sodiščih zaradi
utemeljenega suma storitve kaznivih dejanj,
8.     
podatke iz kazenske evidence fizičnih oseb, evidence o izrečenih
vzgojnih ukrepih, o pravnomočnih odločbah o prekrških in iz skupne evidence
kazenskih točk v cestnem prometu;
9.     
podatke o postopkih pristojnega državnega tožilstva,
10.  
podatke o pravdnih postopkih, v katerih je bilo odločeno o škodi
kaznivega dejanja ali prekrška.
40. člen
(podatki, ki se zbirajo med izvrševanjem probacijskih nalog)
Podatki, ki se zbirajo med izvrševanjem probacijskih nalog in
se uporabljajo pri pripravi ali spremembi osebnega načrta za osebo, vsebujejo:
1.     
podatke o osebnosti in vedenju osebe,
2.     
oceno dejavnikov tveganja, če je bila za osebo izdelana,
3.     
psihološka, nevrološka, psihiatrična izvedeniška in druga mnenja,
4.     
poročila o poteku in doseženih rezultatih njegove obravnave med
izvrševanjem probacijske naloge,
5.     
podatke o izrečenem ukrepu prepovedi približevanja.
41. člen
(upravljavec zbirke)
Upravljavec zbirke podatkov o osebah (v nadaljnjem besedilu: upravljavec)
iz drugega odstavka 37. člena tega zakona, je uprava.
42. člen
(viri za pridobivanje podatkov)
(1) Uprava lahko brezplačno pridobiva podatke o osebi, ki so
nujno potrebni za izvrševanje probacije, po tem zakonu iz obstoječih zbirk podatkov
naslednjih upravljavcev:
1.     
Ministrstva za notranje zadeve – podatke iz centralnega registra
prebivalstva (osebno ime, EMŠO, državljanstvo, davčna številka osebe, stalno
ali začasno prebivališče, družinski člani, država bivanja, naslov za vročanje,
zakonski stan, sprememba osebnega imena, podaljšanje in odvzem roditeljske
pravice ter datum prenehanja tega ukrepa, odvzem in vrnitev poslovne
sposobnosti, skrbništvo ter datum prenehanja tega ukrepa, podatke o izdanem
dovoljenju za prebivanje tujca, serijska številka dovoljenja, vrsta dovoljenja,
razlog in namen izdaje, datum izdaje in obdobje veljavnosti, podatek o tem, ali
je dovoljenje za prebivanje veljavno oziroma ali je prenehalo veljati), podatke
o gospodinjstvu iz evidence gospodinjstev (osebno ime in EMŠO oseb v skupnem
gospodinjstvu, podatek o nosilcu gospodinjstva in razmerju do nosilca
gospodinjstva), s povezovanjem zbirk na podlagi povezovalnega znaka;
2.     
Ministrstva za izobraževanje, znanost in šport oziroma izvajalcev
vzgojno-izobraževalne ali študijske dejavnosti – podatek o vključenosti oseb v
vzgojni oziroma izobraževalni oziroma višješolski zavod (ime osnovne šole ali
srednje šole ali višje strokovne šole ter obdobje vključenosti), podatek o
letniku izobraževanja, podatek o nazivu izobraževalnega programa in smeri,
podatek o statusu (dijak, študent, udeleženec izobraževanja odraslih), podatek
o načinu izobraževanja (redno oziroma izredno); podatek o vključenosti osebe v
izobraževalni program (ime fakultete, obdobje vključenosti), naziv študijskega
programa, podatek o letniku izobraževanja, podatek o načinu izobraževanja
(redno oziroma izredno), podatek o opravljenih izpitih v študijskih letih;
3.     
centrov za socialno delo – podatek o denarni socialni pomoči ali
varstvenemu dodatku, preživnini, podatek o sostarševstvu;
4.     
Zavoda za zdravstveno zavarovanje Slovenije – podatke o zavarovancih,
vključenih v obvezno zdravstveno zavarovanje (podlaga za zavarovanje osebe,
datum prijave in odjave v obvezno zdravstveno zavarovanje osebe);
5.     
Zavoda Republike Slovenije za zaposlovanje – podatek o brezposelnih
osebah iz evidence brezposelnih oseb (datum prenehanja delovnega razmerja,
datum prijave in odjave v evidenco ter o razlogih prenehanja vodenja v
evidenci, podatke o višini, obdobju upravičenosti), podatek iz evidence
brezposelnih oseb, ki so začasno nezaposljive (podatek o datumu obravnave na
komisiji, podatek o mnenju in predlogih ukrepov komisije in predvideno trajanje
začasne nezaposljivosti).
(2) Če uprava, zaradi izvajanja pristojnosti in nalog iz tega
zakona ter zaradi varstva in učinkovitega uresničevanja interesov pravne
države, zbira osebne in druge podatke o osebah za namen vključitve v zbirko
podatkov o osebah iz obstoječih zbirk podatkov, ji morajo državni organi in
pravne osebe, ki na podlagi zakona in v okviru svoje dejavnosti ali v zvezi z
njo vodijo zbirke podatkov na podlagi pisne ali podobne izkazljive zahteve
brezplačno posredovati zahtevane osebne in druge podatke, kar se lahko omogoči
tudi na podlagi elektronskega dostopa.
43. člen
(neposredni elektronski dostop do podatkov)
(1) Neposredni elektronski dostop do podatkov iz 37. člena
tega zakona je dopusten upravljavcu zbirke podatkov oziroma osebi, ki jo
upravljavec pooblasti.
(2) Skladno z zakonom, ki ureja varstvo osebnih podatkov, je
upravljavcu zbirke podatkov o osebah oziroma osebi, ki jo upravljavec
pooblasti, osebam, ki so pooblaščene za nadzor nad delom probacijskih enot,
sodišču, državnemu tožilstvu ter policiji, glede kazenskega postopka, ki poteka
zoper obsojeno osebo, za izvajanje njihovih nalog in pooblastil, povezanih s
pregonom oseb vključenih v probacijo, dopusten neposredni elektronski dostop do
naslednjih podatkov iz zbirke podatkov o osebah:
-       
ime in priimek,
-       
davčna številka,
-       
EMŠO,
-       
rojstni podatki,
-       
stalno ali začasno prebivališče,
-       
državljanstvo,
-       
probacijska enota,
-       
vrsta probacijske naloge.
44. člen
(uporaba osebnih podatkov)
(1) Osebne podatke iz zbirke podatkov o osebah lahko v okviru
svojih pristojnosti uporabljajo pooblaščeni delavci uprave, ministrstva,
državnega tožilstva in sodišč (v nadaljnjem besedilu: pooblaščene osebe).
(2) Ugotovitve, ki se zbirajo med izvrševanjem probacije, do
zaključka izvrševanja probacijskih nalog niso dostopne osebi, na katero se
nanašajo, če bi seznanitev s temi ugotovitvami lahko negativno vplivala na delo
z njo.
(3) Upravljavec posreduje drugim uporabnikom podatke iz te
zbirke, če so za njihovo uporabo pooblaščeni z zakonom ali na podlagi pisne
privolitve ali zahteve posameznika, na katerega se podatki nanašajo.
(4) Centri za socialno delo lahko za namen obravnave nasilja v
družini od probacijske enote za osebo zahtevajo poročilo o izvrševanju
probacijskih nalog.
(5) Pooblaščene osebe, ki uporabljajo podatke iz prvega
odstavka tega člena, za katere zvedo pri opravljanju uradnih dolžnosti ali z
zakonom določenih nalog, morajo te podatke varovati kot občutljive osebne
podatke.
(6) Za potrebe izvajanja, spremljanja, poročanja, mednarodne primerjave,
evalviranja ter za znanstveno raziskovalne in statistične namene centralna
enota vodi statistične podatke v anonimizirani obliki na način, ki ne omogoča
določljivost posameznika.
(7) Informacijski sistem uprave se lahko za namene
zagotavljanja točnosti in ažurnosti podatkov, ki jih pridobiva in posreduje za
vodenje zbirke podatkov o osebah, poveže z uradnimi evidencami in javnimi
knjigami iz prvega odstavka 42. člena tega zakona. Povezovanje se izvede z
imenom in priimkom, enotno matično številko oziroma davčno številko ali drugimi
podatki, ki v povezavi z osebnim imenom zagotavljajo enoznačno identifikacijo osebe,
o kateri se zahteva podatek.
(8) Zbirka podatkov o osebah se povezuje z informacijskim sistemom
sodišč, s katerim si v varni elektronski obliki za namen vnosa in obdelave
izmenjuje podatke in dokumente, ki jih je sodišče dolžno posredovati na podlagi
tega zakona ter informacijskim sistemom policije, s katero se v varni
elektronski obliki izmenjuje podatke iz evidence izdanih odredb za prepoved približevanja.
VI. PREHODNE IN KONČNE DOLOČBE
45. člen
(prenehanje izvajanja nalog)
(1) Z dnem začetka uporabe tega zakona organi, ki so do
začetka uporabe tega zakona izvajali naloge izvrševanja pogojne obsodbe z
varstvenim nadzorstvom, pogojnega odpusta z varstvenim nadzorstvom, dela v
splošno korist kot način izvršitve kazni zapora ali denarne kazni, ter izvrševanja
hišnega zapora po kazenskem zakoniku, izvrševanja dela v splošno korist namesto
plačila globe in stroškov postopka ali nadomestnega zapora po zakonu, ki ureja
prekrške, in izvrševanja dela v splošno korist v postopku poravnavanja ali pri
odloženem kazenskem pregonu po zakonu, ki ureja kazenski postopek, ter naloge,
vzpostavitve in vzdrževanja mreže izvajalskih organizacij, in za katere je po
tem zakonu pristojna uprava, prenehajo opravljati te naloge.
(2) Naloge iz prejšnjega odstavka, ki se iztečejo pred
1. oktobrom 2018 in izvrševanje hišnega zapora, ki je že v izvrševanju,
izvršijo organi iz prejšnjega odstavka.
(3) Centri za socialno delo do 31. decembra 2017
posredujejo upravi seznam o številu in vrsti probacijskih nalog iz prvega
odstavka tega člena, ki se iztečejo po roku iz prejšnjega odstavka.
(4) Z dnem začetka izvrševanja nalog iz prvega ali drugega odstavka
tega člena, se na upravo prenese tudi vsa dokumentacija, povezana z
opravljanjem nalog iz prejšnjega odstavka.
46. člen
(seznam izvajalskih organizacij)
Centri za socialno delo morajo tri mesece pred začetkom
uporabe tega zakona upravi posredovati sezname in sklenjene dogovore z
izvajalskimi organizacijami, v katerih osebe opravljajo delo v splošno korist.
47. člen
(seznam programov)
Ministrstvo za delo, družino, socialne zadeve in enake
možnosti, Ministrstvo za zdravje, Ministrstvo za izobraževanje, znanost in
šport, Ministrstvo za kulturo, Ministrstvo za notranje zadeve in Ministrstvo za
javno upravo morajo posredovati upravi na njen poziv seznam vseh programov, v
katere se lahko vključujejo osebe, vključene v probacijo.
48. člen
(uporaba določb do spremembe Zakona o prekrških)
Naloge, ki jih na podlagi petega odstavka 192.b člena in
četrtega, petega, šestega in sedmega odstavka 202.c člena Zakona o prekrških
(Uradni list RS, št. 29/11 – uradno prečiščeno besedilo, 21/13, 111/13,
74/14 – odl. US, 92/14 – odl. US in 32/16) za polnoletne storilce izvršujejo
pristojni organi socialnega varstva, z dnem začetka uporabe tega zakona
izvršujejo probacijske enote.
49. člen
(prenehanje veljavnosti in uporaba podzakonskih predpisov)
(1) Z dnem uveljavitve tega zakona preneha veljati Pravilnik o
izvrševanju varstvenega nadzorstva (Uradni list RS, št. 85/09 in 47/12),
uporablja pa se do uveljavitve podzakonskega predpisa po tem zakonu, kolikor ni
v nasprotju s tem zakonom.
(2) Z dnem uveljavitve tega zakona preneha veljati Pravilnik
o izvrševanju dela v splošno korist (Uradni list RS, št. 109/08 in 46/12),
razen v delu, ki se nanaša na mladoletne storilce kaznivih dejanj, uporablja pa
se do uveljavitve podzakonskih predpisov po tem zakonu, kolikor ni v nasprotju
s tem zakonom.
50. člen
(vzpostavitev modela)
Do vzpostavitve modela za oceno dejavnikov tveganja iz
13. člena tega zakona se za izdelavo poročila uporabljajo podatki iz
38. člena tega zakona.
51. člen
(izdaja predpisov, izdanih na podlagi tega zakona)
(1) Vlada izda uredbo iz 29. člena tega zakona v
30 dneh od uveljavitve tega zakona.
(2) Vlada sprejme uredbo iz 21. člena Zakona o državni
upravi (Uradni list RS, št. 113/05 – uradno prečiščeno besedilo, 89/07 –
odl. US, 126/07 – ZUP-E, 48/09, 8/10 – ZUP-G, 8/12 – ZVRS-F, 21/12, 47/13,
12/14, 90/14 in 51/16) najkasneje dva meseca po uveljavitvi tega zakona.
(3) Minister izda podzakonski predpis iz 10. člena tega
zakona do začetka uporabe tega zakona.
(4) Minister izda podzakonski predpis iz tretjega odstavka
33. člena tega zakona v šestih mesecih od začetka uporabe tega zakona.
52. člen
(prevzem javnih uslužbencev centrov za socialno delo)
(1) Javnim uslužbencem, ki na centrih za socialno delo
opravljajo naloge izvrševanja pogojne obsodbe z varstvenim nadzorstvom,
pogojnega odpusta z varstvenim nadzorstvom, izvrševanja dela v splošno korist
kot način izvršitve kazni zapora ali denarne kazni, izvrševanja dela v splošno
korist namesto plačila globe in stroškov postopka ali nadomestnega zapora po
zakonu, ki ureja prekrške, in izvrševanje dela v splošno korist v postopku
poravnavanja ali pri odloženem kazenskem pregonu po zakonu, ki ureja kazenski
postopek, ter skrbijo za vzpostavitev in vzdrževanje mreže izvajalskih
organizacij, delovno razmerje preneha en dan pred začetkom uporabe tega zakona,
z dnem začetka uporabe tega zakona pa se prevzamejo in brez objave ali javnega
natečaja sklenejo delovna razmerja z upravo na delovna mesta, ki so določena v
aktu o sistematizaciji, za katera izpolnjujejo pogoje. Javni uslužbenci, ki
bodo sklenili pogodbo o zaposlitvi za uradniško delovno mesto, se z dnem
sklenitve pogodbe o zaposlitvi imenujejo na najnižji naziv, v katerem se
opravlja delo na delovnem mestu.
(2) Ministrstvo, uprava in centri za socialno delo najpozneje
do 31. oktobra 2017 sklenejo sporazum o tem, koliko in katere javne
uslužbence prevzame uprava v skladu s prejšnjim odstavkom.
(3) Z dnem začetka uporabe tega zakona se sredstva za stroške
dela in pripadajoče materialne stroške za javne uslužbence, ki jih v skladu s
tem zakonom prevzame uprava, iz Ministrstva pristojnega za delo, družino,
socialne zadeve in enake možnosti prerazporedijo na upravo.
(4) Z dnem začetka uporabe tega zakona se sredstva za kritje
stroškov, povezanih z izvrševanjem dela v splošno korist, iz Ministrstva za
delo, družino, socialne zadeve in enake možnosti prerazporedijo na upravo.
53. člen
(uveljavitev in začetek uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. aprila 2018, razen
določb IV. poglavja, ki se začnejo uporabljati z začetkom uveljavitve tega
zakona.
Št. 713-03/17-2/23
Ljubljana, dne 24. maja 2017
EPA 1849-VII
Državni zbor
Republike Slovenije
dr. Milan Brglez l.r.
Predsednik