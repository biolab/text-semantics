1. člen
S tem zakonom se zagotavlja pomoč Republike Slovenije pri
izvedbi del, ki so potrebna za odpravo posledic, povzročenih z neurji in
poplavami (v nadaljnjem besedilu: naravne nesreče) in posledičnega plazenja tal
(v nadaljnjem besedilu: plazovi) v mesecu septembru, oktobru in novembru 1998
na prizadetih območjih Republike Slovenije.
2. člen
Skupni obseg sredstev, s katerim se zagotavlja pomoč iz
prejšnjega člena, znaša 7.400,000.000 tolarjev.
3. člen
Sredstva za odpravo posledic naravnih nesreč in plazov po tem
zakonu se zagotovijo:
1.     
v letu 1999 v višini 3.500,000.000 tolarjev in sicer:
- 
iz sredstev rezerv proračuna Republike Slovenije za leto 1999 v višini
1.500,000.000 tolarjev;
- 
s prerazporeditvijo sredstev med uporabniki proračuna Republike
Slovenije v letu 1999 na način in po postopku iz 17.a člena zakona o izvrševanju
proračuna Republike Slovenije (Uradni list RS, št. 5/96, 78/97, 87/97 - popr., 34/98
in 91/98) v višini 2.000,000.000 tolarjev;
2.     
v letu 2000 v višini 3.900,000.000 tolarjev iz sredstev proračuna
Republike Slovenije za leto 2000.
4. člen
Sredstva po tem zakonu se zagotovijo upravičencem za namene
in po dinamiki, kot sledi:
1.     
oškodovanim občinam v skupnem obsegu 2.300,000.000 tolarjev, od tega:
a)   
v letu 1999:
-   
700,000.000 tolarjev za odpravo posledic škode, povzročene na lokalni
infrastrukturi, objektih visoke gradnje in v kmetijstvu ter
-   
600,000.000 tolarjev za odpravo posledic plazov;
b)   
v letu 2000:
-   
1.000,000.000 tolarjev za odpravo posledic škode, povzročene na lokalni
infrastrukturi, objektih visoke gradnje in v kmetijstvu;
2.     
Ministrstvu za okolje in prostor v skupnem obsegu 4.100,000.000
tolarjev, od tega:
a)   
v letu 1999 za odpravo posledic škode, povzročene na področju vodnega
gospodarstva 1.500,000.000 tolarjev;
b)   
v letu 2000 za odpravo posledic škode, povzročene na področju vodnega
gospodarstva 2.600,000.000 tolarjev;
3.     
Ministrstvu za promet in zveze v skupnem obsegu 1.000,000.000 tolarjev,
od tega:
a)   
v letu 1999 za odpravo posledic škode, povzročene na državni cestni
infrastrukturi 700,000.000 tolarjev;
b)   
v letu 2000 za odpravo posledic škode, povzročene na državni cestni
infrastrukturi 300,000.000 tolarjev. 
5. člen
Sredstva po tem zakonu se dodeljujejo brez obveznosti vračanja.
6. člen
Razdelitev sredstev oškodovanim občinam v posameznem koledarskem
letu določi Vlada Republike Slovenije po naslednjih kriterijih:
-       
pri odpravi posledic naravnih nesreč na lokalni infrastrukturi, objektih
visoke gradnje in v kmetijstvu, ob upoštevanju višine verificirane škode in
lastnih prihodkov občine, največ do višine 35% verificirane škode;
-       
pri odpravi posledic plazov: v primerih popolnih ali polovičnih zapor
cest, poškodovanih stanovanjskih objektov, vodovodov, kanalizacije ter
gospodarskih objektov, ki služijo osnovnemu zagotavljanju sredstev za preživetje,
v višini 100% potrjenega projekta sanacije.
Sredstva iz prve alinee prejšnjega odstavka se dodelijo posamezni
občini po predložitvi sanacijskih programov, ki jih potrdi državna komisija za
sanacije, imenovana po zakonu o zagotovitvi sredstev za interventne ukrepe pri
odpravi posledic poplav, ki so v obdobju september-november 1998 prizadela
Republiko Slovenijo (Uradni list RS, št. 86/98) (v nadaljnjem besedilu: državna
komisija).
Sredstva iz druge alinee prvega odstavka tega člena se dodelijo
posamezni občini po predložitvi projekta sanacije plazu, ki ga potrdi državna
komisija.
Posamezni občini dodeli sredstva za sanacijo državna komisija
s sklepom.
Sklep iz prejšnjega odstavka obvezno vsebuje višino sredstev
pomoči Republike Slovenije, namen uporabe in način izplačila teh sredstev, rok
za izvedbo sanacijskega programa oziroma projekta sanacije plazu ter
zavarovanje nakazila sredstev.
7. člen
Osnova za uporabo sredstev iz 2. in 3. točke 4. člena tega
zakona sta sanacijska programa.
Sanacijski program na področju vodnega gospodarstva vsebuje
dokončanje vodnogospodarskih interventnih del, sanacijo in rekonstrukcijo uničenih
in poškodovanih vodnogospodarskih ureditev, objektov in naprav v splošni rabi, sanacijo
erozijskih žarišč ter pripravo in izvedbo nujnih investicij za zmanjšanje ogroženosti
pred škodljivim delovanjem voda.
Sanacijski program na področju državne cestne infrastrukture vsebuje
obnovo uničenih in poškodovanih državnih cest ter sanacijo erozijskih pojavov.
Sanacijska programa iz drugega in tretjega odstavka tega člena
pripravita pristojni ministrstvi, potrdi pa ju Vlada Republike Slovenije.
Sredstva iz 2. in 3. točke 4. člena tega zakona se izplačujejo
izvajalcem na podlagi predloženih računov po dejanskih stroških, ki jih
potrdita pristojni ministrstvi.
8. člen
Za namensko uporabo sredstev po tem zakonu je odgovoren župan
oziroma pristojni minister.
O poteku odpravljanja posledic škode mora občina tekoče poročati
državni komisiji.
9. člen
Za zavarovanje nakazila oziroma vračila nenamensko uporabljenih
sredstev po tem zakonu občine pred nakazilom sredstev izročijo Ministrstvu za
okolje in prostor bianco akceptne naloge in akceptne izjave.
10. člen
Ta zakon začne veljati naslednji dan po objavi v Uradnem listu
Republike Slovenije.
Št. 212-07/99-7/1
Ljubljana, dne 29. aprila 1999.
Predsednik
Državnega zbora
Republike Slovenije
Janez Podobnik, dr. med. l. r.