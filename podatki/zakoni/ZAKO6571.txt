I. SPLOŠNE DOLOČBE
1. člen
(vsebina zakona)
(1) Ta zakon ureja štipendije za
dijake ali dijakinje (v nadaljnjem besedilu: dijak), vključene v srednješolsko
izobraževanje, za študente ali študentke (v nadaljnjem besedilu: študent),
vključene v programe višješolskega izobraževanja ter visokošolskega
izobraževanja in za udeležence ali udeleženke izobraževanja odraslih (v
nadaljnjem besedilu: udeleženec izobraževanja odraslih), vrste štipendij,
pogoje za dodelitev, višino in dodatke k štipendijam, postopke dodeljevanja
štipendij, sofinanciranje kadrovskih štipendij, vire financiranja, vodenje
evidenc, dolžnost poročanja in nadzor nad izvajanjem tega zakona.
(2) S tem
zakonom se v pravni red Republike Slovenije v zvezi z upravičenci do štipendije
po tem zakonu prenašajo:
-       
točka (b) prvega odstavka in drugi odstavek 11. člena ter prvi
odstavek 21. člena Direktive Sveta 2003/109/ES o statusu državljanov
tretjih držav, ki so rezidenti za daljši čas (UL L št. 16 z dne
23. 1. 2004, str. 44), zadnjič spremenjene z Direktivo 2011/51/EU
Evropskega parlamenta in Sveta z dne 11. maja 2011 o spremembah Direktive
Sveta 2003/109/ES, da se razširi njeno področje uporabe na upravičence do
mednarodne zaščite (UL L št. 132 z dne 19. 5. 2011, str. 1);
-       
24. člen Direktive Evropskega parlamenta in Sveta 2004/38/ES z dne
29. aprila 2004 o pravici državljanov Unije in njihovih družinskih članov
do prostega gibanja in prebivanja na ozemlju držav članic, ki spreminja Uredbo
(EGS) št. 1612/68 in razveljavlja Direktive 64/221/EGS, 68/360/EGS,
72/194/EGS, 73/148/EGS, 75/34/EGS, 75/35/EGS, 90/364/EGS, 90/365/EGS in
93/96/EEC (UL L št. 158 z dne 30. 4. 2004, str. 77).
2. člen
(namen štipendiranja)
(1) Štipendije so namenjene
spodbujanju izobraževanja in doseganju višje ravni izobrazbe štipendistov ali
štipendistk (v nadaljnjem besedilu: štipendist), vzpostavljanju enakih možnosti
za izobraževanje in izobraževanju za deficitarne poklice, spodbujanju
mednarodne mobilnosti, spodbujanju doseganja izjemnih dosežkov, odgovornosti
štipendistov za svoje izobraževanje kot tudi za izbiro izobraževalnega
programa, krajšanju dobe izobraževanja in izboljšanju zaposljivosti.
(2) Štipendije se dodelijo za
izobraževanje na izobraževalni ustanovi po izobraževalnem programu za
pridobitev izobrazbe, za katero štipendist prejme javno veljavno listino ali
diplomo, in so namenjene za delno kritje stroškov v zvezi z izobraževanjem.
(3) Sredstva po tem zakonu so
namenjena tudi za spodbujanje kadrovskega štipendiranja.
3. člen
(opredelitev pojmov)
Pojmi, uporabljeni v tem zakonu, imajo
naslednji pomen:
-       
štipendija je pravica do denarnega prejemka, ki vključuje osnovno
štipendijo in morebitne dodatke,
-       
štipendijsko razmerje je razmerje med dodeljevalcem štipendije in
štipendistom, iz katerega izhajajo pravice in dolžnosti obeh,
-       
kadrovska štipendija je štipendija, ki jo delodajalec dodeli dijaku ali
študentu za izobraževalni program na podlagi svojih potreb,
-       
vlagatelj ali vlagateljica (v nadaljnjem besedilu: vlagatelj) je oseba,
ki z vlogo pri pristojnem organu začne postopek za dodelitev pravice po tem
zakonu,
-       
štipendist je fizična oseba, ki je pridobila pravico do štipendije
neposredno od dodeljevalca štipendije ali preko prejemnika sredstev,
-       
štipenditor je Republika Slovenija za državne štipendije, Zoisove
štipendije, štipendije za Slovence v zamejstvu in po svetu, štipendije za
deficitarne poklice, in za štipendije Ad futura za mednarodno mobilnost,
-       
prejemnik sredstev je pravna oseba, ki je na javnem razpisu pridobila
pravico po tem zakonu,
-       
delodajalec je pravna oseba zasebnega prava, javni zdravstveni zavod ali
fizična oseba s sedežem ali prebivališčem v Republiki Sloveniji, ki zaposluje
delavce na podlagi pogodbe o zaposlitvi in dodeljuje kadrovske štipendije,
-       
dodeljevalec štipendije je pristojni center za socialno delo za državne
štipendije in sklad za ostale štipendije po tem zakonu,
-       
izobraževalni program je javno veljavni izobraževalni program za
pridobitev javno veljavne izobrazbe, za katero štipendist prejme javno veljavno
listino, v skladu s predpisi, ki urejajo srednješolsko izobraževanje, ali javno
veljavno listino ali diplomo v skladu s predpisi, ki urejajo višje oziroma
visokošolsko izobraževanje, v državi izobraževanja,
-       
izobraževalna ustanova je šola ali druga vzgojno-izobraževalna
organizacija, visokošolski zavod ali druga institucija, ki jo pristojni organi
države izvora izobraževanja priznavajo kot izobraževalno ustanovo, ki spada v
njen šolski sistem po posameznih vrstah izobraževanja; v primeru
transnacionalnega izobraževanja, ki ga izobraževalna ustanova izvaja zunaj
teritorija države, v kateri ima sedež, mora imeti izobraževalna ustanova tudi
status v državi izvajanja programa usklajen z nacionalno zakonodajo na področju
izobraževanja v državi izvajanja programa,
-       
študijski obisk je kratkoročna mednarodna mobilnost z namenom
izobraževanja oziroma usposabljanja,
-       
iztek izobraževalnega programa je zaključek obdobja trajanja
izobraževanja, kot je predviden z izobraževalnim programom, brez podaljšanja
študentskega statusa,
-       
zaključek izobraževanja je zaključek izobraževalnega programa na
izobraževalni ustanovi s pridobitvijo višje ravni izobrazbe od že pridobljene,
-       
zaključek obveznosti izobraževalnega programa je zaključek vseh tistih
obveznosti programa, ki so na strani štipendista, vključno z oddajo in
zagovorom morebitne zaključne naloge, torej štipendist za zaključek
izobraževanja nima več obveznosti, ki bi jih moral opravljati, temveč so
obveznosti do zaključka izobraževanja izključno na strani izobraževalne
ustanove,
-       
šolnina je znesek, ki ga posameznik plača izobraževalni ustanovi za
obiskovanje izobraževalnega programa za posamezno šolsko ali študijsko leto.
Šolnina ne vsebuje drugih obveznih ali neobveznih plačil izobraževalni
ustanovi, kot na primer stroškov vpisa, študijske literature, članstva v
organizacijah ali klubih, laboratorijskih prispevkov, zdravstvenega ali drugega
zavarovanja oziroma drugih stroškov,
-       
življenjski stroški so stroški nastanitve, prehrane oziroma drugi z
izobraževanjem ali usposabljanjem povezani stroški,
-       
tekmovalec ali tekmovalka (v nadaljnjem besedilu: tekmovalec) je dijak
ali študent, ki se udeleži tekmovanja iz znanja ali raziskovanja v tujini;
tekmovalec lahko tekmuje samostojno ali v ekipi dveh ali več tekmovalcev,
-       
zamudne obresti so obresti, kot jih določa zakon, ki ureja zamudne
obresti,
-       
politika štipendiranja je ukrep Vlade Republike Slovenije, s katerim se
določijo načelne in dolgoročne usmeritve na področju štipendiranja deficitarnih
poklicev za petletno obdobje,
-       
sklad je Javni štipendijski, razvojni, invalidski in preživninski sklad
Republike Slovenije,
-       
ministrstvo je ministrstvo, pristojno za delo,
-       
proračunski sklad ministrstva je proračunski sklad, ustanovljen na
podlagi 129. člena Zakona za uravnoteženje javnih financ (Uradni list RS, št.
40/12, 96/12 – ZPIZ-2, 104/12 – ZIPRS1314, 105/12, 25/13 – odločba US in 46/13
– ZIPRS1314-A),
-       
nosilec regijske sheme kadrovskih štipendij (v nadaljnjem besedilu: RRA)
je regionalna razvojna agencija oziroma druga pravna oseba, ki je del regijske
razvojne mreže in deluje na podlagi zakona, ki ureja spodbujanje skladnega
regionalnega razvoja,
-       
portal e-uprava je enotni državni portal e-uprava, ki je vstopna točka
do različnih informacij o državni in javni upravi,
-       
minimalna plača predstavlja zadnji znesek minimalne plače, objavljen v
Uradnem listu Republike Slovenije na podlagi zakona, ki določa minimalno plačo,
-       
višja sila pomeni vsak nepredvidljiv izjemen dogodek ali okoliščino
zunaj nadzora dodeljevalca štipendij, štipendista ali prejemnika sredstev, ki
enemu ali drugemu preprečuje izpolnitev ali izpolnjevanje katere od obveznosti,
pri čemer dogodka ali okoliščine ni bilo mogoče pričakovati, predvidevati ali
nanj računati ali se mu izogniti ali ga odvrniti.
4. člen
(izvzetje iz uporabe)
(1) Ta zakon se ne uporablja za
štipendije otrokom padlih v vojni za Slovenijo 1991, za kadrovske štipendije v
organih državne uprave, za namenske štipendije, ki jih dodeljujejo ministrstva
v skladu s drugimi predpisi, za štipendije v Slovenski vojski, za štipendije na
podlagi mednarodnih sporazumov, razen če štipendije na podlagi mednarodnih sporazumov
dodeljuje sklad.
(2) Ta zakon se ne uporablja za druge
štipendije in prejemke, ki so po namenu in načinu vračanja primerljivi
štipendijam in so urejeni v drugih predpisih oziroma splošnih aktih
delodajalcev.
(3) Ne glede na določbi prvega in
drugega odstavka tega člena, ureja ta zakon dolžnost poročanja subjektov, ki
dodeljujejo štipendije in druge prejemke iz tega člena.
5. člen
(javni razpis)
(1) Pravica do štipendije oziroma
sofinanciranja po tem zakonu, razen za državno štipendijo, se dodeljuje na
podlagi javnega razpisa.
(2) Javni razpis iz prejšnjega
odstavka mora vsebovati:
-       
pravno podlago za objavo in izvedbo javnega razpisa,
-       
predmet javnega razpisa,
-       
višino razpisanih sredstev,
-       
navedbo pogojev, ki jih mora izpolnjevati vlagatelj za dodelitev pravic
in v času trajanja pravic,
-       
navedbo obveznosti iz dodeljenih pravic,
-       
navedbo dokumentacije, ki jo mora vlagatelj predložiti, s katero
dokazuje izpolnjevanje pogojev,
-       
višino in namen sredstev ki jih lahko prejme vlagatelj, ter morebitno
usklajevanje višine teh sredstev,
-       
rok za vložitev vloge, ki se določi kot odprti ali zaprti rok,
-       
naslov in način za vložitev vloge,
-       
navedbo o tem, kdo odloči o dodelitvi pravice,
-       
navedbo začetka upravičenosti do štipendije,
-       
navedbo o tem ali se vlagateljem, ki bi bili glede na še razpoložljiva
sredstva javnega razpisa upravičeni do preostalih razpoložljivih sredstev,
dodeli sredstva v celotnem upravičenem znesku ali le do višine še
razpoložljivih sredstev in na kakšen način se ta sredstva razdelijo med
štipendiste ali prejemnike sredstev,
-       
druge podatke, pomembne za odločitev o dodelitvi pravice.
(3) V postopku javnega razpisa z
zaprtim rokom za vložitev vloge:
-       
začne šestdesetdnevni rok za odločanje teči z dnem, od katerega se
šteje, da je vložena zadnja popolna vloga, med vsemi na javni razpis prispelimi
pravočasnimi vlogami,
-       
se vloge vlagateljev, ki izpolnjujejo pogoje javnega razpisa, ocenijo na
podlagi meril za izbor štipendistov ali prejemnikov sredstev, ki se vrednotijo
v točkah, odstotkih ali na drug način, ki omogoča razvrstitev vlog po vrstnem
redu glede na prejeto oceno od najvišje do najnižje ocenjene vloge,
-       
se lahko za razvrstitev vlog dveh ali več vlagateljev, katerih vloge so
prejele enako oceno, uporabi razmejitveno merilo, ki se določi z javnim
razpisom,
-       
sredstva prejmejo tisti vlagatelji, katerih vloge glede na merila
javnega razpisa prejmejo višjo oceno, do porabe razpisanih sredstev; če se
vlagatelji, ki izpolnjujejo pogoje javnega razpisa, skupaj prijavljajo za nižja
sredstva od razpisanih, se vloge ne ocenjujejo, sredstva pa prejmejo vsi
vlagatelji, ki izpolnjujejo pogoje javnega razpisa.
(4) V postopku javnega razpisa z
odprtim rokom za vložitev vloge:
-       
začne šestdesetdnevni rok za odločanje teči z dnem, od katerega se
šteje, da je vložena posamezna popolna vloga,
-       
prejmejo sredstva vlagatelji, ki izpolnjujejo pogoje javnega razpisa, po
vrstnem redu prispelih popolnih vlog glede na datum in uro vložitve posamezne
popolne vloge do porabe sredstev,
-       
se v primeru, da dodeljevalec štipendij istočasno prejme več popolnih
vlog in njihova skupna vrednost presega še razpoložljiva sredstva na javnem
razpisu, za odločitev o štipendistih ali prejemnikih sredstev med temi vlogami
uporabi razmejitvena merila, določena z javnim razpisom,
-       
se vloge vlagateljev, vložene po porabi sredstev in pred potekom
odprtega roka, zavrnejo, vloge, prejete po poteku odprtega roka, se zavržejo.
(5) Javni razpis po tem členu se
praviloma objavi kot javni razpis z zaprtim rokom za vložitev vloge, razen če
ta zakon izrecno ne določa drugače.
(6) Dodeljevalec štipendije oziroma
RRA objavita javni razpis na svoji spletni strani.
6. člen
(uporaba postopkovnih določb)
(1) Če ta zakon ne določa drugače, se
v postopku dodeljevanja štipendij uporabljajo določbe zakona, ki ureja splošni
upravni postopek.
(2) Odločba, s katero se odloči o
dodelitvi pravice po tem zakonu, se vroča z navadno vročitvijo. Šteje se, da je
vročitev opravljena 21. dan od dneva odpreme. Dan odpreme se na odločbi označi.
(3) Odločba iz prejšnjega odstavka je
izvršljiva z dnem odpreme odločbe, razen če ta zakon ne določa drugače.
(4) Pritožba ne zadrži izvršitve
odločbe, razen če ta zakon ne določa drugače.
(5) V primeru zahtevnosti postopka
lahko celoten ali del postopka vodi razpisna komisija, ki jo imenuje zakoniti
zastopnik dodeljevalca štipendije s sklepom, s katerim se opredeli naloge in
pristojnosti komisije.
7. člen
(pogodba)
(1) Če tako določa ta zakon, se na
podlagi odločbe o dodelitvi pravice s štipendistom ali prejemnikom sredstev
sklene pogodba o štipendiranju ali sofinanciranju.
(2) Obvezne sestavine pogodbe so:
-       
določitev pogodbenih strank,
-       
namen, za katerega so sredstva dodeljena,
-       
višina dodeljenih sredstev,
-       
transakcijski račun štipendista ali prejemnika sredstev,
-       
rok in način izplačila sredstev,
-       
način nadzora nad namensko porabo sredstev, kot na primer navedba
dokazil, ki jih mora štipendist ali prejemnik sredstev dostaviti in iz katerih
izhaja namenska poraba sredstev, poročila o poteku in rezultatih porabljenih
sredstev oziroma zaključno poročilo,
-       
primeri prenehanja pogodbe,
-       
sankcije zaradi neizpolnjevanja pogodbenih določb in nenamenske porabe
dodeljenih sredstev,
-       
drugo, kar sledi iz narave dodeljenih sredstev, načina porabe sredstev
ter pravic in obveznosti štipendista ali prejemnika sredstev in sklada.
(3) Način in rok sklenitve pogodbe iz
tega člena se opredeli v javnem razpisu.
II. VRSTE ŠTIPENDIJ IN NJIHOVO FINANCIRANJE
8. člen
(vrste štipendij)
(1) V Republiki Sloveniji se po tem
zakonu dodelijo naslednje štipendije:
-       
državne štipendije,
-       
Zoisove štipendije,
-       
štipendije za deficitarne poklice,
-       
štipendije za Slovence v zamejstvu in po svetu,
-       
štipendije Ad futura.
(2) Na podlagi tega zakona lahko
Republika Slovenija zagotavlja sredstva za sofinanciranje kadrovskih štipendij.
(3) Štipendist je upravičen le do ene
štipendije, razen v primerih:
-       
kadrovske štipendije, ki se lahko dodeli istočasno z vsemi štipendijami,
razen s štipendijo za deficitarne poklice,
-       
štipendije za deficitarne poklice, ki se lahko dodeli istočasno z vsemi
štipendijami, razen s kadrovsko štipendijo,
-       
štipendije Ad futura za študijske obiske in za sodelovanje na
tekmovanjih iz znanja ali raziskovanja, ki se lahko dodelita sočasno z vsemi
štipendijami,
-       
državne štipendije, ki se lahko dodeli istočasno z Zoisovo štipendijo.
9. člen
(dodeljevanje štipendij)
(1) Štipendije po tem zakonu se dodeljujejo
v vsakem šolskem ali študijskem letu.
(2) Štipendije se dodelijo za obdobje od
dodelitve do izteka izobraževalnega programa. Državna štipendija, Zoisova
štipendija in štipendija za Slovence v zamejstvu in po svetu se dodelijo za
raven izobraževanja, ki je višja od že dosežene ravni. Štipendije za
deficitarne poklice, štipendije Ad futura in sofinancirane kadrovske štipendije
se dodelijo za posamezen izobraževalni program.
(3) Štipendija se ne more prvič dodeliti za
letnik, v katerega je vlagatelj ponovno vpisan, ali v času dodatnega
študijskega leta po izteku izobraževalnega programa ali v času podaljšanega
študentskega statusa. Štipendija se ne more dodeliti za izobraževalni program
na ravni izobraževanja, ki je enaka ali nižja od ravni, ki jo je vlagatelj že
dosegel. Štipendist ne more pridobiti štipendije za izobraževanje na višji
ravni, dokler ne zaključi izobraževanja na ravni, za katero je prejemal
štipendijo.
(4) Vlagatelj vloži vlogo za dodelitev
posamezne štipendije pri dodeljevalcu štipendije. Vlogo oziroma dokazila za
izpolnjevanje pogojev za nadaljnje prejemanje mora štipendist vložiti, če tako
določa zakon ali javni razpis, na podlagi katerega mu je bila štipendija
dodeljena. Dodeljevalec štipendije vsako šolsko ali študijsko leto preveri
izpolnjevanje pogojev za nadaljnje prejemanje štipendije, vključno z dodatki.
(5) Štipendist lahko prejema štipendijo eno
leto za posamezen letnik na ravni izobraževanja, ki je višja od že pridobljene,
razen če ta zakon ne določa drugače.
(6) Določbe tega člena se uporabljajo tudi
za sofinancirane kadrovske štipendije.
(7) Ne glede na drugi odstavek tega člena
se določbe od drugega do petega odstavka tega člena ne uporabljajo za
štipendije Ad futura za študijske obiske in za sodelovanje na tekmovanjih iz
znanja ali raziskovanja, ki se dodeljujejo le za posamezni študijski obisk ali
sodelovanje na tekmovanju.
10. člen
(viri financiranja)
Sredstva za štipendije in sofinanciranje
kadrovskih štipendij po tem zakonu se zagotavljajo iz proračuna Republike
Slovenije, proračunskega sklada ministrstva, iz sredstev sklada in sredstev
Evropskega socialnega sklada ali iz drugih virov. Sredstva za štipendije Ad futura za področje visokega šolstva
zagotovi ministrstvo, pristojno za visoko šolstvo, za področje srednjega in
višjega šolstva pa ministrstvo, pristojno za vzgojo in izobraževanje.
III. UPRAVIČENCI IN SPLOŠNI POGOJI ZA PRIDOBITEV ŠTIPENDIJE
11. člen
(upravičenci do štipendij)
(1) Ob izpolnjevanju pogojev,
določenih v tem zakonu, so do štipendije upravičene osebe s statusom dijaka ali
študenta ter udeleženci izobraževanja odraslih.
(2) Pojem dijak se v tem zakonu
uporablja tudi za udeležence izobraževanja odraslih.
12. člen
(splošni pogoji za pridobitev štipendije)
(1) Če ta zakon ne določa drugače, se
štipendija dodeli:
-       
državljanom Republike Slovenije in njihovim vzdrževanim družinskim
članom s prebivališčem v Republiki Sloveniji,
-       
državljanom Republike Slovenije s prebivališčem v Republiki Sloveniji,
ki so pripadniki italijanske ali madžarske narodne skupnosti,
-       
državljanom držav članic Evropske unije (v nadaljnjem besedilu: EU) in
njihovim vzdrževanim družinskim članom s stalnim prebivališčem v Republiki
Sloveniji,
-       
delavcem migrantom, ki so državljani države članice EU, če so zaposleni
ali samozaposleni v Republiki Sloveniji, in njihovim vzdrževanim družinskim
članom, ki prebivajo v Republiki Sloveniji,
-       
obmejnim delavcem, ki so državljani države članice EU in prebivajo v
drugi državi članici EU, če so zaposleni ali samozaposleni v Republiki
Sloveniji, in njihovim vzdrževanim družinskim članom, za izobraževanje v
Republiki Sloveniji,
-       
državljanom tretjih držav, ki so pridobili status rezidenta za daljši
čas.
(2) Ne glede na tretjo alinejo prejšnjega
odstavka se štipendije Ad futura za izobraževanje lahko dodelijo državljanom
držav članic EU, ki izkažejo vsaj petletno neprekinjeno prebivanje v Republiki
Sloveniji neposredno pred rokom za prijavo na javni razpis, po katerem
uveljavljajo štipendijo.
13. člen
(drugi splošni pogoji za pridobitev
štipendije)
(1) Če ta
zakon ne določa drugače, lahko pridobijo štipendijo upravičenci, ki so prvič
vpisani v program nižjega poklicnega izobraževanja, srednjega poklicnega
izobraževanja, srednjega tehniškega ali drugega strokovnega ter splošnega
izobraževanja, za katerega uveljavljajo pravico do štipendije, ali upravičenci,
ki so prvič vpisani v program višješolskega ali visokošolskega izobraževanja
prve ali druge stopnje, za katerega uveljavljajo pravico do štipendije, in v
Republiki Sloveniji ali tujini niso:
-       
v delovnem razmerju ali ne opravljajo samostojne registrirane
dejavnosti,
-       
vpisani v evidenco brezposelnih oseb pri pristojnem organu,
-       
poslovodne osebe gospodarskih družb ali direktorji zasebnih zavodov.
(2) Upravičenec
mora celoten čas upravičenosti do štipendije izpolnjevati pogoje iz tega člena
ter pogoje iz 11. in 12. člena tega zakona.
14. člen
(izobraževanje v tujini)
(1) Vlagatelji lahko ob izpolnjevanju
pogojev po tem zakonu pridobijo štipendijo za izobraževanje v tujini.
(2) Podatke o javni veljavnosti
izobraževalne ustanove in javni veljavnosti izobraževalnega programa pridobi
vlagatelj s strani ustanove, ki izdaja taka dokazila v državi izobraževanja,
ali druge ustrezne ustanove.
IV. POGOJI ZA PRIDOBITEV POSAMEZNE ŠTIPENDIJE, VIŠINA
ŠTIPENDIJE IN DODATKI K ŠTIPENDIJI
1. Državne štipendije
15. člen
(pojem)
Državna štipendija je namenjena dijakom in
študentom, ki se izobražujejo in izhajajo iz socialno šibkejših družin.
16. člen
(uporaba določb zakona, ki ureja
uveljavljanje pravic iz javnih sredstev)
Glede vprašanj statusa vlagatelja, postopka
uveljavljanja državne štipendije, načina ugotavljanja materialnega položaja,
meje dohodkov, ki so pogoj za pridobitev in višino državne štipendije, obdobja
prejemanja in izplačila državne štipendije, sprememb okoliščin in pravil o
neupravičeno priznani pravici do državne štipendije, nadzora nad delom centrov
za socialno delo pri dodeljevanju državne štipendije ter zbirk podatkov se
uporabljajo določbe zakona, ki ureja uveljavljanje pravic iz javnih sredstev.
17. člen
(dodatki k državni štipendiji)
K državni štipendiji iz 15. člena tega
zakona se dodelijo naslednji dodatki:
-       
dodatek za bivanje,
-       
dodatek za uspeh,
-       
dodatek za štipendiste s posebnimi potrebami.
18. člen
(dodatek za bivanje)
(1) Do dodatka za bivanje je upravičen
štipendist, ki ima prijavljeno začasno prebivališče v kraju izobraževanja, če
je kraj stalnega prebivališča oddaljen od kraja izobraževanja več kot 25 km, če
strošek najema znaša najmanj 65 eurov mesečno in
štipendist oziroma njegovi starši niso lastniki ali solastniki nepremičnine, v
kateri ima štipendist prijavljeno začasno prebivališče.
(2) Izpolnjevanje pogojev iz prejšnjega
odstavka se preveri ob prvi dodelitvi dodatka za bivanje in ob spremembi
začasnega prebivališča štipendista.
(3) Štipendistu
dodatek za bivanje ne pripada, če prejema subvencijo za bivanje v študentskem
domu ali pri zasebniku ali ima sklenjeno pogodbo o bivanju v dijaškem domu
skladno s predpisi, ki urejajo subvencioniranje bivanja študentov in dijakov.
(4) Štipendistu
pripada dodatek za bivanje v višini 80 eurov mesečno.
(5) Če je
štipendist v rejništvu, se namesto stalnega prebivališča iz prvega odstavka
tega člena upošteva njegovo prebivališče pri rejniku.
(6) Štipendist,
ki prejema dodatek za bivanje, ni upravičen do subvencionirane mesečne
vozovnice skladno z zakonom, ki ureja prevoze v cestnem prometu.
(7) Štipendist,
ki ne izpolnjuje več pogojev za dodatek za bivanje, s prvim dnem naslednjega
meseca od nastanka spremembe ni več upravičen do tega dodatka za tekoče šolsko
ali študijsko leto.
(8) Štipendist, ki
med šolskim ali študijskim letom izpolni pogoje za pridobitev dodatka za
bivanje, je s prvim dnem naslednjega meseca od nastanka spremembe upravičen do
tega dodatka za tekoče šolsko ali študijsko leto.
(9) Štipendist, ki hkrati prejema Zoisovo
štipendijo in državno štipendijo, je do dodatka za bivanje upravičen samo pri
eni štipendiji.
19. člen
(dodatek za uspeh)
(1) Do dodatka za uspeh je upravičen
dijak, ki je v preteklem šolskem letu dosegel povprečno oceno:


Razred

Povprečna ocena
  dijaka

Višina dodatka 
  za uspeh v eurih


1

od vključno 4,0 do
  vključno 4,25

17


2

nad 4,25 do
  vključno 4,50

22


3

nad 4,50 do
  vključno 4,75

30


4

nad 4,75

40


 
(2) Do
dodatka za uspeh je upravičen študent, ki je v preteklem študijskem letu
dosegel povprečno oceno:


Razred

Povprečna ocena
  študenta

Višina dodatka za
  uspeh v eurih


1

od vključno 8,00 do
  vključno 8,25

17


2

nad 8,25 do
  vključno 8,50

22


3

nad 8,50 do
  vključno 9,00

30


4

nad 9,00

40


 
(3) Povprečna ocena iz prvega in drugega
odstavka tega člena se izračuna skladno s 25. členom tega zakona.
(4) Do dodatka za uspeh po tem členu
ni upravičen štipendist v prvem letniku izobraževalnega programa, razen na prehodu iz srednje poklicne na poklicno-tehniško
izobraževanje in na prehodu iz prve na drugo stopnjo visokošolskega
izobraževanja.
(5) Ne glede
na drugi odstavek tega člena štipendistu dodatek za uspeh ne pripada, če je v
predhodnem študijskem letu prejel manj kot tri številčno izražene ocene.
(6) Do dodatka za uspeh po tem členu ni
upravičen štipendist, ki hkrati z državno štipendijo prejema tudi Zoisovo
štipendijo.
20. člen
(dodatek za štipendiste s posebnimi
potrebami)
(1) Štipendist s posebnimi potrebami
je štipendist, ki:
-       
mu je priznana invalidnost oziroma telesna okvara na podlagi odločbe
Zavoda za pokojninsko in invalidsko zavarovanje Slovenije ali Zavoda Republike
Slovenije za zaposlovanje v skladu s predpisi, ki urejajo področje
pokojninskega in invalidskega zavarovanja, ali za katerega je enemu od staršev
priznan dodatek za nego otroka, ki potrebuje posebno nego in varstvo po
predpisih, ki urejajo družinske prejemke ali
-       
je usmerjen v prilagojen program vzgoje in izobraževanja v skladu z
zakonom, ki ureja usmerjanje otrok s posebnimi potrebami.
(2) Štipendistu s posebnimi potrebami
se dodeli dodatek v višini 50 eurov mesečno.
(3) V primeru, da se na strani
štipendista spremenijo osebne okoliščine, ki vplivajo na upravičenost do
dodatka za štipendiste s posebnimi potrebami:
-       
je štipendist, ki med šolskim ali študijskim letom izpolni pogoje za
pridobitev dodatka za štipendiste s posebnimi potrebami, na podlagi podane
prošnje s prvim dnem naslednjega meseca od nastanka spremembe upravičen do tega
dodatka za tekoče šolsko ali študijsko leto;
-       
štipendist, ki ne izpolnjuje več pogojev za dodatek za štipendiste s
posebnimi potrebami, s prvim dnem naslednjega meseca od nastanka spremembe ni
več upravičen do tega dodatka za tekoče šolsko ali študijsko leto.
(4) Štipendist, ki hkrati prejema Zoisovo
štipendijo in državno štipendijo, je do dodatka za štipendiste s posebnimi
potrebami upravičen samo pri eni štipendiji.
2. Zoisove štipendije
21. člen
(pojem)
Zoisova štipendija je namenjena dijakom in
študentom kot spodbuda za doseganje izjemnih dosežkov in s tem ustvarjanje
dodane vrednosti na področju znanja, raziskovanja, razvojne dejavnosti in
umetnosti.
22. člen
(pogoji za pridobitev Zoisove štipendije)
(1) Zoisovo štipendijo za
izobraževanje lahko pridobi dijak, ki izpolnjuje pogoje iz 11. do 13.
člena tega zakona, ki je dosegel izjemni dosežek in je:
-       
v zaključnem razredu osnovne šole dosegel povprečno oceno najmanj 4,70 –
za dijaka v prvem letniku neposredno po prehodu iz osnovne šole na višjo raven
izobraževanja ali
-       
imel v predhodnem šolskem letu glede na šolsko leto uveljavljanja štipendije
v srednji šoli povprečno oceno najmanj 4,10 – za dijaka od vključno drugega
letnika dalje.
(2) Zoisovo štipendijo za
izobraževanje lahko pridobi študent, ki izpolnjuje pogoje iz 11. do 13. člena
tega zakona, ki je dosegel izjemen dosežek in je:
-       
zlati maturant ali je imel v zaključnem razredu srednje šole povprečno
oceno najmanj 4,10 – za študenta v prvem letniku neposredno po prehodu iz
srednje šole na višjo raven izobraževanja ali
-       
imel v predhodnem študijskem letu glede na študijsko leto uveljavljanja
štipendije na višješolskem ali visokošolskem izobraževanju povprečno oceno
najmanj 8,50 ali je bil v višješolskem ali visokošolskem izobraževanju glede na
doseženo povprečje uvrščen med najboljših pet odstotkov v svoji generaciji – za
študenta od drugega letnika dalje.
(3) V primeru, da se na javni razpis
prijavi več vlagateljev za Zoisovo štipendijo, ki izpolnjujejo pogoje po prvem
ali drugem odstavku tega člena, kot je razpoložljivih sredstev, so do Zoisove
štipendije upravičeni vlagatelji, ki so dosegli višjo povprečno oceno ali več
točk za izjemne dosežke ali več točk pri zlati maturi ali višje razmerje med
povprečno oceno vlagatelja in povprečno oceno generacije.
23. člen
(pogoji za nadaljnje prejemanje Zoisove
štipendije)
(1) Upravičenec do Zoisove štipendije
mora za nadaljnje prejemanje Zoisove štipendije na istem izobraževalnem
programu za vsako šolsko ali študijsko leto izkazati vpis v višji letnik in
doseženo povprečno oceno iz prejšnjega člena ali izjemni dosežek skladno s 24.
členom tega zakona.
(2) Pogojev iz prejšnjega odstavka ni
potrebno izkazovati upravičencu do Zoisove štipendije, ki:
-       
je preskočil letnik,
-       
pogojev za nadaljnje prejemanje Zoisove štipendije ni izpolnil zaradi
opravičljivih razlogov iz prvega odstavka 87. člena tega zakona in napreduje v
višji letnik.
24. člen
(izjemni dosežki)
(1) Za izjemne dosežke štejejo:
-       
najvišja mesta iz znanja ali raziskovanja na državnih tekmovanjih,
sofinanciranih iz javnih sredstev,
-       
prejeta zlata in srebrna priznanja iz znanja ali raziskovanja na državnih
tekmovanjih, sofinanciranih iz javnih sredstev,
-       
najvišja mesta iz znanja na državni stopnji selekcijskih tekmovanjih,
sofinanciranih iz javnih sredstev ministrstva, pristojnega za vzgojo in
izobraževanje,
-       
prejeta zlata in srebrna priznanja iz znanja na državni stopnji
selekcijskih tekmovanj, sofinanciranih iz javnih sredstev ministrstva,
pristojnega za vzgojo in izobraževanje,
-       
najvišja mesta iz znanja na državni stopnji interesnih tekmovanj,
sofinanciranih iz javnih sredstev ministrstva, pristojnega za vzgojo in
izobraževanje,
-       
prejeta zlata in srebrna priznanja iz znanja na državni stopnji
interesnih tekmovanj, sofinanciranih iz javnih sredstev ministrstva,
pristojnega za vzgojo in izobraževanje,
-       
priznanja za najboljše raziskovalne naloge,
-       
udeležba in najvišja mesta na mednarodnih tekmovanjih iz znanja,
raziskovanja, razvojne dejavnosti ali umetnosti,
-       
nagrajeno znanstvenoraziskovalno, razvojno ali umetniško delo na državni
ali mednarodni ravni,
-       
objava znanstvenoraziskovalne naloge ali znanstvenega prispevka v
strokovni ali znanstveni publikaciji ali zborniku,
-       
umetniško delo ali drugo delo, ki je dobilo vsaj dve pozitivni strokovni
kritiki, objavljeni v različnih tiskanih medijih, dostopnih na območju celotne
Slovenije, oziroma je sodelovalo na mednarodni razstavi ali festivalu,
-       
najvišja mesta na področju poklicnega in strokovnega izobraževanja na
državnih in mednarodnih tekmovanjih.
(2) Vlagatelj lahko za pridobitev ali
nadaljnje prejemanje Zoisove štipendije ob prehodu med ravnmi izobraževanja
uveljavlja izjemni dosežek iz zadnjih dveh šolskih ali študijskih let iz
predhodne ravni izobraževanja, v vseh ostalih primerih pa izjemni dosežek, ki
ga je dosegel v času izobraževanja na ravni izobraževanja, za katero uveljavlja
Zoisovo štipendijo, pri čemer se posamezni dosežek lahko uveljavlja le enkrat.
(3) Vlagatelj lahko uveljavlja
individualni izjemni dosežek oziroma izjemni dosežek, dosežen v skupini, ki
šteje največ pet članov.
(4) Kot objava znanstvenoraziskovalne
naloge ali znanstvenega prispevka šteje prispevek, ki je objavljen najkasneje
zadnji dan pred začetkom šolskega ali študijskega leta, za katerega vlagatelj
uveljavlja dodelitev ali nadaljnje prejemanje štipendije in za katerega je
predlagan vpis v vzajemno bazo podatkov COBISS najkasneje zadnji dan pred
začetkom šolskega ali študijskega leta, za katerega vlagatelj uveljavlja
dodelitev ali nadaljnje prejemanje štipendije, ter je vpisan v vzajemno bazo
podatkov COBISS pred koncem tekočega koledarskega leta. Objava znanstvenega
prispevka mora biti v vzajemni bazi podatkov COBISS označena kot znanstvena ali
strokovna v skladu s specifikacijo, ki je določena v tipologiji dokumentov
oziroma del za vodenje bibliografij.
(5) Natančnejšo
opredelitev in uveljavljanje izjemnih dosežkov s podzakonskim aktom določi
minister, pristojen za delo.
(6) Natančnejšo opredelitev in
uveljavljanje izjemnih dosežkov na področju visokega šolstva s podzakonskim
aktom določi minister, pristojen za visoko šolstvo.
25. člen
(povprečna ocena)
(1) Povprečna ocena je povprečje vseh
številčno izraženih zaključenih ocen predmetov ali izpitov, določenih v skladu
z izobraževalnim programom, ki jih je vlagatelj dosegel v predhodnem šolskem
ali študijskem letu glede na šolsko ali študijsko leto, za katerega vlagatelj
uveljavlja pravico do štipendije.
(2) Povprečna ocena zadnjega razreda
osnovne šole je povprečje vseh številčno izraženih zaključenih ocen vseh
predmetov zaključnega razreda osnovne šole.
(3) V primeru ocen, ki jih je
vlagatelj dosegel zunaj Republike Slovenije in ne ustrezajo ocenam v skladu s
predpisi s področja šolstva ali visokega šolstva v Republiki Sloveniji, mora
vlagatelj zagotoviti ocenjevalno lestvico tuje izobraževalne ustanove, na
podlagi katere dodeljevalec štipendije izvede pretvorbo ocen v slovenski
ocenjevalni sistem.
(4) Natančnejši izračun povprečne
ocene in izračun uvrstitve med najboljših pet odstotkov študentov v generaciji
s podzakonskim aktom določi minister, pristojen za delo.
26. člen
(višina Zoisove štipendije z dodatki)
(1) Zoisova štipendija mesečno znaša
120 eurov za dijaka in 140 eurov za študenta.
(2) Če se štipendist izobražuje v
tujini, Zoisova štipendija mesečno znaša 240 eurov za dijaka in 280 eurov za
študenta.
(3) K Zoisovi štipendiji se dodelita:
-       
dodatek za bivanje,
-       
dodatek za štipendiste s posebnimi potrebami.
(4) Upravičenost do dodatkov iz
prejšnjega odstavka se ugotavlja skladno z določbami 18. in 20. člena tega
zakona.
27. člen
(javni razpis)
Sklad vsako leto najkasneje do konca junija
objavi javni razpis za dodelitev Zoisovih štipendij vlagateljem za prvo
dodelitev Zoisove štipendije za posamezno raven izobraževanja.
28. člen
(odločanje o dodelitvi ali nadaljnjem
prejemanju Zoisove štipendije)
O dodelitvi ali nadaljnjem prejemanju
Zoisove štipendije na prvi stopnji odloča sklad.
29. člen
(odločanje o pritožbah)
(1) O pritožbah zoper odločbe iz
prejšnjega člena odloča ministrstvo.
(2) V sporih zoper odločbe ministrstva
iz prejšnjega odstavka odloča socialno sodišče.
3. Štipendije za deficitarne poklice
30. člen
(pojem)
(1) Štipendija za deficitarne poklice
je namenjena dijakom in študentom, ki se izobražujejo na ravneh izobraževanja
in področjih, opredeljenih v politiki štipendiranja.
(2) Namen in cilje štipendij za
deficitarne poklice se opredeli v politiki štipendiranja, ki jo sprejme Vlada
Republike Slovenije za obdobje petih let, v kateri določi zlasti:
-       
cilje štipendij za deficitarne poklice v Republiki Sloveniji,
-       
opredelitev področij, ki se spodbujajo preko politike štipendij za
deficitarne poklice, vključno s področji, ki jih kot deficitarna opredelita
italijanska ali madžarska narodna skupnost,
-       
predviden obseg sredstev za uresničevanje politike štipendij za
deficitarne poklice,
-       
kazalce spremljanja doseganja ciljev,
-       
pričakovane rezultate štipendij za deficitarne poklice,
-       
način in obdobje poročanja o izvajanju štipendiranja.
(3) Predlog dokumenta iz prejšnjega
odstavka pripravi ministrstvo v sodelovanju s predstavniki socialnih partnerjev
in s samoupravnimi narodnimi skupnostmi italijanske in madžarske narodne
skupnosti.
(4) Strokovna izhodišča politike iz
drugega odstavka tega člena pripravi sklad v sodelovanju z Zavodom Republike
Slovenije za zaposlovanje.
31. člen
(upravičenci)
Štipendija za deficitarne poklice se dodeli
upravičencu, ki izpolnjuje pogoje iz 11., 12. in 13. člena tega zakona in
posebne pogoje, določene z javnim razpisom, ter se izobražuje na ravneh
izobraževanja in področjih, opredeljenih v politiki štipendiranja.
31.a člen
(posebni pogoji za štipendijo za
deficitarne poklice)
Posebni pogoji javnega razpisa, ki jih mora
izpolnjevati vlagatelj za pridobitev štipendije za deficitarne poklice, so
lahko:
-       
raven oziroma stopnja izobraževanja,
-       
področje ali smer izobraževanja,
-       
letnik izobraževanja,
-       
uspeh oziroma povprečna ocena.
32. člen
(višina štipendije)
Štipendija za deficitarne poklice mesečno
znaša 100 eurov.
33. člen
(javni razpis za dodelitev štipendij za
deficitarne poklice)
(1) Štipendije za deficitarne poklice
sklad dodeli na podlagi javnega razpisa, ki ga objavi do konca meseca januarja
za naslednje šolsko ali študijsko leto.
34. člen
(vloga za dodelitev štipendije za
deficitarne poklice)
(1) Vlagatelj vloži vlogo za dodelitev
štipendije za deficitarne poklice pri skladu.
(2) Vlagatelj k vlogi iz prejšnjega
odstavka priloži dokazila o izpolnjevanju pogojev, ki jih za dodelitev
štipendije za deficitarne poklice določa ta zakon in javni razpis iz prejšnjega
člena.
35. člen
(odločanje o dodelitvi štipendije za
deficitarne poklice)
O dodelitvi štipendije za deficitarne
poklice na prvi stopnji odloča sklad.
36. člen
(odločanje o pritožbah)
(1) O pritožbah zoper odločbe iz
prejšnjega člena odloča ministrstvo.
(2) V sporih zoper odločbe ministrstva
iz prejšnjega odstavka odloča upravno sodišče.
4. Štipendije za Slovence v zamejstvu
in po svetu
37. člen
(pojem)
Štipendije za Slovence v zamejstvu in po
svetu so namenjene Slovencem s stalnim prebivališčem zunaj Republike Slovenije
za izobraževanje v višješolskem ali visokošolskem izobraževalnem programu prve
in druge stopnje na izobraževalnih ustanovah v Republiki Sloveniji.
38. člen
(upravičenci do štipendije)
(1) Štipendija za Slovence v zamejstvu
in po svetu za študij v Republiki Sloveniji se dodeli upravičencu iz 11. člena
tega zakona, ki izpolnjuje pogoje iz 13. člena tega zakona in ima enega izmed
naslednjih osebnih statusov:
-       
je Slovenec s stalnim prebivališčem zunaj Republike Slovenije, ki ima
državljanstvo Republike Slovenije,
-       
je Slovenec s stalnim prebivališčem zunaj Republike Slovenije, ki ima
status Slovenca brez državljanstva Republike Slovenije,
-       
je Slovenec s stalnim prebivališčem zunaj Republike Slovenije brez
državljanstva Republike Slovenije in brez statusa Slovenca brez državljanstva
Republike Slovenije.
(2) Osebni status iz druge in tretje
alineje prejšnjega odstavka se ugotavlja v skladu z zakonom, ki ureja odnose
Republike Slovenije s Slovenci zunaj njenih meja, in sicer na podlagi odločbe
ali mnenja državnega organa, pristojnega za sodelovanje s Slovenci zunaj
Republike Slovenije.
39. člen
(višina štipendije)
Štipendija za Slovence v zamejstvu in po
svetu znaša 200 eurov mesečno.
40. člen
(dodatek za obvezno zdravstveno
zavarovanje)
(1) Štipendist iz prvega odstavka 38.
člena tega zakona se obvezno zdravstveno zavaruje na podlagi 14. točke prvega
odstavka 15. člena zakona, ki ureja zdravstveno varstvo in zdravstveno zavarovanje,
če ni obvezno zdravstveno zavarovan iz drugega naslova.
(2) Štipendistom iz prejšnjega
odstavka, razen državljanom držav članic EU, Evropskega gospodarskega prostora
in Švicarske konfederacije, sklad od sklenitve obveznega zdravstvenega zavarovanja
iz prejšnjega odstavka za posamezno študijsko leto izplača mesečne prispevke za
obvezno zdravstveno zavarovanje, če je štipendist ta dodatek uveljavljal in mu
je bil dodeljen.
41. člen
(javni razpis za dodelitev štipendij za
Slovence v zamejstvu in po svetu)
(1) Sklad vsako leto objavi javni
razpis za dodelitev štipendije za Slovence v zamejstvu in po svetu za naslednje
študijsko leto.
(2) Javni razpis iz prejšnjega
odstavka se objavi tudi na spletnem portalu Republike Slovenije za Slovence v
zamejstvu in po svetu.
42. člen
(vloga za dodelitev ali nadaljnje
prejemanje štipendije za Slovence v zamejstvu in po svetu)
Vloga za dodelitev ali nadaljnje prejemanje
štipendije za Slovence v zamejstvu in po svetu se vloži pri skladu.
43. člen
(merila za ocenjevanje vlog za dodelitev
štipendije za Slovence v zamejstvu in po svetu)
(1) Merila za ocenjevanje vlog določi
sklad v sodelovanju z državnim organom, pristojnim za sodelovanje s Slovenci
zunaj Republike Slovenije skladno s cilji strategije odnosov Republike
Slovenije s Slovenci zunaj njenih meja.
(2) Merila iz prejšnjega odstavka so
zlasti povprečna ocena, aktivno sodelovanje v slovenskih društvih,
organizacijah oziroma drugih strukturah zunaj Republike Slovenije in ocena
državnega organa, pristojnega za sodelovanje s Slovenci zunaj Republike
Slovenije.
44. člen
(odločanje o dodelitvi ali nadaljnjem
prejemanju štipendije za Slovence v zamejstvu in po svetu)
O dodelitvi ali nadaljnjem prejemanju
štipendije za Slovence v zamejstvu in po svetu na prvi stopnji odloča sklad.
45. člen
(odločanje o pritožbah)
(1) O pritožbah zoper odločbe iz
prejšnjega člena odloča ministrstvo.
(2) V sporih zoper odločbe ministrstva
iz prejšnjega odstavka odloča upravno sodišče.
5. Štipendije Ad futura
46. člen
(pojem)
Štipendija Ad futura se dodeli za
mednarodno mobilnost za:
-       
izobraževanje,
-       
študijski obisk,
-       
sodelovanje na tekmovanjih iz znanja ali raziskovanja.
47. člen
(upravičenci do štipendije Ad futura)
(1) Štipendija Ad futura za
izobraževanje se lahko dodeli za srednješolsko, višješolsko ali visokošolsko
izobraževanje upravičencem iz 11. člena tega zakona, ki izpolnjujejo pogoje iz
13. člena tega zakona, in sicer:
-       
upravičencu iz 12. člena tega zakona za izobraževanje v tujini,
-       
tujemu državljanu s stalnim prebivališčem v tujini, ki ni pridobil statusa
rezidenta za daljši čas, za izobraževanje v Republiki Sloveniji.
(2) Štipendija Ad futura iz druge in
tretje alineje prejšnjega člena se dodeli upravičencem iz 11. člena tega
zakona, ki se izobražujejo v Republiki Sloveniji, če izpolnjujejo pogoje iz 12.
in 13. člena tega zakona, in sicer za udeležbo na študijskem obisku v tujini
ali tekmovanju iz znanja ali raziskovanja v tujini.
(3) Ne glede na prvi odstavek 13.
člena tega zakona lahko vlagatelj štipendijo Ad futura za izobraževanje pridobi
pred dopolnjenim 28. letom starosti za visokošolsko izobraževanje.
(4) Če tako določa javni razpis, se
lahko štipendijo v skladu s tem poglavjem dodeli tudi posredno preko drugega
prejemnika sredstev, ki mora celotna dodeljena sredstva nameniti štipendistu.
Pogoji, ki jih mora izpolnjevati prejemnik sredstev, se opredelijo z javnim
razpisom. Za prejemnika se smiselno uporabljajo določbe tega zakona, ki veljajo
za štipendista.
48. člen
(višina in namen štipendije Ad futura)
Višina in namen štipendije Ad futura se določi
z vsakokratnim javnim razpisom.
49. člen
(javni razpis)
(1) Sklad objavi javni razpis za
dodelitev štipendij Ad futura praviloma z zaprtim rokom za vložitev vloge, z
odprtim rokom za vložitev vloge pa v primeru, če razpis ne določa meril za
izbiro štipendistov, temveč le razmejitvena merila.
(2) Sklad v javnem razpisu iz
prejšnjega odstavka poleg vsebin iz 5. člena tega zakona določi tudi:
-       
enega ali več posebnih pogojev za kandidiranje na javnem razpisu iz 50.
člena tega zakona,
-       
enega ali več meril iz 51. člena tega zakona, s pomočjo katerih se med
tistimi, ki izpolnjujejo pogoje, izberejo upravičenci, če se javni razpis
objavi z zaprtim rokom za vložitev vloge,
-       
način usklajevanja štipendije, če se ta usklajuje.
50. člen
(posebni pogoji za štipendijo Ad futura)
(1) Posebni pogoji, ki jih mora
izpolnjevati vlagatelj za pridobitev štipendije Ad futura oziroma štipendist,
so lahko:
-       
državljanstvo, država izvora oziroma država stalnega ali začasnega
prebivališča,
-       
država izobraževanja ali gostovanja, izobraževalna ali gostujoča
ustanova oziroma program izobraževanja, raziskovanja ali usposabljanja,
-       
način oziroma oblika izobraževanja ali usposabljanja,
-       
raven oziroma stopnja izobraževanja,
-       
področje ali smer izobraževanja ali usposabljanja,
-       
socialni status,
-       
podpora oziroma priporočilo osebe z akademskega, strokovnega oziroma
drugega področja,
-       
podpora pristojnih organizacij avtohtone italijanske ali madžarske
narodne skupnosti pri štipendijah, ki se namenjajo za izobraževanje njihovih
pripadnikov v Italijanski republiki ali na Madžarskem,
-       
omejitve ali zahteve glede predhodnega, trenutnega oziroma drugega
izobraževanja,
-       
omejitve ali zahteve glede statusa,
-       
pogoji, ki jih mora izpolnjevati tekmovanje, izobraževanje ali
usposabljanje,
-       
omejitve, zahteve oziroma posledice glede štipendij ali drugih prejemkov
v Republiki Sloveniji ali v tujini,
-       
omejitve, zahteve oziroma posledice glede delovnega razmerja oziroma
opravljanja samostojne registrirane dejavnosti v Republiki Sloveniji oziroma v
tujini,
-       
omejitve, zahteve oziroma posledice glede vpisa v evidenco brezposelnih
oseb pri Zavodu Republike Slovenije za zaposlovanje ali pri pristojnem organu v
tujini,
-       
sedež, dejavnost ali drugi pogoji, ki jih mora izpolnjevati vlagatelj,
ki je pravna oseba,
-       
v Republiki Sloveniji urejeno začasno prebivališče v državi
izobraževanja,
-       
dovoljenje oziroma urejeno prebivanje v državi izobraževanja z namenom
izobraževanja,
-       
država, v kateri ima vlagatelj davčni rezidentski status,
-       
drugi z javnim razpisom oziroma pogodbo določeni pogoji.
(2) Z javnim razpisom se določi rok,
od katerega mora vlagatelj izpolnjevati pogoje iz prejšnjega odstavka.
(3) V primerih iz četrtega odstavka 47.
člena tega zakona se z javnim razpisom določijo tudi pogoji, ki jih mora
izpolnjevati prejemnik sredstev od dne vložitve vloge dalje oziroma z dnem
uveljavljanja pravice, če je ta pred dnem vložitve vloge.
51. člen
(merila za programe Ad futura)
Merila, ki se uporabijo za izbiro
štipendistov ali prejemnikov sredstev ali kot razmejitvena merila med
vlagatelji, ki izpolnjujejo pogoje javnega razpisa, se glede na namen programa
določijo s posameznim javnim razpisom in so lahko:
-       
raven oziroma stopnja trenutnega ali predhodnega izobraževanja,
-       
izobraževalna ali gostujoča ustanova,
-       
področje izobraževanja oziroma študijskega obiska,
-       
uspeh oziroma povprečna ocena,
-       
letnik izobraževanja,
-       
trajanje izobraževanja ali študijskega obiska,
-       
stroški,
-       
strokovni, znanstveni oziroma drugi dosežki,
-       
delovne in praktične izkušnje,
-       
nagrade in drugi dosežki na določenem področju,
-       
prostovoljno delo in druge družbeno koristne aktivnosti,
-       
izkazan potencial,
-       
interes delodajalca,
-       
dohodek oziroma socialni status posameznika,
-       
katerikoli ovrednoten pogoj iz prejšnjega člena,
-       
druga merila.
52. člen
(odločanje o dodelitvi štipendije Ad
futura)
O dodelitvi štipendije Ad futura na prvi
stopnji odloča sklad.
53. člen
(odločanje o pritožbah za štipendijo Ad
futura)
(1) O
pritožbah zoper odločbe iz prejšnjega člena na področju visokega šolstva odloča
ministrstvo, pristojno za visoko šolstvo, o pritožbah zoper odločbe iz
prejšnjega člena na področju srednjega in višjega šolstva pa ministrstvo,
pristojno za vzgojo in izobraževanje.
(2) Pritožba zadrži izvršitev odločbe.
(3) V sporih
zoper odločbe ministrstev iz prvega odstavka tega člena odloča upravno sodišče.
54. člen
(pogodba o štipendiranju za štipendijo Ad
futura)
(1) Sklad po dokončnosti odločbe o
dodelitvi štipendije Ad futura in po predložitvi morebitnih z odločbo
zahtevanih dokazil s štipendistom sklene pogodbo o štipendiranju, če se
štipendija dodeli za izobraževanje ali če se sredstva dodelijo preko prejemnika
sredstev.
(2) V primeru štipendije Ad futura za
izobraževanje se pogodba o štipendiranju sklene za obdobje od šolskega ali
študijskega leta dodelitve štipendije do izteka izobraževalnega programa
oziroma za daljše obdobje, če pogodba določa obveznosti tudi po zaključku
izobraževanja.
A. Štipendije Ad futura za izobraževanje
55. člen
(namen štipendij Ad futura za
izobraževanje)
Štipendije Ad futura za izobraževanje so
namenjene spodbujanju mednarodnega izobraževanja.
56. člen
(izplačilo štipendije)
(1) Štipendijo za posamezno šolsko ali
študijsko leto izobraževalnega programa sklad praviloma nakaže:
-       
za šolnino neposredno izobraževalni ustanovi na podlagi računa:
a)   
ki se glasi na sklad in v katerem je navedeno osebno ime štipendista, če
gre za izobraževalno ustanovo s sedežem v Republiki Sloveniji,
b)   
v katerem je navedeno osebno ime štipendista in se glasi na štipendista
ali na sklad, če gre za izobraževalno ustanovo s sedežem zunaj Republike
Slovenije,
-       
za življenjske stroške na način, določen v javnem razpisu.
(2) Štipendija se lahko izplačuje za
dodatno študijsko leto po izteku izobraževalnega programa le, če tako izrecno
določa javni razpis.
57. člen
(predčasen zaključek izobraževanja)
Štipendist, ki je izobraževalni program, za
katerega je pridobil štipendijo Ad futura za izobraževanje, uspešno zaključil
pred rokom, predvidenim za zaključek izobraževalnega programa, je upravičen do:
-       
celotne štipendije za življenjske stroške za tekoče šolsko ali študijsko
leto, v katerem je zaključil izobraževanje,
-       
štipendije za šolnino glede na dejanske stroške šolnine do skupne višine
odobrenih sredstev za šolnino za vsa leta izobraževalnega programa.
58. člen
(obveznost zaposlitve)
(1) Če javni
razpis tako določa, štipendist po zaključku izobraževanja, za katerega je
prejel štipendijo, sklene delovno razmerje z delodajalcem s sedežem v Republiki
Sloveniji.
(2) Pogodba o zaposlitvi za delovno
razmerje iz prejšnjega odstavka mora biti sklenjena s polnim delovnim časom
vsaj za toliko časa, kolikor je trajalo izobraževanje, za katerega je
štipendist prejemal štipendijo, ali za obdobje, določeno z javnim razpisom. Ne
glede na prejšnji stavek se lahko v izjemnih primerih pogodba o zaposlitvi
sklene z delovnim časom, ki je krajši od polnega, pri čemer se obveznost
trajanja zaposlitve preračuna na polni delovni čas.
(3) Če štipendist delovno razmerje
sklene za obdobje, krajše od tistega, ki ga določa pogodba o štipendiranju, je
štipendist dolžan vrniti vrednost štipendije v sorazmernem deležu, ki ustreza
obdobju, ko ni bil zaposlen, preračunanem skladno z gibanjem indeksa cen
življenjskih potrebščin.
(4) Štipendist izpolni svojo obveznost
iz tega člena tudi, če se v Republiki Sloveniji samozaposli.
(5) Sklad lahko štipendista oprosti
obveznosti iz tega člena, če štipendist med izobraževanjem ali po njegovem
zaključku postane trajno nezmožen za delo, kar dokazuje z odločbo Zavoda za
pokojninsko in invalidsko zavarovanje Slovenije.
(6) Sklad lahko odloži izpolnitev
obveznosti iz tega člena, če štipendist nadaljuje izobraževanje na višji ravni
izobraževanja, in sicer za čas trajanja tega izobraževalnega programa.
(7) Obveznost sklenitve delovnega razmerja
iz prvega odstavka tega člena izpolni štipendist, ki:
1.     
je štipendijo prejemal za dodiplomski študij:
- 
v desetih letih od zaključka izobraževanja, če je štipendijo prejemal
tri študijska leta ali manj;
- 
v petnajstih letih od zaključka izobraževanja, če je štipendijo prejemal
več kot tri študijska leta;
2.     
je štipendijo prejemal za podiplomski študij:
- 
v petih letih po zaključku izobraževanja, če je štipendijo prejemal eno
študijsko leto ali manj;
- 
v desetih letih po zaključku izobraževanja, če je štipendijo prejemal
več kot eno študijsko leto do vključno treh študijskih let;
- 
v petnajstih letih po zaključku izobraževanja, če je štipendijo prejemal
več kot tri študijska leta.
59. člen
(vračilo štipendije)
(1) Če štipendijsko razmerje preneha
zaradi razlogov iz 97. člena tega zakona, je štipendist dolžan vrniti vrednost
celotne štipendije skladno z določbami 99. člena tega zakona, razen v primeru
iz tretjega odstavka prejšnjega člena.
(2) V primerih iz četrtega odstavka
47. člena tega zakona je obveznosti po tem členu dolžan poravnati prejemnik
sredstev.
B. Štipendije Ad futura za študijske
obiske
60. člen
(namen štipendij Ad futura za študijske
obiske)
Štipendije Ad futura za študijske obiske so
namenjene spodbujanju mednarodne mobilnosti in dvigu kakovosti izobraževanja in
zaposljivosti udeležencev študijskih obiskov.
61. člen
(izplačilo štipendije)
Sklad štipendijo Ad futura za študijski
obisk nakaže na način, določen v javnem razpisu.
62. člen
(obveznosti)
Štipendist je dolžan poleg drugih
obveznosti določenih s tem zakonom, javnim razpisom ali pogodbo o štipendiranju
izpolniti tudi naslednje obveznosti:
-       
se udeležiti in zaključiti obveznosti študijskega obiska,
-       
namensko porabiti sredstva,
-       
predložiti poročilo in dokazila o udeležbi oziroma porabi sredstev v 30
dneh od zaključka študijskega obiska, če je to predvideno z odločbo oziroma
pogodbo.
63. člen
(vračilo štipendije)
(1) Štipendist je dolžan vrniti
celotno prejeto štipendijo v primerih iz 97. člena tega zakona ali če:
-       
se štipendist ne udeleži študijskega obiska oziroma ne izpolni
obveznosti iz študijskega obiska, opredeljene z odločbo oziroma pogodbo,
-       
štipendist ali prejemnik sredstev ne predloži poročila in dokazil o
opravljenem študijskem obisku, če so ta določena z odločbo oziroma pogodbo,
-       
nenamensko porabi sredstva.
(2) Štipendist je dolžan vrniti
sorazmerni del štipendije za neopravljen del študijskega obiska, če ga
štipendist ne opravi v dogovorjenem trajanju, ali neporabljeni del štipendije,
če so stroški nižji od višine dodeljenih sredstev.
(3) V primerih iz četrtega odstavka
47. člena tega zakona je obveznosti po tem členu dolžan poravnati prejemnik
sredstev.
C. Sodelovanje na tekmovanjih iz znanja
ali raziskovanja
64. člen
(namen štipendij Ad futura za sodelovanje
na tekmovanjih iz znanja ali raziskovanja)
Štipendije Ad futura za sodelovanje na
tekmovanjih iz znanja ali raziskovanja se dodeljujejo za udeležbo dijakov in
študentov ter njihovih mentorjev na skupinskih ali individualnih tekmovanjih v
tujini z namenom spodbude dijakom in študentom, da se potegujejo za odličnost
svojega raziskovalnega dela in idej.
65. člen
(sredstva)
(1) Prejemnik sredstev lahko pridobi
sredstva za sofinanciranje sodelovanja na tekmovanjih iz znanja ali
raziskovanja v tujini za tistega tekmovalca, ki je:
-       
dijak ali študent v Republiki Sloveniji in
-       
kot posameznik ali v okviru tekmovalne skupine že sprejet na tekmovanje.
(2) V primerih in pod pogoji,
določenimi z javnim razpisom, lahko prejemnik sredstev pridobi sredstva tudi za
sofinanciranje udeležbe mentorja, pri tekmovalnih skupinah pa največ dveh
mentorjev.
(3) Sredstva za sofinanciranje
sodelovanja posameznega tekmovalca na istem tekmovanju lahko pridobi le en
prejemnik sredstev in samo enkrat.
66. člen
(obveznosti prejemnika sredstev)
Prejemnik sredstev je dolžan poleg drugih
obveznosti, določenih s tem zakonom, javnim razpisom ali odločbo, izpolniti
tudi naslednje obveznosti:
-       
izvesti udeležbo na tekmovanju,
-       
v enem mesecu po zaključku tekmovanja skladu predložiti poročilo o
sodelovanju tekmovalcev oziroma mentorjev na tekmovanju.
67. člen
(vračilo sredstev)
Prejemnik sredstev je dolžan vrniti celotno
prejeto štipendijo v primerih iz 97. člena tega zakona ali če:
-       
se tekmovalec, tekmovalna skupina oziroma mentor ne udeležijo
tekmovanja, za katerega so bila prejemniku sredstev dodeljena sredstva,
-       
prejemnik sredstev ne predloži poročila iz prejšnjega člena,
-       
nenamensko porabi sredstva.
68. člen
(podzakonski akt)
Natančnejšo opredelitev upravičencev do
štipendije Ad futura, pogojev za kandidiranje na javnem razpisu, razmejitvenih
meril, vsebino pogodbe o štipendiranju, izplačilo štipendije, način izpolnitve
obveznosti zaposlitve in drugih določb tega poglavja s podzakonskim aktom
podrobneje določi minister, pristojen za visoko
šolstvo, v primeru štipendije za področje visokega šolstva, oziroma minister,
pristojen za vzgojo in izobraževanje, v primeru štipendije za področje
srednjega in višjega šolstva.
V. SOFINANCIRANJE KADROVSKIH ŠTIPENDIJ
69. člen
(sofinanciranje kadrovskih štipendij)
Sklad ali RRA sofinancirata kadrovske
štipendije delodajalcem, ki dodeljujejo kadrovske štipendije za izobraževanje
upravičencem iz 11. člena tega zakona, ki izpolnjujejo pogoje iz 12. in 13.
člena tega zakona, razen starostnega pogoja.
70. člen
(minimalna sofinancirana kadrovska
štipendija)
Kadrovska štipendija, ki jo delodajalec
uveljavlja za sofinanciranje, ne sme biti nižja od državne štipendije brez
dodatkov za četrti dohodkovni razred kot je urejena v zakonu, ki ureja
uveljavljanje pravic iz javnih sredstev.
71. člen
(višina sofinanciranja)
(1) Sofinanciranje se dodeli v višini
50 % kadrovske štipendije, vendar največ v višini 30 % minimalne plače.
(2) Če se štipendist izobražuje na
ravni izobraževanja in področju, opredeljenem v politiki štipendiranja, se
sofinanciranje dodeli v višini 70 % kadrovske štipendije, vendar največ v
višini 40 % minimalne plače.
(3) Če sofinanciranje kadrovske
štipendije ne dosega 50 % ali 70 % dodeljene in izplačane kadrovske štipendije
glede na določbe prvega in drugega odstavka tega člena, se znesek
sofinanciranja avtomatično usklajuje ob spremembi minimalne plače, dokler ne
doseže najvišjega možnega odstotka kadrovske štipendije.
(4) Višina sofinanciranja za
posameznega štipendista se lahko za novo šolsko ali študijsko leto poviša do
največ 10 % glede na predhodno šolsko ali študijsko leto na podlagi vložene
zahteve delodajalca.
72. člen
(pogoji za sofinanciranje)
Delodajalec mora izpolnjevati naslednje
pogoje:
-       
zoper njega ni uveden postopek prisilne poravnave, stečajni postopek ali
postopek prisilnega prenehanja v skladu z zakonom, ki ureja finančno
poslovanje, postopek zaradi insolventnosti in prisilno prenehanje,
-       
zagotavlja sredstva za izplačevanje kadrovske štipendije za celotno dobo
trajanja sofinanciranja,
-       
ima s štipendistom medsebojna razmerja urejena s pogodbo o
štipendiranju.
73. člen
(javni razpis)
(1) Sklad oziroma RRA objavita javni
razpis za dodelitev sredstev za sofinanciranje kadrovskih štipendij
delodajalcem za naslednje šolsko ali študijsko leto do konca februarja.
(2) Javni razpis iz prejšnjega
odstavka se objavi z odprtim rokom za vložitev vloge.
74. člen
(odločanje o dodelitvi sofinanciranja)
(1) Sredstva za sofinanciranje
kadrovskih štipendij se z odločbo dodelijo tistim delodajalcem, ki izpolnjujejo
pogoje po tem zakonu in iz javnega razpisa, in sicer po vrstnem redu prispelih
popolnih vlog do porabe sredstev.
(2) Delodajalec hkrati ne more prejeti
sredstev za sofinanciranje kadrovske štipendije za istega štipendista pri
skladu in pri RRA.
75. člen
(obveznosti delodajalca)
(1) Delodajalec je dolžan:
-       
s štipendistom, za katerega je prejemal sofinanciranje kadrovske
štipendije, po zaključku izobraževanja skleniti pogodbo o zaposlitvi,
-       
omogočiti opravljanje enomesečne delovne prakse štipendistu v vsakem
šolskem oziroma študijskem letu,
-       
hraniti dokumentacijo o sofinanciranju kadrovskih štipendij najmanj 10
let po zaključku pogodbenega razmerja in na zahtevo sklada ali RRA zagotoviti
vpogled oziroma v določenem roku posredovati vse podatke in dokumente, za
katere je zaprošen,
-       
skladu ali RRA omogočiti nadzor nad izpolnjevanjem določb tega zakona in
pogodbe iz 83. člena tega zakona.
(2) Delodajalec lahko štipendistu v
času opravljanja prakse iz druge alineje prejšnjega odstavka povrne stroške za
prevoz in prehrano. Navedeni stroški niso predmet sofinanciranja iz 71. člena
tega zakona.
76. člen
(odpoved pogodbe po enomesečni delovni
praksi)
(1) Delodajalec, ki dodeljuje, ali
štipendist, ki prejema sofinancirano kadrovsko štipendijo, lahko v prvem letu
štipendijskega razmerja po preteku enomesečne delovne prakse odpove pogodbo o
štipendiranju.
(2) V primeru iz prejšnjega odstavka
delodajalec prekine pogodbo o sofinanciranju.
(3) Če je štipendist letnik, za
katerega je prejemal štipendijo, uspešno končal in izpolnil pogoje za vpis v
višji letnik, v primeru iz tega člena štipendist ni dolžan vrniti prejetega
zneska štipendije delodajalcu, delodajalec pa ni dolžan vrniti prejetega zneska
sofinanciranja.
77. člen
(obveznost zaposlitve štipendista)
(1) Delodajalec je dolžan s
štipendistom, za katerega je prejemal sofinanciranje, najkasneje v dveh mesecih po zaključku izobraževanja
skleniti pogodbo o zaposlitvi na ustrezno delovno mesto.
(2) Ob soglasju sklada ali RRA je
izjemoma lahko rok za zaposlitev daljši za toliko časa, kolikor trajajo
zakonsko predpisane obveznosti, ki jih mora po zaključku izobraževanja
izpolniti štipendist in brez katerih ne more opravljati poklica, za katerega je
prejemal štipendijo.
(3) Pogodba o zaposlitvi iz prejšnjega
odstavka mora biti sklenjena s polnim delovnim časom. Ne glede na prejšnji
stavek se lahko v izjemnih primerih pogodba o zaposlitvi sklene z delovnim
časom, ki je krajši od polnega, pri čemer se obveznost trajanja zaposlitve
preračuna na polni delovni čas.
(4) Če se delovno razmerje iz
prejšnjega odstavka sklene za čas, krajši od enega leta, mora delodajalec
vrniti celoten znesek prejetega sofinanciranja kadrovske štipendije za tega
štipendista.
(5) Ustrezno delovno mesto je takšno
delovno mesto, ki ustreza zaključeni ravni izobrazbe in področju izobraževanja
štipendista.
(6) Izpolnitev obveznosti zaposlitve
štipendista se lahko odloži zaradi razlogov, določenih v prvem odstavku 87.
člena tega zakona, za čas trajanja teh razlogov, vendar največ za eno leto.
(7) Ne glede na prvi odstavek tega člena
lahko, ob predhodnem soglasju delodajalca, štipendist, ki je zaključil srednje
poklicno izobraževanje, nadaljuje z izobraževanjem na poklicno-tehniškem
izobraževanju oziroma štipendist, ki je zaključil visokošolski študijski
program prve stopnje, nadaljuje z izobraževanjem na študijskem programu druge
stopnje. Po zaključku izobraževanja je delodajalec dolžan s štipendistom
skleniti pogodbo o zaposlitvi v skladu s tem členom.
78. člen
(zaposlitev štipendista pred zaključkom
izobraževanja)
(1) Ne glede na določbo prejšnjega
člena lahko delodajalec štipendista zaposli pred zaključkom izobraževanja, ki
je predmet sofinanciranja, če je štipendistu dovoljeno opravljanje šolskih ali
študijskih obveznosti, vendar mora tak štipendist izobraževanje zaključiti v
šestih mesecih po zaposlitvi.
(2) V primeru zaposlitve po tem členu
delodajalec ni več upravičen do sofinanciranja kadrovske štipendije od vključno
meseca, v katerem je zaposlil štipendista.
(3) Če štipendist izobraževanja ne
zaključi v roku iz prvega odstavka tega člena, mora delodajalec vrniti celoten
znesek prejetega sofinanciranja kadrovske štipendije za tega štipendista.
79. člen
(prenos štipendiranja, sofinanciranja in
zaposlitve)
(1) Delodajalec lahko ob predhodnem
soglasju posameznega štipendista in sklada ali RRA vse pogodbene obveznosti za
posameznega štipendista po pogodbi o sofinanciranju kadrovske štipendije
prenese na drugega delodajalca.
(2) Sklad ali RRA da soglasje k
prenosu enega, več ali vseh štipendistov iz pogodbe o sofinanciranju le v
primeru posebej utemeljenih in tehtnih razlogov, kar sklad ali RRA presodi na
podlagi vloge delodajalca, ki vsebuje dokazila o obstoju teh razlogov, seznam
štipendistov, želeni datum prenosa in soglasje novega delodajalca, da je
pripravljen prevzeti posameznega štipendista in vse obveznosti, ki iz prevzema
izhajajo.
(3) Novi delodajalec mora izpolnjevati
pogoje po tem zakonu in prevzeti vse obveznosti izplačevanja kadrovske
štipendije, sofinanciranja in kasnejše zaposlitve štipendista od prevzema
dalje. Prenos ni možen na delodajalca, pri katerem je štipendist poslovodna
oseba ali direktor ali na štipendista, ki opravlja samostojno registrirano
dejavnost.
(4) Prenos se uredi z dodatkom k
pogodbi o štipendiranju in pogodbi o sofinanciranju kadrovske štipendije.
80. člen
(utemeljeni razlogi za neizpolnitev
obveznosti zaposlitve štipendista)
(1) Delodajalec je prost obveznosti
zaposlitve štipendista, če je zoper delodajalca uveden postopek prisilne
poravnave, stečajni postopek ali postopek prisilnega prenehanja v skladu z
zakonom, ki ureja finančno poslovanje, postopek zaradi insolventnosti in
prisilno prenehanje.
(2) V primerih iz prejšnjega odstavka
sklad ali RRA v postopku prijavi terjatev v višini zneska sofinanciranja
kadrovske štipendije.
81. člen
(obveznosti štipendista)
(1) Štipendist, za katerega
delodajalec prejema sofinancirano kadrovsko štipendijo:
-       
se mora vpisati v višji letnik izobraževalnega programa, za katerega je
prejemal sofinancirano kadrovsko štipendijo,
-       
mora uspešno zaključiti izobraževalni program iz prejšnje alineje,
-       
mora opraviti delovno prakso pri delodajalcu v trajanju vsaj en mesec v
vsakem šolskem ali študijskem letu,
-       
se v času izobraževanja ne sme samozaposliti ali zaposliti, razen
zaposlitve pri delodajalcu v primeru iz 78. člena tega zakona,
-       
mora sprejeti zaposlitev na ustrezno delovno mesto pri delodajalcu po
zaključenem izobraževanju, za katerega je prejemal sofinancirano kadrovsko
štipendijo.
(2) Če štipendist ne izpolni
obveznosti iz prejšnjega odstavka, je delodajalec dolžan vrniti prejeti znesek
sofinanciranja kadrovske štipendije za zadnje šolsko ali študijsko leto za
štipendista, za katerega je prejemal sofinancirano kadrovsko štipendijo.
82. člen
(utemeljeni razlogi za zavrnitev
zaposlitve)
Štipendist je prost izpolnitve obveznosti
iz pete alineje prvega odstavka prejšnjega člena, če postane trajno nezmožen
opravljati delo, za katerega se je izobraževal in prejemal sofinancirano
kadrovsko štipendijo, kar dokazuje z odločbo Zavoda za pokojninsko in
invalidsko zavarovanje Slovenije.
83. člen
(ureditev medsebojnih razmerij v pogodbi o
sofinanciranju)
Medsebojna razmerja, pravice ter obveznosti
iz naslova sofinanciranja kadrovske štipendije uredita sklad in delodajalec ali
RRA in delodajalec s pogodbo o sofinanciranju.
84. člen
(prenehanje pogodbenega razmerja)
(1) Pogodba o sofinanciranju preneha,
če štipendist preneha izpolnjevati pogoje, predpisane s tem zakonom, javnim
razpisom, pogodbo o sofinanciranju ali pogodbo o štipendiranju ali če:
-       
pred izpolnitvijo obveznosti po pogodbi o sofinanciranju sklene pogodbo
o zaposlitvi pri drugem delodajalcu oziroma se samozaposli,
-       
spremeni izobraževalni program brez predhodnega soglasja delodajalca,
-       
je kadrovsko štipendijo pridobil na podlagi posredovanih neresničnih
podatkov,
-       
prekine pogodbo o štipendiranju z delodajalcem.
(2) Pogodba o sofinanciranju preneha,
če delodajalec preneha izpolnjevati pogoje, predpisane s tem zakonom, javnim
razpisom, pogodbo o sofinanciranju ali pogodbo o štipendiranju ali če:
-       
odstopi od pogodbe o sofinanciranju ali od pogodbe o štipendiranju,
-       
nenamensko porabi prejeta sredstva za sofinanciranje kadrovske
štipendije,
-       
preneha izplačevati sofinancirano kadrovsko štipendijo ali zagotavljati
sredstva za njeno izplačevanje,
-       
je sredstva pridobil na podlagi posredovanih neresničnih podatkov.
85. člen
(vračilo sredstev)
(1) V primerih iz prejšnjega člena,
razen v primeru iz četrte alineje drugega odstavka, mora delodajalec skladu ali
RRA vrniti celotna prejeta sredstva sofinanciranja kadrovske štipendije za
posameznega štipendista.
(2) V primeru iz četrte alineje
drugega odstavka prejšnjega člena je delodajalec dolžan vrniti skladu ali RRA
celotna prejeta sredstva skupaj s pogodbenimi obrestmi, ki se obračunavajo za
obdobje od dneva, ko je sklad ali RRA delodajalcu nakazal sredstva, do dneva
vračila sredstev skladu ali RRA. Obrestna mera za izračun pogodbenih obresti je
enaka zamudnim obrestim.
(3) Za vračilo sredstev po tem členu
se smiselno uporabljajo določbe drugega, tretjega, četrtega in osmega odstavka
99. člena tega zakona.
VI. IZPLAČEVANJE IN USKLAJEVANJE ŠTIPENDIJ TER OBVEZNOSTI
ŠTIPENDISTOV
86. člen
(splošna določba)
Določbe tega poglavja veljajo za vse
štipendije, urejene v tem zakonu, če za posamezno vrsto štipendije ni drugače
določeno.
87. člen
(prejemanje štipendije v primeru
ponavljanja letnika in podaljšanja študentskega statusa)
(1) Štipendijsko razmerje in prejemanje
štipendije se podaljša za dodatno eno šolsko ali študijsko leto, če štipendist
ponavlja letnik zaradi:
-       
starševstva,
-       
opravičljivih zdravstvenih razlogov,
-       
izjemnih družinskih in socialnih okoliščin,
-       
neizpolnjenih šolskih ali študijskih obveznosti zaradi višje sile.
(2) Podaljšanje štipendijskega razmerja za
dodatno šolsko ali študijsko leto v primerih iz prejšnjega odstavka je možno le
enkrat na posamezni ravni izobraževanja iz razlogov, ki so bili podani v
predhodnem šolskem ali študijskem letu.
(3) Starševstvo iz prve alineje prvega
odstavka tega člena lahko uveljavlja tisti od staršev, ki prejema starševski
dodatek po zakonu, ki ureja starševsko varstvo in družinske prejemke.
(4) Za opravičljive zdravstvene razloge iz
druge alineje prvega odstavka tega člena šteje bolezen ali poškodba, v trajanju
skupaj najmanj štiri mesece v šolskem ali študijskem letu, v katerem je
štipendist prejemal štipendijo, ki je vplivala na zmanjšanje učnih ali
študijskih sposobnosti štipendista v tolikšni meri, da zaradi tega ni mogel
izpolniti šolskih ali študijskih obveznosti, kar se dokazuje z mnenjem lečečega
zdravnika specialista.
(5) Za izjemne družinske ali socialne
okoliščine iz tretje alineje prvega odstavka tega člena, ki so podane v
tolikšni meri, da so vplivale na zmanjšanje učnih ali študijskih sposobnosti
štipendista tako, da zaradi tega ni mogel izpolniti šolskih ali študijskih
obveznosti, štejejo:
-       
smrt starša ali osebe, pri kateri je štipendist v varstvu in vzgoji, ali
brata oziroma sestre štipendista,
-       
nastanek najmanj 80 % invalidnosti ali težko ozdravljive bolezni
starša ali osebe, pri kateri je štipendist v varstvu in vzgoji, brata oziroma
sestre štipendista, brezposelnost ali izguba zaposlitve obeh staršev ali osebe,
pri kateri je štipendist v varstvu in vzgoji,
-       
začasna nezmožnost starša ali osebe, pri kateri je štipendist v varstvu
in vzgoji, za delo zaradi bolezni ali poškodbe, ki je trajala neprekinjeno
najmanj štiri mesece,
-       
smrt ali bolezen oziroma poškodba otroka štipendista v skupnem trajanju
najmanj 4 mesece.
(6) Štipendijsko razmerje se po izteku
izobraževalnega programa podaljša do zaključka izobraževalnega programa, vendar
največ za dodatnih 60 dni po izteku višješolskega programa oziroma največ eno
študijsko leto po izteku študijskega programa prve oziroma druge stopnje.
(7) Določbe tega člena ne veljajo za
štipendije Ad futura.
88. člen
(izplačevanje štipendij)
(1) Štipendija pripada štipendistu od
začetka šolskega ali študijskega leta oziroma od prvega dne naslednjega meseca
po vložitvi vloge, če tako določa zakon ali javni razpis.
(2) V primeru iz šestega odstavka
prejšnjega člena se štipendija izplačuje do zaključka izobraževalnega programa,
vendar na višješolskih programih največ 60 dni, na študijskih programih prve in
druge stopnje pa skupno največ eno študijsko leto. Če je štipendist na
študijskem programu prve stopnje prejemal štipendijo za dodatno študijsko leto
ali podaljšan študentski status manj kot eno leto, je na študijskem programu
druge stopnje upravičen do štipendije za dodatno študijsko leto ali podaljšan
študentski status za preostale mesece do celotne dobe 12 mesecev.
(3) Štipendija se izplačuje do 15. dne v
mesecu za pretekli mesec na transakcijski račun štipendista, odprt v Republiki
Sloveniji, razen v zaključnem letniku srednješolskega izobraževanja, ko se za
meseca julij in avgust štipendija ne izplačuje.
(4) Ne glede na določbo prejšnjega
odstavka se v primeru izobraževanja v tujini štipendija lahko izplača v enkratnem
znesku za posamezno šolsko ali študijsko leto.
(5) Ne glede na tretji odstavek tega člena
se v primeru sofinancirane kadrovske štipendije rok za izplačilo štipendije
določi v pogodbi o štipendiranju, sklenjeni med delodajalcem in štipendistom.
89. člen
(izplačilo v enkratnem znesku zaradi
predčasnega zaključka izobraževanja)
(1) Štipendija se izplača v enkratnem
znesku v višini preostalih zneskov štipendij za preostale mesece trajanja
izobraževalnega programa, če štipendist zaključi izobraževanje pred iztekom
izobraževalnega programa, ne glede na to, ali je bil vpisan v vse letnike.
(2) O izplačilu sofinancirane
kadrovske štipendije v enkratnem znesku zaradi predčasnega zaključka
izobraževanja se s pogodbo o štipendiranju lahko dogovorita tudi delodajalec in
štipendist, pri čemer je v primeru izplačila delodajalec upravičen tudi do
sofinanciranja kadrovske štipendije za vsak upoštevani mesečni znesek kadrovske
štipendije.
90. člen
(nadaljnje prejemanje štipendije)
(1) Štipendist je upravičen do nadaljnjega
prejemanja štipendije, če v vsakem naslednjem šolskem ali študijskem letu
izpolnjuje vse pogoje po tem zakonu in če je uspešno zaključil letnik, za
katerega je prejemal štipendijo, ter se vpisal v višji letnik.
(2) Šteje se, da je štipendist uspešno
zaključil letnik, če se je vpisal v višji letnik ali izpolnil pogoje za vpis v
višji letnik. V tem primeru mora štipendist predložiti ustrezno dokazilo
izobraževalne ustanove, da izpolnjuje pogoje za vpis v višji letnik.
(3) V primeru izpolnjevanja pogojev za
nadaljnje prejemanje štipendije v višjem letniku se štipendistu ponovno odmeri
višina štipendije in morebitnih dodatkov.
(4) O nadaljnjem prejemanju Zoisove
štipendije v naslednjem šolskem ali študijskem letu se odloči s prvim dnem
šolskega ali študijskega leta, če štipendist dokazila o izpolnjevanju pogojev
za nadaljnje prejemanje vloži pred začetkom šolskega ali študijskega leta,
sicer pa s prvim dnem naslednjega meseca tekočega šolskega ali študijskega
leta.
91. člen
(usklajevanje štipendij)
Dodeljene štipendije po tem zakonu, razen
štipendij Ad futura, se usklajujejo na način in v roku, ki velja za
transferje, v skladu z zakonom, ki ureja usklajevanje transferjev posameznikom
in gospodinjstvom v Republiki Sloveniji.
92. člen
(obveznosti štipendista)
Če ta zakon ne določa drugačnih oziroma
dodatnih obveznosti pri posamezni vrsti štipendije, mora štipendist:
-       
vsako leto uspešno zaključiti posamezni letnik, za katerega je prejemal
štipendijo, razen v primerih iz prvega odstavka 87. člena tega zakona,
-       
uspešno zaključiti izobraževalni program oziroma pridobiti višjo raven
izobrazbe do 30. septembra naslednjega koledarskega leta po zaključnem
letniku,
-       
predložiti dokazila o izpolnjevanju pogojev za ponovno odmero oziroma
nadaljnje prejemanje štipendije, če tako določa zakon ali javni razpis.
93. člen
(spremembe, ki vplivajo na štipendijsko
razmerje)
(1) Štipendist je dolžan sporočiti
dodeljevalcu štipendije vse spremembe, ki se zgodijo v tekočem šolskem ali
študijskem letu in bi lahko vplivale na štipendijsko razmerje v 30 dneh po nastali spremembi ali v 30 dneh od dneva, ko je za spremembo
izvedel.
(2) Spremembe, ki vplivajo na
štipendijsko razmerje, so:
-       
prekinitev ali zaključek izobraževanja,
-       
sprememba izobraževalnega programa ali izobraževalne ustanove,
-       
okoliščine, zaradi katerih štipendist ne izpolnjuje več pogojev za
pridobitev štipendije po tem zakonu oziroma za dodatek za bivanje, za dodatek
za štipendiste s posebnimi potrebami oziroma dodatek za obvezno zdravstveno
zavarovanje.
(3) Ob
spremembi izobraževalnega programa je štipendist upravičen do nadaljnjega
prejemanja štipendije, če je novi izobraževalni program ustrezen z vidika
določb tega zakona glede javne veljavnosti, ravni izobraževanja, področja ali
smeri izobraževalnega programa oziroma drugih okoliščin, določenih z zakonom
ali javnim razpisom. V tem primeru dodeljevalec štipendije odloči o nadaljnjem
prejemanju ali mirovanju štipendijskega razmerja. Štipendist, ki namerava
spremeniti izobraževalni program, lahko pred dejansko spremembo izobraževalnega
programa pri dodeljevalcu štipendije preveri, ali je novi program ustrezen.
(4) O spremembah iz tega člena
dodeljevalec štipendije odloči s prvim dnem naslednjega meseca po nastopu
spremembe.
(5) Dodeljevalec štipendije lahko v
treh letih po dokončnosti odločbe o dodelitvi štipendije po uradni dolžnosti
začne postopek ugotavljanja upravičenosti do štipendije, kadar ugotovi, da so
nastopile okoliščine, ki kažejo na to, da štipendist do štipendije ni bil
upravičen ali je bil upravičen v nižjem znesku ali za krajše obdobje. V tem
primeru dodeljevalec štipendije izda odločbo, s katero razveljavi odločbo o
dodelitvi štipendije in ugotovi prenehanje upravičenosti ali določi drugo
višino ali drugo obdobje prejemanja štipendije.
(6) Če dodeljevalec štipendije ugotovi,
da štipendist do štipendije ni bil upravičen ali je bil upravičen v nižjem
znesku ali za krajše obdobje, iz razloga, ker je štipendist podatke prikazoval
lažno ali jih je zamolčal ali je sporočil neresnične podatke pred ali po izdaji
odločbe o dodelitvi štipendije, dodeljevalec štipendije odločbo o dodelitvi
štipendije odpravi.
VII. MIROVANJE IN PRENEHANJE ŠTIPENDIJSKEGA RAZMERJA TER
VRAČILO ŠTIPENDIJE
94. člen
(splošna določba)
(1) Določbe tega poglavja veljajo za
vse štipendije, urejene v tem zakonu, če za posamezno vrsto štipendije ni
določeno drugače.
(2) Določbe tega poglavja se smiselno
uporabljajo tudi za sofinanciranje kadrovskih štipendij.
95. člen
(mirovanje štipendijskega razmerja)
(1) Štipendijsko
razmerje miruje, štipendija pa se štipendistu ne izplačuje, če:
-       
po zaključku šolskega ali študijskega leta, v katerem je prejemal
štipendijo, ne napreduje v višji letnik, razen v primerih iz prvega odstavka
87. člena tega zakona,
-       
štipendist ne vloži vloge za nadaljnje prejemanje Zoisove štipendije,
štipendije za deficitarne poklice ali štipendije za Slovence v zamejstvu in po
svetu najkasneje zadnji mesec tekočega šolskega ali študijskega leta za naslednje
šolsko ali študijsko leto,
-       
štipendist ne vloži vloge za nadaljnje prejemanje drugih, v tem zakonu
urejenih štipendij, v roku, kot ga določa javni razpis ali pogodba o
štipendiranju,
-       
dohodek na družinskega člana štipendista, ki prejema državno štipendijo,
presega cenzus za dodelitev štipendije,
-       
štipendist, ki prejema Zoisovo štipendijo, ni izpolnil pogojev iz
23. člena tega zakona, razen če pogojev ni izpolnil zaradi opravičljivih
razlogov iz prvega odstavka 87. člena tega zakona,
-       
štipendist, ki prejema štipendijo Ad futura, iz razlogov na strani
izobraževalne ustanove ni mogel nadaljevati ali dokončati izobraževanja.
(2) Štipendijsko razmerje miruje
toliko časa, kolikor trajajo razlogi za mirovanje, vendar skupno ne več kot tri
šolska ali študijska leta in ne več kot eno leto v nepretrganem trajanju na
posamezni ravni izobraževanja, za katerega je štipendist pridobil pravico do
štipendije.
(3) Ne glede
na prejšnji odstavek lahko mirovanje:
-       
iz prve in pete alineje prvega odstavka tega člena traja največ eno
šolsko ali študijsko leto na posamezni ravni izobraževanja,
-       
iz druge in tretje alineje prvega odstavka tega člena traja do prvega
dne naslednjega meseca po vložitvi vloge, če štipendist izpolnjuje pogoje za nadaljnje
prejemanje štipendije,
-       
iz četrte alineje prvega odstavka tega člena traja toliko časa, kolikor
trajajo razlogi,
-       
če štipendist ne izpolni pogojev za nadaljnje prejemanje ali zaključek
izobraževanja v roku iz 92. člena tega zakona zaradi razlogov iz prvega
odstavka 87. člena tega zakona, traja nepretrgoma toliko časa, kolikor
trajajo razlogi, vendar ne več kot tri šolska ali študijska leta na posamezni
ravni izobraževanja.
(4) Če nastopi takšna sprememba, ki
ima za posledico izpolnjevanje cenzusa za pridobitev državne štipendije, se
mirovanje štipendijskega razmerja na podlagi četrte alineje prvega odstavka tega člena prekine, štipendija pa se
izplačuje štipendistu od prvega dne naslednjega meseca po doseganju cenzusa.
(5) O
mirovanju štipendijskega razmerja po tem členu se na podlagi vložene prošnje
štipendista izda odločba oziroma sklene dodatek k pogodbi.
96. člen
(iztek štipendijskega razmerja)
(1) Štipendijsko razmerje se izteče z
izpolnitvijo vseh obveznosti iz štipendijskega razmerja.
(2) Štipendijsko razmerje se izteče,
če štipendist umre ali postane trajno nezmožen za nadaljevanje ali zaključek
izobraževanja ali postane trajno nezmožen za delo, če je zaposlitev po
zaključku izobraževanja predvidena.
(3) Določba prejšnjega odstavka se
uporablja tudi v primeru, če so bila sredstva sklada dodeljena preko prejemnika
sredstev, ki je pravna oseba, in sicer le za tiste pravice in obveznosti, ki se
nanašajo na štipendista, za katerega so nastopile okoliščine iz prejšnjega
odstavka.
97. člen
(prenehanje štipendijskega razmerja)
Štipendijsko razmerje preneha, če
štipendist:
-       
ne izpolnjuje več pogojev za pridobitev štipendije po tem zakonu,
-       
pridobi drugo štipendijo v nasprotju s tretjim odstavkom 8. člena
tega zakona,
-       
prekine izobraževanje, se izpiše ali ne zaključi izobraževanja, za katerega
je prejemal štipendijo,
-       
spremeni izobraževalni program in na novem izobraževalnem programu ni
upravičen do nadaljnjega prejemanja štipendije v skladu s tretjim odstavkom
93. člena tega zakona,
-       
štipendijo pridobi na podlagi posredovanih neresničnih podatkov,
-       
po mirovanju štipendijskega razmerja ne izpolnjuje pogojev za nadaljnje
prejemanje štipendije,
-       
ne dokonča izobraževalnega programa v roku iz druge alineje
92. člena tega zakona, 
-       
odpove štipendijsko razmerje,
-       
po zaključku obveznosti izobraževalnega programa prejemnik štipendije Ad
futura ne začne izpolnjevati obveznosti v zvezi z zaposlitvijo iz
58. člena tega zakona ali jih preneha izpolnjevati pred izpolnitvijo
celotne obveznosti, če so te obveznosti določene z javnim razpisom oziroma s
pogodbo o štipendiranju,
-       
v drugih primerih, določenih s tem zakonom.
98. člen
(odpoved)
(1) Štipendist se lahko odpove štipendiji
po tem zakonu tudi po vročitvi odločbe, s katero mu je bila ta priznana. V
primeru odpovedi dodeljevalec štipendije:
-       
za Zoisove štipendije, štipendije za deficitarne poklice ali štipendije
za Slovence v zamejstvu in po svetu izda odločbo, s katero razveljavi odločbo o
dodelitvi štipendije z dnem, s katerim se je upravičenec odpovedal pravici,
-       
za štipendije Ad futura izda odločbo, s katero razveljavi odločbo o
dodelitvi štipendije ali prekine pogodbo, štipendist pa je dolžan vrniti
celotna prejeta sredstva.
(2) V primeru
odpovedi štipendiji, vključno z državno štipendijo, vlagatelj ne more več
uveljavljati iste štipendije v tistem šolskem ali študijskem letu, v katerem se
je štipendiji odpovedal.
99. člen
(vračilo štipendije)
(1) V primeru
prenehanja štipendijskega razmerja je štipendist dolžan vrniti štipendijo za
letnik, ki ga ni uspešno zaključil, razen če ga ni zaključil iz opravičljivih
razlogov iz prvega odstavka 87. člena tega zakona. Znesek za vračilo se
preračuna skladno z gibanjem indeksa cen življenjskih potrebščin, razen v
primeru iz pete alineje 97. člena tega zakona, ko je štipendist dolžan
vrniti štipendijo skupaj s pogodbenimi obrestmi, pri čemer je obrestna mera za
izračun pogodbenih obresti enaka zamudnim obrestim.
(2) Znesek za vračilo iz prejšnjega
odstavka se preračuna od dneva izplačila do dneva izdaje odločbe o prenehanju
štipendijskega razmerja oziroma v primeru pogodbe do dneva izdaje zahtevka za
vračilo.
(3) Rok za vračilo zneska iz
prejšnjega odstavka je 30 dni od dokončnosti odločbe o prenehanju
štipendijskega razmerja, v primeru pogodbenega razmerja pa 30 dni od prejema
zahtevka za vračilo.
(4) V primeru zamude vračila skladno s
prejšnjim odstavkom je štipendist dolžan poravnati tudi zamudne obresti.
(5) Če
štipendist ne zaključi obveznosti izobraževalnega programa v roku iz druge
alineje 92. člena tega zakona, mora vrniti štipendije, prejete za
zaključni letnik izobraževalnega programa ali za dodatno študijsko leto po
izteku izobraževalnega programa, če je bil v dodatnem letu upravičen do
štipendije. Štipendist ni dolžan vrniti prejetih zneskov štipendije, ki so mu
bili izplačani za ponavljanje letnika iz opravičljivih razlogov iz prvega
odstavka 87. člena tega zakona, ne glede na to, ali je letnik uspešno
zaključil.
(6) V primeru iz pete alineje 97.
člena tega zakona štipendist ne more uveljavljati štipendije po tem zakonu eno
šolsko ali študijsko leto od dokončnosti odločbe, s katero je bila odpravljena
odločba o dodelitvi štipendije, ali prekinitve pogodbe o štipendiranju.
(7) Štipendist mora v primeru
sprememb, ki vplivajo na štipendijsko razmerje, vrniti neupravičeno prejete
zneske štipendij.
(8) O vračilu sredstev dodeljevalec
štipendije izda odločbo, v pogodbenem razmerju pa zahtevek za vračilo.
100. člen
(pogojni dolg)
(1) Če med šolskim ali študijskim letom
nastopijo okoliščine, zaradi katerih pride do prenehanja štipendijskega
razmerja, štipendist od prvega dne naslednjega meseca po spremembi ni več
upravičen do štipendije.
(2) O nastanku okoliščin iz prejšnjega
odstavka je štipendist dolžan v 30 dneh obvestiti dodeljevalca štipendije, ki
izda odločbo o prenehanju štipendijskega razmerja, v kateri navede, da
štipendist ni dolžan vrniti prejetih zneskov štipendije, če uspešno zaključi
letnik, za katerega je prejemal štipendijo, do zaključka istega šolskega ali
študijskega leta oziroma uspešno zaključi izobraževalni program v roku iz
92. člena tega zakona.
(3) Določbe tega člena se ne uporabljajo za
štipendije Ad futura.
101. člen
(odlog vračila in obročno vračanje
štipendije)
(1) Odlog vračila ali obročno vračanje
štipendije je možno, če se s tem bistveno izboljšajo možnosti štipendista za
vračilo štipendije, od katerega sicer ne bi bilo mogoče izterjati celotnega
vračila štipendije in štipendist iz utemeljenih razlogov štipendije ne more
vrniti v enkratnem znesku.
(2) Dodeljevalec štipendije lahko
dovoli odlog vračila ali obročno vračanje štipendije največ za enako dobo, kot
je bila doba prejemanja štipendije, razen v primerih štipendije Ad futura za
izobraževanje, kjer lahko sklad izjemoma dovoli obročno vračilo za daljšo dobo,
kot je bila doba upravičenosti, če se s tem izboljšajo možnosti za vračilo
sredstev.
(3) V primerih iz prejšnjega odstavka
se znesek za vračilo preračunava skladno z gibanjem indeksa cen življenjskih
potrebščin od dneva izdaje odločbe oziroma zahtevka za vračilo do dneva vračila
celotnega zneska oziroma posameznega obroka vračila.
(4) Ob zamudi plačila posameznega
obroka zapade v vračilo celoten preostali znesek za vračilo.
102. člen
(odpis vračila štipendije)
Odpis vračila štipendije je možen:
-       
če štipendist opusti izobraževanje zaradi invalidnosti
I. kategorije, najmanj 24 mesecev neprekinjeno trajajoče bolezni oziroma
poškodbe,
-       
če štipendist štipendije ne more vrniti tudi po odlogu vračila
štipendije zaradi socialne ogroženosti,
-       
če bi bili stroški postopka izterjave vračila štipendije v nesorazmerju
z višino terjatve.
103. člen
(postopek odloga vračila, obročnega
vračanja štipendije, odpisa)
(1) Štipendist lahko pred iztekom roka
za plačilo poda prošnjo, v kateri navede, ali uveljavlja odlog vračila ali
obročno vračanje štipendije in za kakšno obdobje, ali da uveljavlja odpis
vračila štipendije.
(2) Prošnji iz prejšnjega odstavka
mora štipendist priložiti vsa dokazila, ki potrjujejo utemeljenost razlogov za
odlog vračila, obročno vračanje štipendije ali odpis vračila štipendije.
(3) Dodeljevalec štipendije dovoli
odlog vračila oziroma obročno vračanje štipendije, če so podani utemeljeni
razlogi iz prvega odstavka 101. člena tega zakona.
(4) O odpisu vračila štipendije odloči
dodeljevalec štipendije po pridobitvi soglasja ministrstva, pristojnega za
finance, in ob izpolnjevanju pogojev iz 102. člena tega zakona.
VIII. EVIDENCE
104. člen
(vrste evidenc)
(1) Za namen odločanja o pravici do
štipendije, njenega izplačevanja, mirovanja in prenehanja pravice, sklad vodi
in obdeluje naslednje evidence:
-       
štipendistov, ki jim je dodeljena Zoisova štipendija,
-       
štipendistov, ki jim je dodeljena štipendija za deficitarne poklice,
-       
štipendistov, ki jim je dodeljena štipendija za Slovence v zamejstvu in
po svetu,
-       
štipendistov, ki jim je dodeljena štipendija Ad futura,
-       
štipendistov, ki jim je dodeljena sofinancirana kadrovska štipendija,
-       
štipendistov, ki jim je dodeljena štipendija po drugih predpisih,
-       
delodajalcev,
-       
subjektov iz 4. člena tega zakona, ki dodeljujejo štipendije po drugih
predpisih.
(2) Ministrstvo za namen odločanja v
postopkih in opravljanja drugih nalog po tem zakonu ter za namene spremljanja,
načrtovanja in vodenja politike na področju štipendiranja ter znanstveno-raziskovalne
namene vodi in obdeluje centralno zbirko podatkov. Ministrstvo lahko vpogleda v
centralno zbirko podatkov štipendistov, ki jim je dodeljena državna štipendija,
ki se vodi v skladu z zakonom, ki ureja uveljavljanje pravic iz javnih sredstev.
(3) Dodeljevalci štipendij, RRA in
subjekti iz 4. člena tega zakona, ki dodeljujejo štipendije po drugih
predpisih, smejo iz centralne zbirke podatkov iz prejšnjega odstavka pridobiti
podatek o tem, ali je njihov vlagatelj ali štipendist upravičen do katere od
štipendij, ki vplivajo na dodelitev ali prejemanje tiste štipendije, ki jo
dodeljujejo sami.
105. člen
(evidence štipendistov)
(1) Sklad začne voditi posamezno
evidenco štipendistov iz prvega odstavka prejšnjega člena z dnem dodelitve
štipendije.
(2) Posamezna evidenca štipendistov
vsebuje naslednje podatke:
-       
osebno ime,
-       
EMŠO,
-       
naslov, občina (šifra občine) stalnega oziroma začasnega prebivališča,
-       
država stalnega ali začasnega prebivališča,
-       
o statusu rezidenta za daljši čas,
-       
državljanstvo,
-       
transakcijski račun (številka TRR in naziv banke, kjer je račun odprt),
-       
naziv izobraževalne ustanove,
-       
ime izobraževalnega programa in smeri,
-       
vrsta in področje izobraževanja,
-       
identifikacijska številka izobraževalnega programa,
-       
letnik izobraževanja,
-       
leto in letnik, v katerem je štipendist začel prejemati štipendijo,
-       
višina in vrsta štipendije in dodatkov,
-       
status štipendista in način izobraževanja (dijak, študent, udeleženec
izobraževanja odraslih),
-       
izjemni dosežki prejemnika državne in Zoisove štipendije,
-       
povprečna ocena štipendista,
-       
delež sofinanciranja kadrovske štipendije, v primeru sofinanciranja
kadrovske štipendije,
-       
firma ali naziv, matična in davčna številka štipenditorja,
-       
ime, naslov, matična številka, občina in država izobraževalne ustanove,
-       
o mirovanju štipendijskega razmerja in razlogih za mirovanje,
-       
o prenehanju štipendijskega razmerja in razlogih za prenehanje,
-       
o pritožbah,
-       
o načinu vračanja izplačanih štipendij in dodatkov ter znesek vračila,
-       
o odpisu štipendije in razlogu za odpis,
-       
o referenčnem obdobju (mesec, leto),
-       
o bivanju v času izobraževanja (v domu, pri sorodnikih, v najemniškem
stanovanju, doma, vozač, v tujini),
-       
o zaposlitvi ali samozaposlitvi po zaključenem izobraževanju (zavezanec
za zavarovanje, podlaga za zavarovanje, delovni oziroma zavarovalni čas
zavarovanca, datum prijave in odjave v obvezno zdravstveno zavarovanje, davčno
rezidenstvo), če je ta določena z javnim razpisom oziroma pogodbo.
106. člen
(evidenca delodajalcev in subjektov, ki
dodeljujejo štipendije po drugih predpisih)
Evidenca delodajalcev in subjektov iz 4.
člena tega zakona vsebuje naslednje podatke:
-       
firma ali naziv,
-       
sedež (naslov in občina – šifra občine) ali prebivališče,
-       
matična in davčna številka,
-       
o sklenjenih pogodbah med skladom in delodajalci o dodelitvi sredstev za
sofinanciranje kadrovskih štipendij,
-       
številko pogodbe med delodajalcem in štipendistom,
-       
seznam štipendistov s podatki iz prejšnjega člena,
-       
SKD (dejavnost),
-       
SKD nadrejene enote (v primeru, ko je poročevalska enota podružnica),
-       
skupni letni znesek za program štipendiranja po vrstah štipendij,
-       
višina štipendije,
-       
število štipendistov pri posameznem subjektu.
107. člen
(dolžnost sporočanja podatkov)
(1) Podatki za osebe po tem zakonu,
vključno s podatki, ki štejejo za davčno tajnost, se zbirajo neposredno od
osebe oziroma njenega zakonitega zastopnika, ter po uradni dolžnosti iz zbirk
podatkov, ki jih v Republiki Sloveniji vodijo za to pooblaščeni organi in
organizacije. Oseba oziroma njen zakoniti zastopnik je dodeljevalcu štipendije
dolžan dati vse podatke, o katerih pooblaščeni organi in organizacije ne vodijo
zbirke podatkov.
(2) Ministrstvo in sklad brezplačno in
po uradni dolžnosti pridobivata osebne podatke za namene odločanja v postopkih
po tem zakonu iz obstoječih zbirk podatkov naslednjih upravljavcev:
-       
ministrstva, pristojnega za notranje zadeve – podatke o osebi iz
centralnega registra prebivalstva (osebno ime, EMŠO, državljanstvo, stalno ali
začasno prebivališče (od-do) za celoten čas trajanja štipendijskega razmerja,
naslov za vročanje, zakonski stan, sprememba osebnega imena, datum smrti,
podatke o izdanem dovoljenju za prebivanje tujca, serijska številka dovoljenja,
vrsta dovoljenja, razlog in namen izdaje, datum izdaje in rok veljavnosti,
podatek o tem, ali je dovoljenje za prebivanje veljavno ali je prenehalo
veljati);
-       
ministrstva, pristojnega za šolstvo in izobraževanje, oziroma
izobraževalnih ustanov – podatke o vključenosti oseb v vzgojni ali
izobraževalni ali višješolski zavod (ime vzgojno-izobraževalnega zavoda ali
višješolskega zavoda, naslov vzgojno-izobraževalnega zavoda ali višješolskega
zavoda, vrsta izobraževalnega zavoda (vrtec, osnovna šola, srednja šola, višja
šola), identifikacijska številka izobraževalnega zavoda (šifra PRS), status
(otrok, vključen v vrtec, učenec, dijak, študent), trajanje statusa za šolsko
ali študijsko leto (od-do), datum prvega vpisa v izobraževalni program, datum
izpisa iz izobraževalnega zavoda, datum zaključka izobraževalnega programa,
identifikacijska številka vzgojno-izobraževalnega ali višješolskega programa, naziv
vzgojno-izobraževalnega ali višješolskega programa, vrsta izobraževanja po
KLASIUS, področje izobraževanja po KLASIUS, razred ali letnik, povprečna
ocena), podatke o izboru dijakov za prebivanje v dijaških domovih (osebno ime
dijaka, naziv in naslov dijaškega doma, identifikacijska številka dijaškega
doma (šifra PRS), trajanje statusa za šolsko ali študijsko leto (od-do),
podatke o vključenosti študentov v izobraževalne programe (ime visokošolskega
zavoda, naslov visokošolskega zavoda, vrsta visokošolskega zavoda,
identifikacijska številka visokošolskega zavoda (šifra PRS), status (študent),
trajanje statusa za študijsko leto (od-do), datum prvega vpisa v izobraževalni
program, datum izpisa iz študijskega zavoda, datum zaključka izobraževalnega
programa, identifikacijska številka izobraževalnega programa, naziv
izobraževalnega programa, vrsta izobraževanja po KLASIUS, področje
izobraževanja po KLASIUS, letnik, povprečna ocena), podatke o vključenosti
študentov v študentske domove (osebno ime in EMŠO študenta, podatek o
subvencioniranem bivanju);
-       
ministrstva, pristojnega za promet – podatke iz evidence subvencije
prevoza o upravičenosti dijakov in študentov do subvencije prevoza, obdobje
koriščenja subvencije prevoza, mesec in leto veljavnosti mesečne vozovnice;
-       
ministrstva, pristojnega za prostor – podatke o lastništvu ali
solastništvu nepremičnin;
-       
centrov za socialno delo – podatke iz 105. člena tega zakona;
-       
sklada – podatke iz 105. in 106. člena tega zakona;
-       
Zavoda za pokojninsko in invalidsko zavarovanje Slovenije – podatke o
priznani invalidnosti oziroma telesni okvari na podlagi odločbe Zavoda za
pokojninsko in invalidsko zavarovanje Slovenije ter podatke o zavarovancih,
vključenih v pokojninsko in invalidsko zavarovanje;
-       
Zavoda za zdravstveno zavarovanje Slovenije – podatke o zavarovancih,
vključenih v obvezno zdravstveno zavarovanje (podlaga za zavarovanje,
zavezanec, delovni oziroma zavarovalni čas zavarovanca, datum prijave in odjave
v obvezno zdravstveno zavarovanje za celoten čas trajanja štipendijskega
razmerja in izpolnjevanja obveznosti iz štipendijskega razmerja);
-       
Zavoda Republike Slovenije za zaposlovanje – podatke o brezposelnih
osebah iz evidence brezposelnih oseb: datum prenehanja delovnega razmerja,
datum prijave in odjave v evidenco brezposelnih oseb ter o razlogih prenehanja
vodenja v evidenci brezposelnih oseb, podatke o datumu upravičenosti in o
razlogih prenehanja izplačevanja dodatka za aktivnost, iz evidence oseb, ki so
začasno nezaposljive: podatke, ki se nanašajo na ugotovitev začasne
nezaposljivosti, podatke o priznani invalidnosti oziroma telesni okvari na
podlagi odločbe, podatke o prejemanju Zoisove štipendije (datum upravičenosti
do štipendije (od-do));
-       
Agencije Republike Slovenije za javnopravne evidence in storitve (v
nadaljnjem besedilu: AJPES) – podatke o štipenditorjih, vpisanih v registrih,
ki jih vodi AJPES;
-       
lokalnih skupnosti – podatke o dodeljenih štipendijah (za štipendiste
podatke iz 105. člena tega zakona) in o prenehanju štipendijskega razmerja;
-       
delodajalcev – podatke o dodeljenih štipendijah (za štipendiste podatke
iz 105. člena tega zakona), o prenehanju štipendijskega razmerja, podatke o
zaposlitvi štipendista, podatke o zavarovalcih;
-       
Davčne uprave Republike Slovenije – podatke iz davčnega registra za
fizične osebe (podatek o zavezanosti za posamezno vrsto davka in o rezidentskem
statusu zavezanca) in podatke iz davčnega registra za pravne osebe (podatek o
rezidentskem statusu zavezanca in o postopkih zaradi insolventnosti in
postopkih prisilnega prenehanja).
(3) Ob pridobivanju podatkov iz tega
člena posameznikov, na katere se podatki nanašajo, ni potrebno predhodno
seznaniti.
108. člen
(varstvo podatkov)
Za obdelavo podatkov, vsebovanih v
evidencah, se uporabljajo določbe zakona, ki ureja varstvo osebnih podatkov, za
zbiranje, obdelovanje, shranjevanje, posredovanje in uporabo podatkov, ki
predstavljajo davčno tajnost, pa se uporabljajo določbe zakona, ki ureja davčni
postopek.
109. člen
(hramba in arhiviranje podatkov)
(1) Podatki iz 105. in 106. člena tega
zakona se hranijo deset let po prenehanju oziroma izteku štipendijskega
razmerja.
(2) Po poteku roka iz prejšnjega
odstavka se podatki obravnavajo skladno z zakonom, ki ureja poslovanje organov
javne uprave s stalno zbirko dokumentarnega gradiva oziroma ravnanje z javnim
arhivskim gradivom.
(3) Dokumentacija v zvezi z zadevami
vlagateljev, ki so bile:
-       
zaključene s sklepom o ustavitvi postopka ali sklepom o zavrženju, se
hrani dve leti od dokončnosti takega sklepa,
-       
zaključene z odločbo o zavrnitvi, se hrani pet let od dokončnosti take
odločbe.
(4) Dokumentacija v zvezi z zadevami
štipendistov, delodajalcev ali prejemnikov sredstev se hrani pet let po
zaključku vseh obveznosti iz štipendiranja ali sofinanciranja, razen če drug
zakon izrecno ne določa drugače.
IX. NADZOR IN POROČANJE
110. člen
(izvajalci nadzora)
Nadzor nad izvrševanjem določb tega zakona
glede štipendij iz druge do pete alineje prvega odstavka in sofinanciranja
kadrovskih štipendij iz drugega odstavka 8. člena tega zakona opravlja
ministrstvo.
111. člen
(dolžnost poročanja)
Sklad po potrebi, najmanj pa enkrat letno,
poroča ministrstvu o vrsti, o številu in višini dodeljenih štipendij.
112. člen
(zbiranje potreb)
(1) Delodajalci sporočijo skladu svoje
potrebe v zvezi z dodelitvijo kadrovskih štipendij do konca januarja za
naslednje šolsko oziroma študijsko leto.
(2) Namen zbiranja potreb je
informiranje dijakov in študentov o vseh razpoložljivih kadrovskih štipendijah
pred izbiro izobraževanja.
113. člen
(dolžnost poročanja o dodeljenih
štipendijah po drugih predpisih)
(1) Subjekti iz 4. člena tega zakona,
ki dodeljujejo štipendije po drugih predpisih, so dolžni skladu letno, do konca
koledarskega leta, za tekoče šolsko ali študijsko leto poročati o dodeljenih
štipendijah in sicer podatke iz prve do tretje, osme do dvanajste, petnajste in
devetnajste alineje drugega odstavka 105. člena tega zakona.
(2) Obrazec za poročanje podatkov iz
prejšnjega odstavka objavi sklad na svoji spletni strani.
X. JAVNI ŠTIPENDIJSKI, RAZVOJNI, INVALIDSKI IN PREŽIVNINSKI
SKLAD REPUBLIKE SLOVENIJE
114. člen
(namen sklada)
(1) Javni
štipendijski, razvojni, invalidski in preživninski sklad Republike Slovenije je ustanovljen z namenom dodeljevanja sredstev za vlaganje v
razvoj človeških virov in kadrov za večjo zaposljivost, vseživljenjsko učenje,
konkurenčnost, prenos znanja in povezovanje znanstveno-raziskovalne sfere in
univerz z gospodarstvom, izobraževalnega sistema s potrebami trga dela in za
štipendiranje.
(2) V skladu z namenom iz prejšnjega
odstavka opravlja sklad na področju štipendiranja naloge, določene v tem zakonu
in v ustanovitvenem aktu sklada.
XI. KAZENSKA DOLOČBA
115. člen
(prekršek zaradi opustitve dolžnosti
poročanja)
(1) Z globo od 300 do 600 eurov se
kaznuje subjekt iz 4. člena tega zakona, ki je pravna oseba, samostojni
podjetnik posameznik ali posameznik, ki samostojno opravlja dejavnost, in
dodeljuje štipendije na podlagi drugih predpisov, če skladu enkrat letno ne
poroča skladno z določbami 113. člena tega zakona.
(2) Z globo od 150 do 300 eurov se za
prekršek iz prejšnjega odstavka kaznuje tudi odgovorna oseba subjekta iz 4.
člena tega zakona iz prejšnjega odstavka.

Zakon o štipendiranju – ZŠtip-1 (Uradni list
RS, št. 56/13)
vsebuje naslednje prehodne in končne določbe:
»XII. PREHODNE IN KONČNE DOLOČBE
116. člen
(podzakonski
akti)
Minister, pristojen za delo, izda
podzakonske akte iz 24., 25. in 68. člena tega zakona do začetka uporabe tega
zakona.
117. člen
(vzpostavitev
enotnega informacijskega sistema)
Ministrstvo, sklad in centri za socialno
delo vzpostavijo informacijski sistem za odločanje, spremljanje in poročanje o
dodeljenih štipendijah po tem zakonu do začetka uporabe tega zakona.
118. člen
(ureditev
dosedanjih razmerij)
(1) Štipendijsko razmerje
upravičencev, ki so pridobili Zoisovo štipendijo do 31. avgusta 2008, se
presoja po predpisih, ki so se uporabljali do 31. avgusta 2008, do
zaključka izobraževalnega programa, za katerega so pridobili Zoisovo
štipendijo.
(2) Štipendijsko razmerje
upravičencev, ki so pridobili Zoisovo štipendijo po Zakonu o štipendiranju
(Uradni list RS, št. 59/07, 63/07 – popr., 40/09, 62/10 – ZUPJS, 40/12 – ZUJF
in 57/12 – ZPCP-2D), se presoja po navedenem zakonu do zaključka
izobraževalnega programa, za katerega so pridobili Zoisovo štipendijo.
(3) Štipendijsko razmerje
upravičencev, ki so državno štipendijo pridobili po Zakonu o uveljavljanju
pravic iz javnih sredstev (Uradni list RS, št. 62/10, 40/11, 40/12 – ZUJF,
57/12 – ZPCP-2D in 14/13) in Zakonu o štipendiranju (Uradni list RS, št. 59/07,
63/07 – popr., 40/09, 62/10 – ZUPJS, 40/12 – ZUJF in 57/12 – ZPCP-2D), se
presoja po navedenih zakonih do zaključka programa izobraževanja, za katerega
so pridobili štipendijo.
(4) Pogodbe o neposrednem sofinanciranju
kadrovskih štipendij, sklenjene med skladom in delodajalcem na podlagi Zakona o
štipendiranju (Uradni list RS, št. 59/07, 63/07 – popr., 40/09, 62/10 – ZUPJS,
40/12 – ZUJF in 57/12 – ZPCP-2D), se izpolnijo v skladu z navedenim zakonom in
pogodbo o štipendiranju, sklenjeno med delodajalcem in štipendistom.
(5) Pogodbe o posrednem sofinanciranju
kadrovskih štipendij, sklenjene na podlagi Zakona o štipendiranju (Uradni list
RS, št. 59/07, 63/07 – popr., 40/09, 62/10 – ZUPJS, 40/12 – ZUJF in 57/12 –
ZPCP-2D), se izpolnijo v skladu z navedenim zakonom in pogodbo o štipendiranju.
(6) Štipendijsko razmerje
upravičencev, ki so pridobili štipendijo za Slovence v zamejstvu in po svetu po
Zakonu o štipendiranju (Uradni list RS, št. 59/07, 63/07 – popr., 40/09, 62/10
– ZUPJS, 40/12 – ZUJF in 57/12 – ZPCP-2D), se presoja po navedenem zakonu do
zaključka programa izobraževanja, za katerega imajo sklenjeno pogodbo o
štipendiranju.
(7) Štipendisti, ki so že pridobili
državno, Zoisovo ali sofinancirano kadrovsko štipendijo za izobraževanje na
tretji stopnji po Zakonu o štipendiranju (Uradni list RS, št. 59/07, 63/07 –
popr., 40/09, 62/10 – ZUPJS, 40/12 – ZUJF in 57/12 – ZPCP-2D), ohranijo to
štipendijo po določbah navedenega zakona do zaključka programa izobraževanja, za
katerega jim je bila dodeljena štipendija.
(8) Štipendijsko razmerje
upravičencev, ki so pridobili štipendijo Ad futura za mednarodno mobilnost po
določbah Splošnih pogojev poslovanja Javnega sklada Republike Slovenije za
razvoj kadrov in štipendije (Uradni list RS, št. 91/09 in 102/12), se presoja
po navedenih določbah do zaključka izobraževalnega programa oziroma do
izpolnitve vseh obveznosti po pogodbi o štipendiranju.
(9) Štipendistom, ki so pridobili
državno štipendijo ali Zoisovo štipendijo ali štipendijo Ad futura za študijske
obiske in za sodelovanje na tekmovanjih iz znanja ali raziskovanja, se lahko ne
glede na določbe prvega, drugega, tretjega in osmega odstavka tega člena v
povezavi z določbo prve alineje 9. člena Zakona o štipendiranju (Uradni list
RS, št. 59/07, 63/07 – popr., 40/09, 62/10 – ZUPJS, 40/12 – ZUJF in 57/12 –
ZPCP-2D) istočasno dodelijo štipendije pod pogoji iz tretjega odstavka 8. člena
tega zakona.
119. člen
(postopki v
teku)
(1) Postopki za uveljavljanje državne
štipendije, Zoisove štipendije, štipendije za Slovence v zamejstvu in po svetu,
nagrade za prispevek k trajnostnemu razvoju družbe in za sofinanciranje
kadrovskih štipendij, ki so se začeli pred začetkom uporabe tega zakona, se
dokončajo po določbah Zakona o štipendiranju (Uradni list RS, št. 59/07, 63/07
– popr., 40/09, 62/10 – ZUPJS, 40/12 – ZUJF in 57/12 – ZPCP-2D).
(2) Postopki za uveljavljanje
štipendije Ad futura, ki so se začeli pred začetkom uporabe tega zakona, se
dokončajo po določbah splošnih pogojev poslovanja javne ustanove Ad futura,
znanstveno-izobraževalna fundacija Republike Slovenije, javni sklad, ali
Javnega sklada Republike Slovenije za razvoj kadrov in štipendije, ki so
veljali ob objavi javnega razpisa, po katerem se je postopek začel.
120. člen
(uskladitev
Splošnih pogojev poslovanja sklada)
Sklad uskladi Splošne pogoje poslovanja
Javnega sklada Republike Slovenije za razvoj kadrov in štipendije (Uradni list
RS, št. 91/09 in 102/12) z določbami tega zakona do začetka uporabe tega
zakona.
121. člen
(politika
štipendiranja)
(1) Javni razpis za dodelitev
štipendij za deficitarne poklice se prvič objavi po sprejemu politike
štipendiranja iz drugega odstavka 30. člena tega zakona.
(2) Sofinanciranje se v višini,
določeni v drugem odstavku 71. člena tega zakona, dodeli šele z javnim
razpisom, objavljenim po sprejemu politike štipendiranja iz drugega odstavka
30. člena tega zakona.
122. člen
(rok za sprejem
politike štipendiranja in za vzpostavitev centralne zbirke podatkov)
(1) Politika štipendiranja iz drugega
odstavka 30. člena tega zakona se sprejme do začetka uporabe tega zakona.
(2) Centralna zbirka podatkov iz
drugega odstavka 104. člena tega zakona se vzpostavi do začetka uporabe tega
zakona.
123. člen
(prenehanje
veljavnosti zakonov in podaljšanje odloga za državno štipendijo)
(1) Z dnem uveljavitve tega zakona
preneha veljati Zakon o štipendiranju (Uradni list RS, št. 59/07, 63/07 –
popr., 40/09, 62/10 – ZUPJS, 40/12 – ZUJF in 57/12 – ZPCP-2D), uporablja pa se
do začetka uporabe tega zakona.
(2) Z dnem uveljavitve tega zakona
preneha veljati besedilo »in upravičenec do Zoisove štipendije, če prejema tudi
dodatek glede na dohodek v družini« v 6. točki 3. člena in 12. točka prvega
odstavka 12. člena Zakona o uveljavljanju pravic iz javnih sredstev (Uradni
list RS, št. 62/10, 40/11, 40/12 – ZUJF, 57/12 – ZPCP-2D in 14/13), uporabljata
pa se do začetka uporabe tega zakona.
(3) Z dnem uveljavitve tega zakona se
v Zakonu o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D in 14/13) v prvem odstavku 12. člena 11.
točka spremeni tako, da se glasi: »11. državne štipendije, zmanjšane za
znesek, ki je enak dodatku za bivanje, dodatku za uspeh ter dodatku za
štipendiste s posebnimi potrebami;«, dosedanja določba pa se uporablja do
začetka uporabe tega zakona.
(4) Z dnem uveljavitve tega zakona v
Zakonu o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D in 14/13) v prvem odstavku 23. člena
preneha veljati besedilo »so starejši od 18. let in« ter beseda »druge«,
uporabljata pa se do začetka uporabe tega zakona.
(5) Z dnem uveljavitve tega zakona se
v Zakonu o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D in 14/13) v drugem odstavku 23. člena
zapis v tretjem stolpcu spremeni tako, da se glasi: »Osnovna višina v eurih za
upravičence nad 18 let starosti« in doda nov, četrti stolpec, ki se glasi:
»


Osnovna višina v
  eurih za otroka v srednji šoli


95


80


75


50


35


«, zapis iz 23. člena Zakona o uveljavljanju
pravic iz javnih sredstev (Uradni list RS, št. 62/10, 40/11, 40/12 – ZUJF,
57/12 – ZPCP-2D in 14/13) pa se uporablja do začetka uporabe tega zakona.
(6) Z dnem uveljavitve tega zakona v
Zakonu za uravnoteženje javnih financ (Uradni list RS, št. 40/12, 96/12 –
ZPIZ-2, 104/12 – ZIPRS1314, 105/12, 25/13 – odločba US in 46/13 – ZIPRS1314-A)
preneha veljati tretji odstavek 144. člena in se v 151. členu besedilo »od 144.
člena« nadomesti z besedilom »prvega in drugega odstavka 144. člena ter od 145.
člena«, dosedanji določbi pa se uporabljata do začetka uporabe tega zakona.
(7) Z dnem uveljavitve tega zakona
preneha veljati drugi odstavek 34. člena Zakona o izvrševanju proračunov
Republike Slovenije za leti 2013 in 2014 (Uradni list RS, št. 104/12 in 46/13),
uporablja pa se do začetka uporabe tega zakona.
(8) Ne glede na določbo prvega
odstavka 23. člena Zakona o uveljavljanju pravic iz javnih sredstev (Uradni
list RS, št. 62/10, 40/11, 40/12 – ZUJF, 57/12 – ZPCP-2D in 14/13) in ne glede
na določbo petega odstavka tega člena so do vključno leta, ki sledi letu, v
katerem gospodarska rast preseže 2,5 odstotka družbenega bruto proizvoda, do
državne štipendije upravičeni državljani Republike Slovenije, ki izpolnjujejo
pogoje po tem zakonu in po zakonu, ki ureja uveljavljanje pravic iz javnih
sredstev, in pri katerih povprečni mesečni dohodek na osebo v preteklem
koledarskem letu pred vložitvijo vloge ne presega 53 % neto povprečne plače na
osebo v istem obdobju.
124. člen
(prenehanje
veljavnosti podzakonskih aktov)
Z dnem uveljavitve tega zakona prenehajo
veljati, uporabljajo pa se do uveljavitve podzakonskih aktov po tem zakonu,
kolikor niso v nasprotju s tem zakonom:
-       
Pravilnik o dodeljevanju državnih štipendij (Uradni list RS, št. 45/09,
110/10 in 57/12 – ZPCP-2D),
-       
Pravilnik o dodeljevanju Zoisovih štipendij (Uradni list RS, št. 51/08
in 45/09),
-       
Pravilnik o podeljevanju nagrad za prispevek k trajnostnemu razvoju
družbe (Uradni list RS, št. 103/08).
125. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2014.«.

Zakon o spremembah in dopolnitvah Zakona o
uveljavljanju pravic iz javnih sredstev – ZUPJS-C (Uradni list RS, št. 99/13)
spreminja 123. člen zakona tako, da se glasi:
»123. člen
(prenehanje
veljavnosti zakonov in podaljšanje odloga za državno štipendijo)
(1) Z dnem uveljavitve tega zakona
preneha veljati Zakon o štipendiranju (Uradni list RS, št. 59/07, 63/07 –
popr., 40/09, 62/10 – ZUPJS, 40/12 – ZUJF in 57/12 – ZPCP-2D), uporablja pa se
do začetka uporabe tega zakona.
(2) Z dnem uveljavitve tega zakona
preneha veljati besedilo »in upravičenec do Zoisove štipendije, če prejema tudi
dodatek glede na dohodek v družini« v 6. točki 3. člena in 12. točka prvega
odstavka 12. člena Zakona o uveljavljanju pravic iz javnih sredstev (Uradni
list RS, št. 62/10, 40/11, 40/12 – ZUJF, 57/12 – ZPCP-2D in 14/13), uporabljata
pa se do začetka uporabe tega zakona.
(3) Z dnem uveljavitve tega zakona se
v Zakonu o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D in 14/13) v prvem odstavku 12. člena 11.
točka spremeni tako, da se glasi: »11. državne štipendije, zmanjšane za
znesek, ki je enak dodatku za bivanje, dodatku za uspeh ter dodatku za
štipendiste s posebnimi potrebami;«, dosedanja določba pa se uporablja do
začetka uporabe tega zakona.
(4) Z dnem uveljavitve tega zakona v
Zakonu o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D in 14/13) v prvem odstavku 23. člena
preneha veljati besedilo »so starejši od 18. let in« ter beseda »druge«,
uporabljata pa se do začetka uporabe tega zakona.
(5) (prenehal veljati)
(6) Z dnem uveljavitve tega zakona v
Zakonu za uravnoteženje javnih financ (Uradni list RS, št. 40/12, 96/12 –
ZPIZ-2, 104/12 – ZIPRS1314, 105/12, 25/13 – odločba US in 46/13 – ZIPRS1314-A)
preneha veljati tretji odstavek 144. člena in se v 151. členu besedilo »od 144.
člena« nadomesti z besedilom »prvega in drugega odstavka 144. člena ter od 145.
člena«, dosedanji določbi pa se uporabljata do začetka uporabe tega zakona.
(7) Z dnem uveljavitve tega zakona
preneha veljati drugi odstavek 34. člena Zakona o izvrševanju proračunov
Republike Slovenije za leti 2013 in 2014 (Uradni list RS, št. 104/12 in 46/13),
uporablja pa se do začetka uporabe tega zakona.
(8) Ne glede na določbo prvega
odstavka 23. člena Zakona o uveljavljanju pravic iz javnih sredstev (Uradni
list RS, št. 62/10, 40/11, 40/12 – ZUJF, 57/12 – ZPCP-2D in 14/13) in ne glede
na določbo petega odstavka tega člena so do vključno leta, ki sledi letu, v
katerem gospodarska rast preseže 2,5 odstotka družbenega bruto proizvoda, do
državne štipendije upravičeni državljani Republike Slovenije, ki izpolnjujejo
pogoje po tem zakonu in po zakonu, ki ureja uveljavljanje pravic iz javnih
sredstev, in pri katerih povprečni mesečni dohodek na osebo v preteklem
koledarskem letu pred vložitvijo vloge ne presega 53 % neto povprečne
plače na osebo v istem obdobju.«;
v zvezi s prenehanjem veljavnosti petega odstavka
123. člena zakona določa:
»Določba se uporablja do 31. decembra 2013.«;
določa tudi:
»30. člen
(1) Ne glede na tretji odstavek 118. člena
Zakona o štipendiranju (Uradni list RS, št. 56/13) se materialni položaj oseb
pri ponovni odmeri višine državne štipendije ugotavlja v skladu z zakonom, ki
ureja uveljavljanje pravic iz javnih sredstev.
(2) Ne glede na prvi odstavek 119. člena
Zakona o štipendiranju (Uradni list RS, št. 56/13) se vloge za uveljavljanje
državne štipendije, vložene od 1. 12. 2013 dalje obravnavajo po Zakonu o
štipendiranju (Uradni list RS, št. 56/13).
[ … ]«;
ter vsebuje naslednjo končno določbo:
»35. člen
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2014, razen nove 8. in 9. točke 3. člena, spremembe 11. člena, 12. člena, 15.
člena, četrtega odstavka 18. člena, 25. člena, 26. člena in spremembe 29.
člena, naslova 9.a člena in 30.a člena zakona, spremembe 31. člena in spremembe
32. člena ter 42. člena, 42.b člena, spremembe 44. člena in spremembe petega
odstavka 50. člena, ki se začnejo uporabljati 1. septembra 2014.
(2) Do začetka uporabe določb iz prejšnjega
odstavka se glede vprašanj, ki jih te določbe urejajo, še naprej uporabljajo
določbe Zakona o uveljavljanju pravi iz javnih sredstev (Uradni list RS, št.
62/10, 40/11, 110/11 – ZDIU12, 40/12 – ZUJF, 57/12 – ZPCP-2D in 14/13).«.

Zakon o spremembah in dopolnitvah Zakona o
štipendiranju – ZŠtip-1A (Uradni list RS, št. 8/16)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon za urejanje položaja študentov – ZUPŠ
(Uradni list RS, št. 61/17)
določa tudi:
»Štipendijsko razmerje upravičencev, ki so
do uveljavitve tega zakona pridobili štipendije po Zakonu o štipendiranju
(Uradni list RS, št. 56/13, 99/13 – ZUPJS-C in 8/16) in Zakonu o uveljavljanju
pravic iz javnih sredstev (Uradni list RS, št. 62/10, 40/11, 40/12 – ZUJF,
57/12 – ZPCP-2D, 14/13, 56/13 – ZŠtip-1, 99/13, 14/15 – ZUUJFO, 57/15, 90/15,
38/16 – odl. US, 51/16 – odl. US in 88/16), se do zaključka šolskega oziroma
študijskega leta, za katerega so pridobili štipendijo, presoja po dosedanjih
predpisih.«;
ter vsebuje naslednjo končno določbo:
»11. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o štipendiranju
– ZŠtip-1B (Uradni list RS, št. 31/18)
vsebuje naslednje prehodne in končno določbo:
»PREHODNE IN KONČNA DOLOČBA
22. člen
(uskladitev
podzakonskih aktov)
Minister, pristojen za delo, uskladi
podzakonske akte, izdane na podlagi Zakona o štipendiranju (Uradni list RS,
št. 56/13, 99/13 – ZUPJS-C, 8/16 in 61/17 – ZUPŠ), s tem zakonom do
začetka uporabe tega zakona.
23. člen
(ureditev
dosedanjih razmerij)
Štipendijsko razmerje upravičencev, ki so
do začetka uporabe tega zakona pridobili štipendijo po Zakonu o štipendiranju
(Uradni list RS, št. 56/13, 99/13 – ZUPJS-C, 8/16 in 61/17 – ZUPŠ), se do
zaključka šolskega ali študijskega leta 2017/2018 presoja po dosedanjih predpisih.
24. člen
(postopki v
teku)
(1) Postopki za uveljavljanje štipendije,
ki so se začeli pred začetkom uporabe tega zakona, se dokončajo po dosedanjih
predpisih. 
(2) Ne glede na prejšnji odstavek se
postopki za uveljavljanje oziroma nadaljnje prejemanje štipendije v šolskem
oziroma študijskem letu 2018/2019, ki so se začeli na prvi stopnji do začetka
uporabe tega zakona, dokončajo po tem zakonu.
25. člen
(uveljavitev in
začetek uporabe zakona)
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne za šolsko
oziroma študijsko leto 2018/2019. 
(2) Ne glede na prejšnji odstavek se glede
dodatka za uspeh za študente od drugega letnika dalje iz 3. razreda dodatka,
določenega v drugem odstavku 19. člena Zakona o štipendiranju (Uradni list
RS, št. 56/13, 99/16 – ZUPJS-C, 8/16 in 61/17 – ZUPŠ), ki v študijskem
letu 2018/2019 izpolnjujejo pogoj glede kreditnih točk ECTS, ta zakon začne
uporabljati za študijsko leto 2019/2020. 
(3) Do začetka uporabe tega zakona se uporabljajo
določbe Zakona o štipendiranju (Uradni list RS, št. 56/13, 99/16 –
ZUPJS-C, 8/16 in 61/17 – ZUPŠ).«.

Zakon za urejanje položaja študentov – ZUPŠ-1
(Uradni list RS, št. 54/22)
vsebuje naslednjo končno določbo:
»25. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
štipendiranju – ZŠtip-1C (Uradni list RS, št. 122/23)
vsebuje naslednje prehodne in končne določbe:
»PREHODNE IN KONČNE DOLOČBE
9. člen
Minister, pristojen za visoko šolstvo, v
roku enega leta po uveljavitvi tega zakona sprejme podzakonski akt iz
spremenjenega 68. člena zakona, s katerim se uredijo štipendije Ad futura
za področje visokega šolstva.
Minister, pristojen za vzgojo in
izobraževanje, v roku enega leta po uveljavitvi tega zakona sprejme podzakonski
akt iz spremenjenega 68. člena zakona, s katerim se uredijo štipendije Ad
futura za področje srednjega in višjega šolstva.
Minister, pristojen za delo, in minister,
pristojen za visoko šolstvo, v roku šestih mesecev po uveljavitvi tega zakona
sprejmeta podzakonska akta iz spremenjenega 24. člena zakona, s katerim se
uredijo Zoisove štipendije.
Z dnem uveljavitve tega zakona preneha
veljati Pravilnik o dodeljevanju štipendije Ad futura (Uradni list RS,
št. 76/14 in 45/18), uporablja pa se do uveljavitve podzakonskih aktov po
prejšnjem odstavku, kolikor ni v nasprotju s tem zakonom.
10. člen
Do ustrezne ureditve v zakonu, ki ureja
financiranje vzgoje in izobraževanja, se kot selekcijska tekmovanja za namen
odločanja o dodelitvi Zoisove štipendije štejejo tekmovanja s področja
znanstvene discipline ali več znanstvenih disciplin, ki so povezana z učnimi
načrti oziroma s katalogi znanj, predvsem iz naslednjih predmetov ali
predmetnih področij: slovenščina ali italijanščina ali madžarščina, matematika,
tuji jeziki, zgodovina, geografija, fizika, kemija, biologija, naravoslovje,
filozofija, sociologija, psihologija, logika, računalništvo in informatika,
tehnika in tehnologija, astronomija, in ekonomija. Interesna tekmovanja pa so
tekmovanja s področij, določenih v prejšnjem stavku, in področij kulture,
kulturne in naravne dediščine, umetnosti, trajnostnega razvoja oziroma
vseživljenjskega učenja ter poklicnega in strokovnega izobraževanja (zlasti s
področja deficitarnih poklicev).
11. člen
Postopki za uveljavljanje oziroma nadaljnje
prejemanje štipendij Ad futura, ki so se začeli pred začetkom uporabe tega
zakona, se dokončajo po določbah Zakona o štipendiranju (Uradni list RS,
št. 56/13, 99/13 – ZUPJS-C, 8/16, 61/17 – ZUPŠ, 31/18 in 54/22 – ZUPŠ-1).
12. člen
Sredstva, načrtovana za štipendije Ad futura
v proračunu Republike Slovenije za leto 2025, se v delu za nove razpise za
študijsko leto 2025/2026 zagotavljajo v finančnem načrtu ministrstva,
pristojnega za visoko šolstvo, ter ministrstva, pristojnega za vzgojo in
izobraževanje, za že obstoječe razpise pa v finančnem načrtu ministrstva,
pristojnega za delo.
13. člen
Z dnem uveljavitve tega zakona se v Zakonu
o uveljavljanju pravic iz javnih sredstev (Uradni list RS, št. 62/10,
40/11, 40/12 – ZUJF, 57/12 – ZPCP-2D, 14/13, 56/13 – ZŠtip-1, 99/13, 14/15 –
ZUUJFO, 57/15, 90/15, 38/16 – odl. US, 51/16 – odl. US, 88/16, 61/17 – ZUPŠ,
75/17, 77/18, 47/19, 189/20 – ZFRO, 54/22 – ZUPŠ-1 in 76/23 – ZŠolPre-1B)
tabela v drugem odstavku 23. člena spremeni tako, da se glasi:
»

Dohodkovni 
razred 

Povprečni mesečni
  dohodek 
na osebo 
(v eurih) 

Osnovna
  višina 
v eurih za
  upravičenca 
do 18 let starosti 

Osnovna
  višina 
v eurih za
  upravičenca 
nad 18 let starosti
  


1 

do 369,11 

129,44 

258,87 


2 

od 369,12 do 442,94
  

109,01 

218,01 


3 

od 442,95 do 516,76
  

88,56 

177,13 


4 

od 516,77 do 652,12
  

68,13 

136,25 


5 

od 652,13 do 787,44
  

47,75 

95,38 


6 

od 787,45 do
  1.008,93 

35,92 

71,85 


7 

od 1.008,94 do
  1.218,08 

31,27 

62,54 

«.
14. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne za šolsko
oziroma študijsko leto 2024/2025, razen 13. člena tega zakona, ki se začne
uporabljati s 1. januarjem 2024 ter 2., 7., 8. in 11. člena tega
zakona, ki se začnejo uporabljati s šolskim oziroma študijskim letom 2025/2026.«.