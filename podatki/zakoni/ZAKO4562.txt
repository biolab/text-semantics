1. člen
(1) Državni zbor Republike Slovenije daje Družbi za
avtoceste v Republiki Sloveniji, d.d. (v nadaljnjem besedilu: DARS, d.d.)
soglasje za najetje kreditov oziroma izdajo dolžniških vrednostnih papirjev do
skupne višine 1.030,15 milijonov evrov glavnice s pripadajočimi obrestmi in
drugimi stroški kreditov oziroma dolžniških vrednostnih papirjev v tolarski
protivrednosti ali protivrednosti katerekoli druge valute po srednjem tečaju
Banke Slovenije na dan sklenitve kreditnih pogodb oziroma izdaje dolžniških
vrednostnih papirjev.
(2) Sredstva kreditov oziroma dolžniških vrednostnih
papirjev iz prejšnjega odstavka se namenijo za financiranje gradnje avtocestnih
odsekov Pesnica–Slivnica (etapa: Pesnica–Zrkovska cesta), Razdrto–Vipava
(etapa: Rebernice), Šentvid–Koseze, Peračica–Podtabor, Škofije–Srmin,
Maribor–Lenart, Šmarje Sap–Višnja Gora (etapa: Ploščad za BS Cikava),
Beltinci–Pince (etapa: Lendava–Pince), Lenart–Beltinci (etapa: Lenart–Sp.
Senarska), Pesnica–Slivnica (etapa: Nova Zrkovska km 0,87–3,8), Hoče–Arja vas
(etapa: Priključek Ljubečna), Klanec–Ankaran (etapa: Navezava na Luko Koper I.
faza), Klanec–Ankaran (etapa: Ploščad za BS Bertoki), Koper–Izola,
Hrastje–Kronovo (etapa: Hrastje–Lešnica), Hrastje–Kronovo (etapa:
Lešnica–Kronovo), Hajdina–Ormož (etapa: Hajdina–Ptuj), Celje: Mariborska cesta,
Lenart–Beltinci (etapa Sp. Senarska–Cogetinci), Beltinci–Pince (etapa:
Beltinci–Lendava), Slivnica–Gruškovje (etapa: Slivnica–Draženci),
Pesnica–Slivnica (etapa: Zrkovska cesta–Ptujska cesta), Bič–Hrastje (etapa:
Pluska–Ponikve), Bič–Hrastje (etapa: Ponikve–Hrastje), MMP Gruškovje–državna meja
in obnovo avtocestnega omrežja.
2. člen
(1) DARS, d.d. lahko najema kredite iz prejšnjega člena
pod naslednjimi pogoji:
-       
sredstva se lahko črpajo v več obrokih do konca leta 2010,
-       
rok odplačila je največ 25 let od dneva sklenitve posamezne kreditne
pogodbe,
-       
vsi stroški, povezani z najetjem kredita, ne smejo presegati 0,2%
vrednosti glavnice posameznega kredita,
-       
obrestna mera kreditov mora biti primerljiva z obrestnimi merami
primerljivih kreditov z državnim poroštvom.
(2) DARS, d.d. lahko izdaja dolžniške vrednostne papirje
iz prejšnjega člena pod naslednjimi pogoji:
-       
dolžniški vrednostni papirji se lahko izdajo v več serijah do konca leta
2010,
-       
rok odplačila je največ 25 let od dneva izdaje posameznega dolžniškega
vrednostnega papirja,
-       
pogoji zadolževanja morajo biti primerljivi s pogoji primerljivih državnih
dolžniških vrednostnih papirjev, s tem, da stroški ne presegajo 0,15% nominalne
vrednosti glavnice.
3. člen
DARS, d.d., uporablja sredstva kreditov oziroma dolžniških vrednostnih
papirjev iz 1. in 2. člena tega zakona skladno z dinamiko gradnje, določeno v
Resoluciji o nacionalnem programu izgradnje avtocest v Republiki Sloveniji
(Uradni list RS, št. 50/04), letnimi plani razvoja in obnavljanja avtocest in
kvoto zadolževanja DARS, d.d., za posamezno leto, do vključno leta 2010.
4. člen
Ta zakon začne veljati naslednji dan po objavi v Uradnem
listu Republike Slovenije.
Št. 440-03/06-143/1
Ljubljana, dne 7. februarja 2006
EPA 674-IV
Predsednik
Državnega zbora
Republike Slovenije
France Cukjati, dr. med., l.r.