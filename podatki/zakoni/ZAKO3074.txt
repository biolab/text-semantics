1. SPLOŠNE DOLOČBE
1. člen
Ta zakon določa vrste sredstev in opreme
ter nepremičnin, za katere se lahko naloži materialno dolžnost za potrebe
obrambe, varnosti, zaščite, reševanja in pomoči (v nadaljnjem besedilu:
sredstva iz popisa), vodenje evidence, postopek razporejanja in prevzema
sredstev iz popisa, način določanja nadomestila za uporabo ter način
ugotavljanja škode in izplačevanja odškodnin na sredstvih iz popisa.
2. člen
Državljani, gospodarske  družbe, zavodi in
druge organizacije so dolžne dajati za potrebe Slovenske vojske, enot za zveze,
enotne kurirske službe ministrstva, pristojnega za obrambo (v nadaljnjem
besedilu: enotna kurirska služba), policije, ministrstev, vladnih služb in
upravnih enot (v nadaljnjem besedilu: državni organi), organov lokalnih
skupnostih, Banke Slovenije, gospodarskih družb, zavodov in drugih organizacij,
katerih dejavnost je po odločitvi Vlade Republike Slovenije (v nadaljnjem
besedilu: vlada) posebnega pomena za obrambo, ter štabov, enot in služb Civilne
zaščite, naslednja sredstva iz popisa:
1.     
motorna vozila:
- 
motorna kolesa,
- 
kombinirana vozila,
- 
osebne avtomobile (samo terenske avtomobile),
- 
avtobuse,
- 
tovorna vozila,
- 
priklopna vozila,
- 
tovorna specialna vozila,
- 
vlečna vozila,
- 
delovna vozila;
2.     
delovne stroje in sredstva:
- 
viličarje različnih vrst in zmogljivosti,
- 
gradbene in inžinirske stroje;
3.     
plovila:
- 
ladje, čolne in druga plovila morskega in rečnega prometa s pripadajočo
opremo in orodjem;
4.     
zrakoplove vseh vrst;
5.     
vire električne energije (stacionarne in prenosne električne agregate)
ter kemične vire toka (akumulatorje različnih vrst);
6.     
opremo v avtopralnicah, prenosne rezervoarje in posode za vodo ter druga
sredstva in opremo, ki se lahko uporabi za radiološko, kemijsko, biološko
dekontaminacijo;
7.     
motorne in električne žage, rezalke, traktorske priključke in druga
sredstva ter opremo za tehnično reševanje.
Za materialno dolžnost se, ne glede na
prejšnji odstavek, šteje tudi uporaba osebnih vozil, ki jih uporabijo pri
opravljanju kurirskih nalog vojaški obvezniki, razporejeni v enotno kurirsko
službo. Razporeditev v enotno kurirsko službo se šteje tudi za razporeditev
osebnega vozila na podlagi materialne dolžnosti, če je razporejeni lastnik
takega vozila.
Za materialno dolžnost se šteje tudi
začasna uporaba zemljišč ali objektov na katerih se izvaja mobilizacija
Slovenske vojske, državnih organov in organov lokalnih skupnostih, vojaške
vaje, vaje sil za zaščito, reševanje in pomoč oziroma tistih, ki so potrebni za
izvajanje zaščitnih ukrepov ob naravni ali drugi nesreči oziroma v vojnem ali
izrednem stanju.
Za materialno dolžnost se šteje v skladu s
tem zakonom tudi namestitev sredstev za opazovanje, obveščanje in alarmiranje
na poslovnih in drugih stavbah, izjemoma pa tudi na stanovanjskih stavbah, če
teh sredstev ali naprav ni mogoče zaradi tehničnih razlogov namestiti na drugih
objektih oziroma na drugih lokacijah.
Izjemoma se potrebna materialna sredstva iz
popisa v skladu s tem zakonom razporedijo tudi gospodarskim družbam, zavodom in
drugim organizacijam, s katerimi je sklenjena pogodba za opravljanje
proizvodnje ali storitev v vojni, če manjkajočih sredstev ni mogoče zagotoviti
na drug način.
3. člen
Materialne dolžnosti ni mogoče naložiti za
sredstva in opremo namenjeno obrambnim potrebam, za zdravstveno varstvo,
delovanje policije, delovanje organa, pristojnega za izvrševanje kazenskih
sankcij, delovanje državnih organov, organov lokalnih skupnostih, sil za
zaščito, reševanje in pomoč ter dejavnostim, ki jih opravljajo humanitarne
organizacije. Materialne dolžnosti ni mogoče določiti za sredstva iz popisa, če
obstajajo zadržki, določeni s tem zakonom.
Za vojaške potrebe na podlagi materialne
dolžnosti ni mogoče določiti objektov, ki so pod posebnim varstvom po
mednarodnem vojnem oziroma humanitarnem pravu.
4. člen
Materialna dolžnost se izvaja v skladu z
zakonom v izrednem ali v vojnem stanju, ob ogrožanju notranje varnosti oziroma
ob naravni ali drugi nesreči, v miru pa le zaradi pregledov in vaj.
5. člen
Sredstva iz popisa iz 2. člena tega zakona
se določijo na podlagi:
-       
materialnih formacij Slovenske vojske, enot za zveze, štabov, enot in
služb Civilne zaščite ter meril za njihovo opremljanje,
-       
organizacij za delovanje v vojnem stanju za policijo, državne organe in
organe lokalnih skupnostih, Banke Slovenije ter gospodarskih družb, zavodov in
drugih organizacij,
-       
kriterijev in meril za organiziranje enotne kurirske službe.
Zemljišče in objekte na katerih se izvaja
mobilizacija, se določa z mobilizacijskimi dokumenti. Zemljišča, na katerih se
izvaja vaje, se določa z letnimi načrti usposabljanja ter elaborati za vaje.
Zemljišča in objekte potrebne za izvajanje
zaščitnih ukrepov ob naravnih in drugih nesrečah oziroma v vojnem ali izrednem
stanju, se določa v skladu z načrti zaščite in reševanja oziroma glede na
posledice in razmere nastale na območju, ki ga je zajela naravna ali druga
nesreča oziroma so nastale v vojnem ali izrednem stanju.
Objekte za namestitev sredstev in opreme za
opazovanje in obveščanje ter alarmiranje se določa z načrti za opazovanje ali
spremljanje dogodkov in pojavov, ki lahko povzročijo nesrečo, in z načrti za
alarmiranje, ki temeljijo zlasti na meritvah slišnosti siren ter značilnostih
vrste nevarnosti, na katero alarmiranje opozarja (splošne nevarnosti, nesreče z
nevarnimi snovmi, rušenje visokih pregrad in podobno).
2. EVIDENCA SREDSTEV IZ POPISA
6. člen
Evidenco sredstev iz popisa vodi uprava za
obrambo ministrstva, pristojnega za obrambo (v nadaljnjem besedilu: upravni
organ, pristojen za obrambne zadeve) po kraju stalnega prebivališča ali sedeža
lastnika oziroma tistega, ki ima sredstva v uporabi (v nadaljnjem besedilu:
imetnik). Evidenca nepremičnin se vodi po njihovi legi, ne glede na
prebivališče ali sedež imetnika.
7. člen
Evidenca sredstev iz popisa iz prejšnjega
člena obsega poleg podatkov, določenih z zakonom o obrambi oziroma zakonom o
varstvu pred naravnimi in drugimi nesrečami, še podatke o enotni matični
številki občana oziroma matični številki imetnika in podatke:
1.     
o objektih:
- 
naslov objekta,
- 
parcelno številko,
- 
katastrsko občino,
- 
število poslovnih prostorov ali stanovanjskih enot,
- 
površino v m2,
- 
del objekta, za katerega velja materialna dolžnost,
- 
namen uporabe;
2.     
o zemljiščih:
- 
parcelno številko,
- 
katastrsko občino,
- 
velikost (površino),
- 
katastrsko kulturo in katastrski razred,
- 
namen uporabe;
3.     
o drugih sredstvih:
- 
registrsko številko,
- 
vrsto,
- 
tip,
- 
znamko,
- 
leto izdelave,
- 
zmogljivost,
- 
nosilnost,
- 
druge oznake sredstva (številka šasije, številka motorja in drugo),
- 
stanje sredstev.
Za vsako sredstvo iz popisa se v evidenci
vodi tudi podatke o uporabniku, ki mu je sredstvo dodeljeno v uporabo na
podlagi materialne dolžnosti.
8. člen
Če upravni organ, pristojen za obrambne
zadeve, ne more pridobiti podatkov o imetnikih sredstev iz popisa ali o
sredstvih iz popisa iz obstoječih zbirk podatkov oziroma, če ti podatki ne
zadoščajo, jih lahko zahteva od imetnikov sredstev iz popisa. Ti so mu dolžni
dati na vpogled potrebne podatke in listine in mu omogočiti pregled sredstev
zaradi popisa.
Vsakdo ima pravico do vpogleda v podatke,
ki jih v skladu s tem zakonom o njem oziroma njegovem sredstvu iz popisa, vodi
upravni organ, pristojen za obrambne zadeve.
Minister, pristojen za obrambo, podrobneje
predpiše način vodenja evidence sredstev iz popisa.
9. člen
Imetniki sredstev iz popisa, za katere
velja materialna dolžnost, so dolžni v zakonskem roku upravnemu organu,
pristojnemu za obrambne zadeve, sporočiti in izkazati podatke o odtujitvi,
uničenju ali začasni neuporabnosti razporejenih sredstev.
V primeru odtujitve sredstva iz popisa se,
razen pri motornih vozilih, materialna dolžnost praviloma prenese na novega
imetnika. Upravni organ, pristojen za obrambne zadeve, mora v tem primeru
preveriti ali so izpolnjeni pogoji za določitev materialne dolžnosti tudi pri
novem imetniku.
3. POSTOPEK RAZPOREJANJA, VPOKLICA, IZROČITVE IN PREVZEMA
SREDSTEV IZ POPISA
10. člen
S sredstvi iz popisa se popolnjuje
manjkajoče število sredstev, ki jih uporabnik potrebuje po materialni formaciji
ali organizaciji za delovanje v vojnem ali izrednem stanju, oziroma ob naravni
ali drugi nesreči in jih ne more zagotoviti iz lastnih sredstev.
Sredstva iz popisa razporeja upravni organ,
pristojen za obrambne zadeve, za Slovensko vojsko, enote za zveze, enotno
kurirsko službo, policijo, državne organe in organe lokalnih skupnostih, Banko
Slovenije, gospodarske  družbe, zavode in druge organizacije ter za štabe, enote
in službe Civilne zaščite, ki se organizirajo na območju, ki je v njegovi
teritorialni pristojnosti.
Prednost pri razporejanju sredstev iz
popisa imajo Slovenska vojska, policija ter štabi, enote in službe Civilne
zaščite.
11. člen
Predloge za razporeditev sredstev iz popisa
posredujejo upravnemu organu, pristojnemu za obrambne zadeve:
-       
pristojni vojaški organi na podlagi načrtov popolnitve vojnih enot
Slovenske vojske in načrtov mobilizacije,
-       
vodje priprav civilne obrambe na podlagi načrtov organizacije za
izvajanje nalog v vojni določenih v obrambnih načrtih ali obrambnih dokumentih,
-       
pristojni organi policije na podlagi načrtov organizacije in popolnitve
za delovanje policije v izrednem in v vojnem stanju,
-       
organi, pristojni za organizacijo štabov, enot in služb Civilne zaščite.
Popolnitev enot za zveze in enotne kurirske
službe s sredstvi iz popisa določi neposredno upravni organ, pristojen za
obrambne zadeve.
12. člen
Pri razporejanju upravni organ, pristojen
za obrambne zadeve, razporedi tisto sredstvo iz popisa, ki:
-       
ima lastnosti, ki najbolj ustrezajo potrebam uporabnika,
-       
je najmanj oddaljeno od mesta izročitve,
-       
ima najustreznejšo opremo,
-       
je novejše izdelave.
Za zemljišča in objekte, na katerih se
izvaja mobilizacija, se določijo tista zemljišča in objekti, ki najbolj
ustrezajo kriterijem za izbiro mobilizacijskih zbirališč. Pri določanju
zemljišč, na katerih se izvajajo vaje, se upošteva načrte uporabe oziroma
načrte zaščite in reševanja in določi tista zemljišča, uporaba katerih bo
najmanj omejila prebivalstvo, gospodarske in druge dejavnosti ter na katerih
bo, zaradi vaj, povzročena najmanjša škoda.
13. člen
Sredstva iz popisa, upravni organ,
pristojen za obrambne zadeve, ne sme razporediti, če bi z razporeditvijo
sredstva:
-       
onemogočil imetniku opravljanje življenjskih funkcij, kot so prevoz
invalidnih in bolnih oseb ter podobno,
-       
onemogočil imetniku opravljanje pridobitne dejavnosti v obsegu, ki še
zagotavlja njegovo preživljanje,
-       
preprečil najnujnejše opravljanje obvezne gospodarske javne službe,
-       
preprečil opravljanje minimalne gospodarske dejavnosti,
-       
povzročil bistveno poslabšanje bivalnih pogojev stanovalcev.
Omejitve iz prejšnjega odstavka ugotavlja
upravni organ, pristojen za obrambne zadeve, v postopku razporejanja.
O razporeditvi sredstev iz popisa izda
upravni organ, pristojen za obrambne zadeve, imetniku sredstva pisno obvestilo,
v katerem navede tudi uporabnika, kateremu bo sredstvo, v primeru potrebe, dano
v uporabo. V pisnem obvestilu je potrebno praviloma navesti tudi kraj, na
katerem se sredstvo iz popisa izroči predvidenemu uporabniku.
14. člen
Vpoklic sredstev iz popisa izvaja upravni
organ, pristojen za obrambne zadeve, na zahtevo uporabnika oziroma tedaj, ko je
v skladu z zakonom uveljavljena materialna dolžnost. Vpoklic sredstev iz popisa
za potrebe policije izvaja ministrstvo, pristojno za notranje zadeve, na
smiselno enak način, kot je predpisan za vpoklic za potrebe Slovenske vojske. V
vpoklicu se imetniku sredstva iz popisa določi kraj in čas izročitve ter
uporabnika, kateremu je imetnik sredstva dolžan sredstvo izročiti v uporabo.
Vpoklic sredstev iz popisa zaradi pregledov
in vaj se izvaja le izjemoma in sicer tedaj, če vaj ni mogoče izvesti z
razpoložljivimi sredstvi in na podlagi letnih načrtov usposabljanja Slovenske
vojske, policije ali Civilne zaščite.
Vpoklic sredstev iz popisa zaradi pregleda
in vaj mora biti imetniku poslan najmanj 30 dni pred dnem, ko mora izročiti
sredstvo iz popisa. Vpoklic sredstev iz popisa zaradi preverjanja
mobilizacijske pripravljenosti ali mobilizacije, ob naravni ali drugi nesreči,
ob razglasitvi vojnega ali izrednega stanja oziroma uveljavitvi materialne
dolžnosti v skladu z zakonom, ni vezan na rok. Vpoklic sredstev iz popisa
zaradi pregledov praviloma traja en dan, vpoklic zaradi vaj pa največ 30 dni
letno.
Z razglasitvijo vojnega ali izrednega
stanja je prepovedan odvoz oziroma drugačen način odhoda sredstev iz popisa iz
države.
15. člen
Imetnik sredstva iz popisa, ki je prejel
vpoklic iz prejšnjega člena, zaradi pregleda in vaj, lahko v roku osmih dni pri
organu, ki ga je vpoklical, zaprosi za odložitev vpoklica:
1.     
če bi bilo zaradi izročitve sredstva onemogočeno njegovo preživljanje
oziroma preživljanje družinskih članov;
2.     
če bi mu nastala velika gospodarska oziroma gmotna škoda;
3.     
če je vpoklicano vozilo edino v družini imetnika in če ima otroke, ki ob
vpoklicu še niso dopolnili 16 let.
Imetnik sredstva iz popisa lahko v roku iz
prejšnjega odstavka zaprosi za odložitev vpoklica tudi, če je do vpoklica
prišlo zaradi naravne ali druge nesreče oziroma v vojnem ali izrednem stanju.
Zaprosilo za odložitev vpoklica v teh primerih ne zadrži izvršitve vpoklica.
16. člen
Vpoklic vojaških obveznikov razporejenih v
enotno kurirsko službo se šteje tudi za vpoklic njihovih osebnih vozil.
17. člen
Za namestitev sredstev in naprav za opazovanje,
obveščanje in alarmiranje se razporedijo le določeni deli objektov, ki so nujno
potrebni za njihovo delovanje. Obvestilo imetniku o razporeditvi dela objektov
se šteje za vpoklic.
18. člen
V primeru enkratne uporabe zemljišč in
objektov, na katerih se izvaja mobilizacija ali vaje Slovenske vojske, enot za
zveze oziroma vaje sil za zaščito, reševanje in pomoč, jih upravni organ,
pristojen za obrambne zadeve, vpokliče brez predhodnega postopka razporejanja.
V vpoklicu zaradi vaj se mora določiti čas in namen uporabe ter druge
pomembnejše okoliščine. Če se vaje izvajajo na zemljiščih, ki so v lasti ali
uporabi večjega števila imetnikov, je o tem potrebno obvestiti tudi lokalno
skupnost. Vpoklic zaradi vaj se mora izvršiti in o tem obvestiti lokalno skupnost
najmanj 30 dni pred dnevom vaje.
19. člen
Po prejemu vpoklica so imetniki dolžni
izročiti zahtevano sredstvo iz popisa v stanju primernem za uporabo pri
uporabniku, določenem v vpoklicu. Sredstvo lahko uporabniku izroči tudi oseba,
ki jo pooblasti imetnik.
Če se vpoklicano sredstvo iz popisa ne
nahaja pri imetniku oziroma je oddaljeno tako, da ga ni mogoče pravočasno
izročiti uporabniku, je dolžan imetnik izročiti uporabniku nadomestno sredstvo,
če ga ima. Imetnik, ki nima nadomestnega sredstva mora o tem nemudoma obvestiti
upravni organ, pristojen za obrambne zadeve.
20. člen
Za prevzem sredstev iz popisa uporabnik
imenuje komisijo oziroma pooblasti določeno osebo za prevzem sredstev ob času,
na kraju in na način, določen v vpoklicu.
Ob prevzemu sredstev iz popisa se
ugotavlja, ali so ta v uporabnem stanju in če imajo potrebno opremo, orodje,
pribor in tehnično dokumentacijo. Sredstva iz popisa, ki niso v uporabnem
stanju, se vrnejo imetniku. Uporabnik v tem primeru zahteva od upravnega
organa, pristojnega za obrambne zadeve, da mu zagotovi druga primerna sredstva
iz popisa.
Uporabnik o prevzetem sredstvu iz popisa
izda imetniku zapisnik o prevzemu, ki vsebuje tudi opis stanja sredstva ob
prevzemu. V zapisniku se posebej navede tudi podatke za prevzeto nadomestno
sredstvo iz popisa. Ob vrnitvi sredstva se na zapisniku vpiše stanje sredstva
ob vrnitvi.
4. NADOMESTILO ZA UPORABO SREDSTEV IZ POPISA
21. člen
Za uporabo sredstev iz popisa pripada
imetniku nadomestilo določeno po tarifi nadomestil za uporabo sredstev iz
popisa. Tarifo nadomestil določi vlada.
Tarifa iz prejšnjega odstavka se določi z
upoštevanjem delovne prostornine, zmogljivosti ali namena sredstva in njegove
povprečne vrednosti. Pri zrakoplovih in vodnih plovilih ter namensko
opremljenih prostorih (avtopralnicah, akumulatorskih postajah in podobno) se
upošteva njihovo knjižno vrednost. Pri drugih nepremičninah se upošteva zlasti
vrsta, kultura in pri objektih lega, glede na poseljenost prostora.
Imetnik ima pravico tudi do povračila
stroškov zaradi izročitve oziroma prevzema sredstva iz popisa in do povračila
drugih dejanskih stroškov (porabljena električna energija, telefonski impulzi,
komunalne dajatve in drugo), nastalih v času uporabe zemljišča ali objekta, če
jih ni poravnal uporabnik.
22. člen
Postopek za odmero nadomestila za dostavo,
uporabo in vrnitev sredstev iz popisa izvede v petnajstih dneh pristojni organ
iz 14. člena tega zakona na zahtevo imetnika sredstva, ki jo mora vložiti
najkasneje v tridesetih dneh od vrnitve sredstva.
Obrazec za zahtevek iz prejšnjega odstavka
je sestavni del tarife nadomestil za uporabo sredstev iz popisa.
23. člen
Nadomestilo za uporabo sredstva iz popisa
pripada imetniku od dneva izročitve do dneva vrnitve sredstva.
V čas uporabe se všteva tudi čas, ki je
potreben za dostavo sredstva iz popisa do kraja izročitve, in čas, ki je
potreben za njegovo vrnitev do kraja, od koder je bilo dostavljeno.
Če je bilo sredstvo iz popisa v uporabi
osem ali več ur, se izplača celodnevno nadomestilo, če je bilo v uporabi manj
kot osem ur, pa polovica dnevnega nadomestila.
Nadomestilo za uporabo sredstva iz popisa
se izplača najkasneje v 45 dneh od prejema zahtevka za izplačilo.
24. člen
Imetnik ima pravico do povračila prevoznih
stroškov in do dnevnic za potovanje potrebnega števila oseb, v zvezi z
izročitvijo in vrnitvijo sredstva iz popisa.
Povračilo prevoznih stroškov v zvezi z
izročitvijo se izplača imetniku po cenah določenih za prevoz z javnimi
prometnimi sredstvi.
Dnevnica za potovanje se izplača za čas, ki
je potreben za dostavo in izročitev sredstva iz popisa in za vrnitev oseb do
sedeža oziroma stalnega prebivališča imetnika sredstva, oziroma za čas, ki je
potreben za prihod po sredstvo in za vrnitev do sedeža oziroma stalnega
prebivališča.
Dnevnice za potovanje in povračilo stroškov
iz tega člena, se obračunajo in izplačajo po predpisih o povračilih stroškov v
zvezi z izvrševanjem vojaške dolžnosti in opravljanju drugih nalog obrambe ter
zaščite, reševanja in pomoči.
25. člen
Pri vrnitvi sredstva iz popisa dobi imetnik
enako količino pogonskega goriva in maziva, kot ga je bilo ob prevzemu. Če
imetnik ne dobi goriva in maziva, se mu za to količino izplača nadomestilo po
tržnih cenah. Imetniku se za sredstvo iz popisa, ki je bilo dostavljeno oziroma
vrnjeno z lastnim pogonom, izplača kilometrina v skladu s predpisi, za
sredstvo, ki je bilo pripeljano, pa se mu vrnejo stroški prevoza.
26. člen
Imetnik nima pravice do denarnih oziroma
materialnih povračil po tem zakonu, če sredstvo iz popisa ni bilo prevzeto, ker
je bilo pokvarjeno oziroma neuporabno, o čemer pa imetnik ni pravočasno
obvestil upravnega organa, pristojnega za obrambne zadeve.
5. UGOTAVLJANJE ŠKODE IN IZPLAČILO ODŠKODNINE
27. člen
Imetnik ima pravico do odškodnine, če se
izročeno sredstvo iz popisa poškoduje, uniči ali pogreši. Odškodnina za uničeno
ali pogrešano sredstvo se odmeri po tržni vrednosti, ki jo je imelo ob
izročitvi.
Za poškodovano sredstvo iz popisa pripada
imetniku odškodnina, ki je enaka razliki med tržno vrednostjo ob izročitvi in
ob vrnitvi. Pri tem se upošteva zmanjšanje vrednosti nastalo z redno rabo
sredstva. Če poškodovanega sredstva iz popisa ni mogoče popraviti, se
odškodnina odmeri kot za uničeno sredstvo, pri čemer se upošteva še preostala
vrednost sredstva, ki je bilo imetniku vrnjeno.
Če je bilo sredstvo iz popisa pred
vrnitvijo popravljeno, pripada imetniku odškodnina v višini zmanjšane vrednosti
sredstva.
28. člen
Postopek za odmero odškodnine za uničena
ali pogrešana sredstva iz popisa uvede uporabnik po uradni dolžnosti, za poškodovana
sredstva pa na zahtevo imetnika, ki mora zahtevo vložiti takoj ob vrnitvi,
oziroma najkasneje v treh dneh po vrnitvi sredstva, če poškodb ni bilo mogoče
ugotoviti že ob vrnitvi sredstva. Zahteva se vloži pri upravnem organu,
pristojnem za obrambne zadeve.
Višino škode ugotavlja komisija, ki jo
imenuje uporabnik. V Slovenski vojski se komisija ustanovi v skladu s pravili
službe v Slovenski vojski. Poročilo o ocenjeni škodi se pošlje imetniku
sredstva in upravnemu organu, pristojnemu za obrambne zadeve, ki je sredstvo
razporedil. Na podlagi poročila upravni organ, pristojen za obrambne zadeve,
izda odločbo o izplačilu odškodnine.
Če je sredstvo iz popisa zavarovano, oceni
škodo pristojna zavarovalniška  družba, ki izplača tudi odškodnino.
29. člen
Odškodnine, nadomestila in povračila
stroškov po tem zakonu za sredstva iz popisa, ki so bila dana v uporabo
Slovenski vojski, enotam za zveze, enotni kurirski službi, državnim in
regijskim štabom, enotam in službam Civilne zaščite, bremenijo ministrstvo, pristojno
za obrambo, oziroma ministrstvo, pristojno za notranje zadeve, če so bila
sredstva razporejena v policijo.
Odškodnine, nadomestila in povračila
stroškov po tem zakonu za sredstva iz popisa, ki niso zajeta v prejšnjem
odstavku, bremenijo uporabnika, h kateremu so sredstva razporejena in ki je
zahteval njihov vpoklic.
6. KAZENSKE DOLOČBE
30. člen
Z denarno kaznijo najmanj 500.000 tolarjev
se kaznuje za prekršek pravna oseba, če prepreči namestitev ali odstrani
sredstva ali naprave za opazovanje, obveščanje in alarmiranje na poslovnih ali
drugih stavbah (četrti odstavek 2. člena).
Z denarno kaznijo najmanj 300.000 tolarjev
se kaznuje za prekršek posameznik, ki stori prekršek iz prejšnjega odstavka.
Z denarno kaznijo najmanj 200.000 tolarjev
se kaznuje tudi odgovorna oseba, pravne osebe, ki stori prekršek iz prvega
odstavka tega člena.
7. PREHODNA IN KONČNE DOLOČBE
31. člen
Razporeditev sredstev iz popisa za potrebe
obrambe, varnosti, zaščite, reševanja in pomoči uskladijo pristojni organi s
tem zakonom v enem letu po njegovi uveljavitvi.
32. člen
Z uveljavitvijo tega zakona preneha veljati
četrti odstavek 11. člena zakona o obrambi (Uradni list RS, št. 82/94, 44/97,
87/97, 13/98 – odl. US in 33/00 – odl. US), drugi in tretji odstavek 25. člena,
tretji odstavek 30. člena in 4. točka 121. člena zakona o varstvu pred
naravnimi in drugimi nesrečami (Uradni list RS, št. 64/94 in 33/00 – odl. US)
ter uredba o izvajanju materialne dolžnosti za potrebe obrambe, zaščite,
reševanja in pomoči (Uradni list RS, št. 35/97 in 33/00 – odl. US) razen tarife
za nadomestila za uporabo sredstev iz popisa in obrazca zahtevka za odmero
nadomestila za uporabo, ki ju je potrebno s tem zakonom uskladiti v treh
mesecih po njegovi uveljavitvi.
33. člen
Ta zakon začne veljati petnajsti dan po
objavi v Uradnem listu Republike Slovenije.
Št. 200‑01/00‑4/2
Ljubljana, dne 25. oktobra 2001.
Predsednik
Državnega zbora
Republike Slovenije
Borut Pahor l. r.