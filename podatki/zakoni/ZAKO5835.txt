I. SPLOŠNE DOLOČBE
1. člen
(predmet zakona)
Ta zakon opredeljuje Nordijski center Planica (v nadaljnjem besedilu:
NC Planica), določa območje NC Planica, upravljanje NC Planica, določa urejanje
in spreminjanje mej parcel, ki ležijo na obodu območja NC Planica, ureja
pridobivanje nepremičnin ter izvajanje posegov v prostor, potrebnih za
izgradnjo NC Planica.
2. člen
(NC Planica)
(1) NC Planica je s tem zakonom določen del območja doline
Planica, namenjen za izvajanje dejavnosti nordijskih smučarskih disciplin
(smučarski skoki, smučarski poleti, tek na smučeh, nordijska kombinacija), in
poleg zemljišč obsega infrastrukturne objekte (skakalnice, tekaški stadion,
proge za tek na smučeh) ter območja objektov in naprav, ki so v osnovni funkciji
namenjeni tekmovanjem, treningom in rekreativnim dejavnostim v nordijskih
smučarskih disciplinah.
(2) Izgradnja in delovanje NC Planica sta v javnem interesu.
3. člen
(uporaba veljavnih predpisov)
Predpisi s področja graditve objektov, predpisi s področja urejanja
prostora ter predpisi s področja urejanja in spreminjanja mej se za izdajo
dovoljenj za gradnjo in poseg v prostor, za izvedbo prostorskih ukrepov in za
postopke urejanja in spreminjanja meje uporabljajo, če ta zakon ne določa
drugače.
II. OBMOČJE NORDIJSKEGA CENTRA PLANICA
4. člen
(opredelitev območja NC Planica)
(1) Območje NC Planica obsega ožje in širše območje.
(2) Ožje območje sestavljajo območje, kjer so infrastrukturni
objekti NC Planica (skakalnice, tekaški stadion), ter območja objektov in
naprav, ki so v osnovni funkciji namenjeni tekmovanjem, treningom in
rekreativnim dejavnostim v nordijskih smučarskih disciplinah.
(3) Ožje območje je območje izključne rabe za potrebe NC
Planica. Pridobitev izključne lastninske pravice na nepremičninah ožjega
območja ter izgradnja objektov in naprav NC Planica na ožjem območju sta v
javnem interesu. Nepremičnine ožjega območja so nujno potrebne za izgradnjo
objektov in naprav ter delovanje NC Planica.
(4) Širše območje je območje, kjer so objekti, ki sezonsko pogojeno
služijo osnovni funkciji NC Planica (proge za tek na smučeh), površine prometne
in komunalne infrastrukture, interventne poti ter površine začasnih ureditev za
potrebe tekmovanj v NC Planica.
(5) Širše območje je območje omejene rabe za potrebe NC
Planica. Pridobitev trajne stvarne služnosti na nepremičninah širšega območja
za potrebe postavitev prog za tek na smučeh, prometne in komunalne
infrastrukture, interventnih poti ter začasnih ureditev za potrebe tekmovanj je
v javnem interesu. Pridobitev služnostne pravice na nepremičninah širšega območja
je nujno potrebna za izgradnjo objektov in naprav ter delovanje NC Planica.
(6) Zemljišča v širšem območju, razen v delih, ko se namenijo
osnovni funkciji NC Planica, ohranijo primarno kmetijsko ali gozdno rabo.
(7) Vsi posegi, dejavnosti in ravnanja na območju NC Planica
se izvajajo v skladu s predpisi s področja ohranjanja narave, varstva okolja in
voda.
5. člen
(nepremičnine območja NC Planica)
(1) Ožje območje leži v katastrski občini Rateče (2167) in predstavlja
celotne nepremičnine parc. št. 1346/81, 1346/80, 1346/74, 1346/75, 1346/76,
1346/77, 1346/78, 1417/6, 1327/2, 1326, 1417/14, 1318/1, 1318/2, 1302/3,
1302/4, 1417/29, 1346/82 ter del nepremičnin parc. št. 1346/29, 1346/28, 1417/13,
1327/1, 1417/2, 1325, 1346/62, 1346/40, 1346/41, 1319, 1306/2, 1305/3, 1303,
1316/1.
(2) Širše območje leži v katastrski občini Rateče (2167) in
predstavlja celotne nepremičnine parc. št. 1346/61, 1346/60, 1346/33, 1346/32,
1346/31, 1346/30, 1346/79, 1346/83, 1346/84, 1417/7, 1346/27, 1346/26, 1346/25,
1347/17, 1347/16, 1347/15, 1347/14, 1347/13, 1347/12, 1347/32, 1347/11,
1347/10, 1347/9, 1347/8, 1347/6, 1347/5, 1347/4, 1346/51, 1346/52, 1346/53,
1346/54, 1346/55, 1346/56, 1346/57, 1346/58, 1346/59, 1346/39, 423, 417, 416/2,
411/2, 410/2, 404/2, 399/2, 398/2, 395/2, 394/2, 386/2, 385/2, 369, 368/1, 367,
368/2, 366/1, 370, 371, 372/2, 373/2, 366/2, 375/3, 375/2, 376/2, 376/3, 375/4,
378, 379, 372/1, 365, 364, 363, 362, 361, 360, 1418, 1347/7, 1346/50, 1346/49,
1417/10, 1346/48, 1346/47, 1346/46, 1346/63, 1346/45, 1346/44, 1417/8, 1346/43,
1346/42, 358, 359, 357, 356, 354, 355, 353, 352, 351, 350, 349, 1417/3, 1417/4,
1417/5, 336/3, 337/2, 336/2, 337/1, 336/1, 338/3, 338/2, 338/1, 1261/8, 1260/2,
1258, 1257, 1256, 1255, 1253, 1260/3, 1254/1, 1254/2, 1252, 1248/2, 1249/2, 1450/26,
1250, 1251, 339/4, 340/1, 339/1, 340/2, 340/3, 341, 342, 343, 345, 344, 1261/7,
1261/6, 1268, 1269, 1270, 1271, 1272, 1273, 1284/2, 1274, 1284/3, 347/2, 348/2,
348/3, 347/3, 348/1, 347/1, 346, 1275/5, 1275/1, 1275/4, 1275/3, 1275/2, 1276,
1277/1, 1277/2, 1278, 1279, 1280, 1281, 1282, 1283, 1284/1, 1285, 1286, 1292,
1293, 1294, 1290, 1291, 1295/1, 1295/2, 1296, 1289/3, 1289/2, 1288/2, 1289/1,
1288/1, 1287, 1300, 1301, 1297, 1298, 1323, 1299, 1324, 1262, 1264, 1263, 1265/1,
1267, 1266, 1265/2, 1308, 1309, 1310, 1311, 1312, 1322, 1302/1, 1306/1, 1307,
1321/7, 1321/1, 1321/8, 1321/2, 1321/6, 1321/5, 1321/4, 1321/3, 1320, 1317,
1417/28 ter del nepremičnin parc. št. 1346/29, 1346/28, 1327/1, 1417/2, 1325, 1346/62,
1346/40, 1346/41, 1319, 1306/2, 1305/3, 1303, 1316/1, 336/4, 1261/58.
(3) Meje območij iz prvega in drugega odstavka tega člena so
grafično prikazane v prilogi, ki je sestavni del tega zakona.
(4) Če po uveljavitvi tega zakona zaradi izvedbe geodetskih postopkov
pride do spremembe identifikacijske označbe parcel, delitve ali nastanka novih
parcel zaradi parcelacije parcel, navedenih v prvem in drugem odstavku tega
člena, so novo nastale parcele v tistem delu, ki predstavlja del območja NC Planica,
na katerem je bila osnovna parcela pred spremembo, del območja NC Planica.
III. UPRAVLJANJE NORDIJSKEGA CENTRA PLANICA
6. člen
(Zavod za šport Republike Slovenije Planica)
(1) Območje NC Planica z vsemi nepremičninami in premičninami
na območju, ki so v lasti ali uporabi Republike Slovenije, ter pravicami
intelektualne lastnine v imenu in za račun Republike Slovenije upravlja javni
zavod Zavod za šport Republike Slovenije Planica (v nadaljnjem besedilu: zavod
Planica).
(2) Ustanovitelj zavoda Planica je Republika Slovenija.
7. člen
(naloge in pooblastila zavoda Planica)
Zavod Planica v imenu in za račun Republike Slovenije:
-       
izvaja in vodi investicije in gradnjo na območju NC Planica;
-       
pridobiva vse stvarne pravice skladno s tem zakonom;
-       
opravlja naloge v zvezi s prostorskim načrtovanjem in umeščanjem
objektov v prostor;
-       
vlaga zahteve za uvedbo postopka ureditve meje skladno s tem zakonom ter
sodeluje v postopkih urejanja in evidentiranja meje;
-       
vlaga zahteve za izdajo dovoljenj za gradnjo in drugih posegov v prostor
na območju NC Planica ter sodeluje v teh postopkih;
-       
vlaga zahteve za registracijo blagovne znamke Nordijski center Planica
in sodeluje v postopku registracije in zaščite blagovne znamke.
8. člen
(prepoved obremenitve ali odtujitve nepremičnin)
Nepremičnine območja NC Planica, navedene v 5. členu tega
zakona, ki so v lasti Republike Slovenije, se ne smejo odtujiti ali zastaviti.
Pogodbe, sklenjene v nasprotju s to določbo, so nične.
9. člen
(opredelitev javne službe)
Zavod Planica izvaja kot javno službo naslednje dejavnosti:
-       
upravljanje NC Planica;
-       
vzdrževanje in razvoj NC Planica;
-       
vzdrževanje (ohranjanje) kulturne dediščine na območju NC Planica;
-       
posredovanje in promoviranje športnih in tehničnih dosežkov NC Planica;
-       
zagotavljanje pogojev za trening v smučarskih skokih, smučarskih
poletih, teku na smučeh in nordijski kombinaciji v vseh letnih časih;
-       
zagotavljanje pogojev za bazične priprave športnikov;
-       
zagotavljanje pogojev za tekmovanja na najvišji ravni (svetovna
prvenstva, svetovni pokal in primerljiva tekmovanja);
-       
razvijanje usmeritev za potrebe razvoja smučarskih poletov;
-       
vzgojno-izobraževalno delo na področju šolstva in športa;
-       
zagotavljanje nastanitvenih kapacitet za šolo v naravi in športne
organizacije po neprofitni ceni;
-       
znanstvenoraziskovalno delo na področju smučarskih skokov, smučarskih
poletov, teka na smučeh, nordijske kombinacije in višinskih priprav.
10. člen
(organizacija velikih tekmovanj)
(1) Zavod Planica lahko za potrebe organiziranja tekmovanj odda
v najem premično in nepremično premoženje v NC Planica na podlagi neposredne
pogodbe le pristojni nacionalni panožni športni zvezi ali organizatorju, ki ga
je pooblastila ta zveza, pod pogojem, da najemnina ni nižja, kot so stroški, nastali
s pripravo in vzdrževanjem prizorišča.
(2) Ne glede na drugi in tretji odstavek 14. člena Zakona o
javnih zbiranjih (Uradni list RS, št. 59/02, 60/05, 90/05, 85/09 in 59/10)
nacionalni panožni športni zvezi ali organizatorju, ki ga je pooblastila ta
zveza, prijavi javne prireditve iz prvega odstavka tega člena ali vlogi za
izdajo dovoljenja ni treba priložiti soglasij lastnikov nepremičnin na območju
NC Planica, če prireditev poteka na tem območju.
11. člen
(financiranje)
(1) Finančna sredstva za opravljanje svoje dejavnosti zavod
Planica pridobiva:
-       
s prihodki od prodaje blaga in storitev v skladu s tem zakonom, aktom o
ustanovitvi in statutom;
-       
s prihodki od najemnin za objekte in odškodnin tretjih oseb za
opravljanje dejavnosti na območju NC Planica;
-       
iz proračuna Republike Slovenije, namenjenega športu, za storitve in
namene, za katere je z zakonom oziroma sprejetim finančnim načrtom določeno, da
se financirajo iz tega proračuna;
-       
z darili oziroma volili ter iz drugih virov.
(2) Zavod Planica pridobiva sredstva iz tretje alineje prvega
odstavka tega člena na podlagi sprejetega letnega delovnega načrta in letnega
finančnega načrta zavoda.
(3) Če niso zagotovljeni drugi viri sredstev, Republika
Slovenija iz proračuna, namenjenega športu, zagotavlja izvedbo naslednjega
najmanjšega obsega varstva NC Planica:
-       
tekoče in investicijsko vzdrževanje varovanih objektov kulturne
dediščine;
-       
tekoče in investicijsko vzdrževanje javne športne infrastrukture;
-       
predstavitev kulturne dediščine in njenih posameznih delov.
IV. UREJANJE IN SPREMINJANJE MEJE PARCEL, KI LEŽIJO NA OBODU
OBMOČJA NC PLANICA
12. člen
(urejanje mej)
(1) Meje zemljiških parcel na območju NC Planica, ki niso urejene,
se urejajo po postopku ureditve meje in evidentirajo na podlagi postopka
evidentiranja urejene meje v skladu s predpisi, ki urejajo evidentiranje mej,
če ta zakon ne določa drugače.
(2) Zahtevo za uvedbo postopka ureditve in evidentiranje mej
parcel, ki ležijo na obodu širšega in ožjega območja NC Planica, v imenu
Republike Slovenije vloži zavod Planica.
(3) Če so izpolnjeni pogoji za evidentiranje meje parcele, ki
leži na obodu širšega in ožjega območja NC Planica, na podlagi 136. člena
Zakona o evidentiranju nepremičnin (Uradni list RS, št. 47/06 in 65/07 –
odločba US; v nadaljnjem besedilu: ZEN), se na predlog zavoda Planica taka meja
evidentira v zemljiškem katastru kot urejena meja.
(4) Geodet, ki izvaja postopek ureditve meje parcele, ki leži
na obodu širšega in ožjega območja NC Planica, na mejno obravnavo povabi
lastnike zemljiških parcel. Če se lastniki niso udeležili mejne obravnave ali
če ne soglašajo s potekom meje ali če se pokazana meja razlikuje od meje po podatkih
zemljiškega katastra, geodet izmeri in v elaboratu ureditve meje prikaže kot
predlagano mejo po podatkih zemljiškega katastra.
(5) O evidentiranju urejene meje organ, pristojen za geodetske
zadeve, odloči v skrajšanem ugotovitvenem postopku. Pri odločanju o
evidentiranju urejene meje parcele, ki leži na obodu širšega in ožjega območja
NC Planica, se ne uporabljajo določbe 36., 37., 38. in 39. člena ZEN.
(6) V zemljiškem katastru se kot urejene meje evidentirajo predlagane
meje.
(7) Organ, pristojen za geodetske zadeve, evidentira meje
parcel, ki ležijo na obodu širšega in ožjega območja NC Planica, v zemljiškem
katastru takoj po izdaji odločbe. Pritožba zoper odločbo ne zadrži
evidentiranja meje v zemljiškem katastru. Lastniki, ki se ne strinjajo z
evidentiranjem predlagane meje, lahko sprožijo sodni postopek ureditve meje
pred pristojnim sodiščem. Morebitne spremembe mej v sodnem postopku, ki
vplivajo na površino parcel, se poravnajo z denarno odškodnino po tržni
vrednosti zemljišč ob izplačilu.
(8) Zoper odločbo, izdano v postopku urejanja mej parcel po
tem zakonu, vrnitev v prejšnje stanje in obnova postopka nista dopustni.
13. člen
(parcelacija, načrt parcelacije)
(1) Meje zemljiških parcel na območju NC Planica se spreminjajo
v skladu s predpisi, ki urejajo evidentiranje mej, če ta zakon ne določa
drugače.
(2) Zahtevo za uvedbo postopka spreminjanja mej parcel, ki
ležijo na obodu širšega in ožjega območja NC Planica, v imenu Republike
Slovenije vloži zavod Planica.
(3) Parcelacija se izvede skladno z načrtom parcelacije oziroma
skladno z merili in pogoji za parcelacijo iz prostorskega akta.
(4) Načrt parcelacije iz prostorskega akta mora biti izdelan
tako, da je mogoče prenesti novo določene zemljiškokatastrske točke neposredno
v naravo.
(5) O evidentiranju parcelacije organ, pristojen za geodetske
zadeve, odloči v skrajšanem ugotovitvenem postopku.
(6) Zoper odločbo o evidentiranju parcelacije je dovoljena le
pritožba zaradi napak pri prenosu podatkov iz načrta parcelacije v naravo in v
zemljiški kataster.
V. PRIDOBIVANJE NEPREMIČNIN
14. člen
(postopek sporazumevanja za odkup)
(1) Ko so urejene meje parcele, ki leži na obodu ožjega območja
NC Planica se lastnikom ali solastnikom nepremičnin, ki so znotraj ožjega
območja NC Planica, poda zavezujoča ponudba za sklenitev prodajne pogodbe za
odkup njihove nepremičnine, v vrednosti, ki jo oceni pooblaščeni ocenjevalec vrednosti
nepremičnin, ki je imenovan na podlagi zakona, ki ureja revidiranje, ali
zakona, ki ureja sodišča (v nadaljnjem besedilu: pooblaščeni cenilec), z rokom
30 dni za sprejem ponudbe.
(2) Ponudba se vroči lastniku ali solastniku nepremičnine. Ponudbi
se priloži cenitev pooblaščenega cenilca. V ponudbi se lastnika ali solastnika
nepremičnine seznani s potekom postopka sporazumevanja po tem zakonu.
(3) Če se lastnik ali solastnik nepremičnine strinja s ponudbo
in o tem pisno obvesti ponudnika v danem roku 30 dni, se nemudoma pristopi k
sklenitvi prodajne pogodbe. Vse stroške s pogodbo plača ponudnik.
(4) Če lastnik ali solastnik nepremičnine ponudbe za odkup ne
sprejme iz razlogov, ker se ne strinja z ocenjeno vrednostjo nepremičnine, in o
tem v roku 30 dni od prejema ponudbe pisno seznani ponudnika, se vrednost
nepremičnine nemudoma oceni z drugim pooblaščenim cenilcem. Po izvršeni novi
cenitvi se lastniku ali solastniku nepremičnine posreduje nova zavezujoča
ponudba za sklenitev pogodbe za odkup nepremičnine, v vrednosti, ki jo oceni
novi pooblaščeni cenilec, z rokom 30 dni za sprejem ponudbe.
(5) Če lastnik ali solastnik nepremičnine ne poda pisne izjave
o sprejemu ponudbe v roku 30 dni od prejema ponudbe iz prvega odstavka tega
člena ali v roku 30 dni od prejema nove ponudbe iz četrtega odstavka tega
člena, se šteje, da ponudnik ni uspel pridobiti nepremičnine s sklenitvijo
pogodbe, zato predlaga pristojnemu organu postopek razlastitve v skladu z
zakonom, ki ureja razlastitev nepremičnin.
(6) Postopek sporazumevanja v imenu in za račun Republike Slovenije
izvede zavod Planica.
(7) Za vročanje ponudb in dopisov po določbah tega člena se
uporabljajo predpisi, ki določajo način vročanja v upravnem postopku, v
primeru, da vročitve ponudbe za odkup nepremičnine ni mogoče opraviti, ker
prebivališče lastnika nepremičnine ni znano, pa se glede vročitve uporabijo
določbe Zakona o urejanju prostora (Uradni list RS, št. 110/02, 8/03 – popr.,
58/03 – ZZK-1, 33/07 – ZPNačrt in 108/09 – ZGO-1C; v nadaljnjem besedilu: ZUreP-1).
15. člen
(postopek sporazumevanja za pridobitev služnosti)
(1) Ko so urejene meje parcele, ki leži na obodu širšega območja
NC Planica se lastnikom ali solastnikom nepremičnin, ki so znotraj širšega
območja NC Planica, poda zavezujoča ponudba za sklenitev pogodbe o služnosti
proti plačilu odškodnine, v višini, ki jo oceni pooblaščeni cenilec, z rokom 30
dni za sprejem ponudbe.
(2) Ponudba se vroči lastniku ali solastniku nepremičnine. Ponudbi
se priloži cenitev pooblaščenega cenilca. V ponudbi se lastnika ali solastnika
nepremičnine seznani s potekom postopka sporazumevanja po tem zakonu.
(3) Če se lastnik ali solastnik nepremičnine strinja s ponudbo
in o tem pisno obvesti ponudnika v danem roku 30 dni, se nemudoma pristopi k
sklenitvi pogodbe o služnosti. Vse stroške s pogodbo plača ponudnik. 
(4) Če lastnik ali solastnik nepremičnine ponudbe za sklenitev
pogodbe o služnosti ne sprejme iz razlogov, ker se ne strinja z ocenjeno
vrednostjo odškodnine, in o tem v roku 30 dni od prejema ponudbe pisno seznani
ponudnika, višino odškodnine nemudoma oceni drug pooblaščeni cenilec. Po izvršeni
novi cenitvi se lastniku ali solastniku nepremičnine posreduje nova zavezujoča
ponudba za sklenitev pogodbe o služnosti, z odškodnino, ki jo je ocenil novi
pooblaščeni cenilec, z rokom 30 dni za sprejem ponudbe.
(5) Če lastnik ali solastnik ne poda pisne izjave o sprejemu ponudbe
v roku 30 dni od prejema ponudbe iz prvega odstavka tega člena ali v roku 30
dni od prejema nove ponudbe iz četrtega odstavka tega člena, se šteje, da
ponudnik ni uspel pridobiti služnostne pravice s sklenitvijo pogodbe, zato
predlaga pristojnemu organu izvedbo postopka omejitve lastninske pravice v
skladu z zakonom, ki ureja omejitev lastninske pravice.
(6) Postopek sporazumevanja v imenu in za račun Republike Slovenije
izvede zavod Planica.
(7) Za vročanje ponudb in dopisov po določbah tega člena se
uporabljajo predpisi, ki določajo način vročanja v upravnem postopku, v
primeru, da vročitve ponudbe za odkup nepremičnine ni mogoče opraviti, ker prebivališče
lastnika nepremičnine ni znano, pa se glede vročitve uporabijo določbe ZUreP-1.
16. člen
(razlastitev)
(1) Za namen gradnje in delovanja NC Planica se lahko nepremičnine
znotraj njegovega ožjega območja razlastijo v javno korist. Šteje se, da je javna
korist za te nepremičnine izkazana, če je gradnja predvidena v občinskem
prostorskem izvedbenem aktu.
(2) V primeru neuspeha postopka sporazumevanja za odkup
nepremičnin znotraj ožjega območja NC Planica vloži Republika Slovenija kot
razlastitveni upravičenec zahtevo za razlastitev lastnika ali solastnika
nepremičnine znotraj ožjega območja NC Planica.
(3) Pristojni organ za odločanje o zahtevah za razlastitev je
po tem zakonu ministrstvo, pristojno za prostor.
(4) Postopek razlastitve se izvede kot nujen postopek po
pravilih razlastitvenega postopka, urejenega v ZUreP-1, če ta zakon ne določa
drugače.
(5) Ne glede na določbe prvega odstavka 100. člena ZUreP-1,
se postopek razlastitve za nepremičnine z ožjega območja NC Planica ne uvede z
odločbo, temveč upravni organ, pristojen za razlastitev, po prejemu popolne
zahteve za razlastitev izda sklep o začetku razlastitvenega postopka. Zoper ta
sklep ni pritožbe. Pristojni organ pošlje sklep o začetku razlastitvenega
postopka zemljiškoknjižnemu sodišču, ki v skladu z zakonom, ki ureja zemljiško
knjigo, odloči o zaznambi razlastitvenega postopka.
17. člen
(omejitve lastninske pravice)
(1) Za namen delovanja NC Planica se lahko nepremičnine na
njegovem širšem območju obremenijo s služnostjo v javno korist. Šteje se, da je
javna korist izkazana, če so nepremičnine širšega območja potrebne za delovanje
NC Planica in to izhaja iz občinskega prostorskega izvedbenega akta.
(2) V primeru neuspeha postopka sporazumevanja za pridobitev
služnostne pravice na nepremičninah znotraj širšega območja NC Planica vloži
Republika Slovenija kot upravičenec zahtevo za ustanovitev služnosti v javno
korist na zemljišču lastnika znotraj širšega območja NC Planica.
(3) Pristojni organ za odločanje o zahtevah za ustanovitev služnosti
je po tem zakonu ministrstvo, pristojno za prostor.
(4) Postopek omejitve lastninske pravice se izvede kot nujen
po pravilih postopka omejitve lastninske pravice, urejenega v ZUreP-1, če ta
zakon ne določa drugače.
VI. IZVAJANJE POSEGOV V PROSTOR
18. člen
(pristojnost za izdajo dovoljenja)
Gradbeno dovoljenje za gradnjo objektov in posege v prostor
na ožjem območju NC Planica, za katere je potrebno gradbeno dovoljenje v skladu
s predpisi, ki urejajo graditev objektov, razen za nezahtevne objekte, izda
ministrstvo, pristojno za graditev.
19. člen
(dokazilo o pravici graditi)
(1) Za dokazilo o pravici graditi po določbah Zakona o graditvi
objektov (Uradni list RS, št. 102/04 – uradno prečiščeno besedilo, 14/05 –
popr., 92/05 – ZJC-B, 93/05 – ZVMS, 111/05 – odločba US, 120/06 – odločba US,
126/07, 57/09 – sklep US, 108/09, 61/10 – ZRud-1 in 76/10 – ZRud-1A; v nadaljnjem
besedilu: ZGO-1) se poleg dokazil, ki so navedena v 56. členu ZGO-1, štejejo
tudi naslednje listine:
-       
potrdilo pristojnega organa, da postopki o kmetijskih prostorskoureditvenih
operacijah po predpisih o kmetijskih zemljiščih niso dokončani;
-       
potrdilo pristojnega organa, da niso dokončani postopki po predpisih o
denacionalizaciji;
-       
potrdilo pristojnega sodišča, da niso dokončani zapuščinski postopki po
predpisih o dedovanju oziroma po predpisih o dedovanju kmetijskih gospodarstev;
-       
historični izpisek iz zemljiške knjige, da je bila nepremičnina vknjižena
na agrarne skupnosti, oziroma potrdilo pristojnega organa, da niso dokončani
postopki vračanja premoženja po predpisih o ponovni vzpostavitvi agrarnih skupnosti
ter vrnitvi njihovega premoženja in pravic;
-       
potrdilo pristojnega organa, da niso dokončani postopki vračanja
premoženja po predpisih o zadrugah;
-       
zemljiškoknjižni izpisek, da je nepremičnina vknjižena kot javno dobro;
-       
potrdilo pristojnega organa, da je vložena zahteva za razlastitev ali
zahteva za ustanovitev služnosti.
(2) Po končanju vsakega izmed postopkov, ki so navedeni v
prvi do peti alineji prvega odstavka tega člena, izvede zavod Planica z lastniki
nepremičnin postopek za pridobitev lastninske pravice oziroma služnosti v javno
korist v skladu s tem zakonom in s predpisi, ki urejajo razlastitev.
VII. PREHODNA IN KONČNA DOLOČBA
20. člen
(uskladitev akta o ustanovitvi zavoda Planica)
(1) Naloge in pooblastila, za izvajanje katerih je na podlagi
tega zakona pooblaščen zavod Planica, z dnem uveljavitve tega zakona prevzame
javni zavod Zavod za šport Republike Slovenije Planica, ustanovljen s sklepom
Vlade Republike Slovenije, št. 01403-75/2009/9 z dne 24. junij 2009.
(2) Akt o ustanovitvi Zavoda za šport Republike Slovenije Planica
se uskladi s tem zakonom v roku enega leta od njegove uveljavitve.
21. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.
Št. 620-01/10-16/26
Ljubljana, dne 20. oktobra 2010
EPA 1206-V
Državni zbor
Republike Slovenije
dr. Pavel Gantar l.r.
Predsednik 

Priloga: Meje območij NC
Planica