I. SPLOŠNE DOLOČBE
1. člen
Pokopališka in pogrebna dejavnost obsega: pogrebne storitve,
storitve v zvezi z upepeljevanjem in oddajanje prostorov za grobove v najem. 
Urejanje pokopališč obsega: vzdrževanje, razdelitev na
posamezne zvrsti grobov, prekop grobov in opustitev pokopališč.
2. člen
Pokopališka in pogrebna dejavnost ter urejanje pokopališč je
komunalna dejavnost posebnega družbenega pomena.
3. člen
Pokopališko in pogrebno dejavnost opravljajo in pokopališča
urejajo komunalne organizacije združenega dela (v nadaljnjem besedilu:
komunalne organizacije) oziroma krajevne skupnosti.
4. člen
Komunalne organizacije oziroma krajevne skupnosti opravljajo
pokopališko in pogrebno dejavnost in urejajo pokopališča na krajevno običajen
način, z dostojanstvom in spoštovanjem do umrlih.
II. POGREBNE STORITVE IN STORITVE V ZVEZI Z UPEPELJEVANJEM
5. člen
Umrli se praviloma čuva v mrliški veži, izjemoma pa doma.
Prenos na pokopališče je dovoljen potem, ko je ugotovljen nastop smrti po
predpisih o mrliški pregledni službi.
Umrli, za katerega obstaja sum, da ni umrl naravne smrti, se
sme prenesti s kraja smrti samo na podlagi dovoljenja organa, ki je pristojen
za začetek in vodenje kazenskega postopka.
Umrli, za katerega obstaja sum, da je umrl zaradi nalezljive
bolezni, se sme prenesti s kraja smrti samo na podlagi dovoljenja in v skladu z
navodili za zdravstvene zadeve pristojnega občinskega upravnega organa.
6. člen
Prevoz umrlega s kraja smrti na kraj, kjer se čuva, oziroma
na kraj upepelitve je dovoljen samo s posebej prirejenimi vozili komunalne
organizacije oziroma krajevne skupnosti.
V težko dostopnih krajih in v neugodnih vremenskih razmerah
se sme umrli prenesti tudi na drug krajevno običajen način.
Izvršni svet občinske skupščine lahko ob naravnih in drugih
nesrečah, v vojni in v izrednih razmerah ter v drugih izjemnih okoliščinah
pooblasti za prevoz umrlih tudi drugega prevoznika, ki lahko zagotovi spoštljiv
in higiensko ustrezen prevoz.
7. člen
Umrli se po prevozu na pokopališče položi v mrliško vežo ali
hrani v hladilni komori.
Če pokop in pogrebne svečanosti organizirajo
družbenopolitične skupnosti ali družbenopolitične organizacije, se umrli pred
pokopom izjemoma lahko položi tudi na določen kraj zunaj pokopališča.
Verske skupnosti lahko v skladu s pokopališkim redom izjemoma
položijo umrlega stanovskega predstavnika do pokopa v objekt, ki je namenjen za
opravljanje verskih obredov.
8. člen
Prevoz umrlega iz enega v drug kraj v SR Sloveniji se opravi
v skladu s predpisom o pogojih in načinu izkopavanja in prevoza umrlih, ki ga
izda za zadeve zdravstvenega varstva pristojni republiški upravni organ.
Za prevoz umrlega preko meje SR Slovenije se uporabljajo
zvezni predpisi o pogojih in načinu izkopavanja ter prevozu umrlih.
9. člen
Na zahtevo svojcev ali drugih fizičnih ali pravnih oseb, ki
imajo za to interes, se lahko umrli izkoplje in prenese na drugo pokopališče
ali v drug grob na istem pokopališču in sicer po poprejšnjem soglasju najemnika
groba in z dovoljenjem za zadeve zdravstvenega varstva pristojnega občinskega
upravnega organa. Za izkop se uporabljajo predpisi o izkopu umrlih.
10. člen
Pokop umrlega prijavi upravljalcu pokopališča njegov
družinski član ali oseba, ki je z njim stalno živela oziroma ga je po predpisih
morala vzdrževati in zanj skrbeti. Če takih oseb ni, prijavi pokop organizacija
združenega dela oziroma delovna skupnost, v kateri je bil umrli v delovnem
razmerju, krajevna skupnost, organ socialnega skrbstva, uprava bolnišnice
oziroma druga zdravstvena ali socialna ustanova ali hišni svet.
Prijavi iz prejšnjega odstavka je treba priložiti listino o
prijavi smrti. Kadar smrti ni bilo mogoče prijaviti, se prijavi pokopa priloži
druga listina, predpisana s posebnim zakonom.
11. člen
Pokop oziroma upepelitev se opravi na podlagi listine o
prijavi smrti matičarju in po preveritvi njenega dejanskega nastopa, ki jo
opravi pooblaščena oseba po predpisih o mrliški pregledni službi.
Pokop oziroma upepelitev se opravi, ko je preteklo najmanj 36
ur od nastopa smrti. Ob večjih naravnih in drugih nesrečah, v vojni in izrednih
razmerah, ko se opravi skupen pokop, lahko za zadeve zdravstvenega varstva
pristojni občinski upravni organ ta rok skrajša.
Pred pokopom oziroma upepelitvijo opravi pooblaščena oseba
upravljalca pokopališča kontrolni mrliški pregled.
12. člen
Pogrebne svečanosti se opravijo v skladu s pokopališkim
redom.
13. člen
Pokop se opravi na pokopališču.
Zunaj pokopališča je dovoljen pokop le v izjemnih primerih na
podlagi dovoljenja za notranje zadeve pristojnega občinskega upravnega organa
po predhodnem soglasju za zadeve zdravstvenega varstva pristojnega upravnega
organa občine, kjer se tak pokop opravi.
Na podlagi dovoljenja za notranje zadeve krajevno pristojnega
občinskega upravnega organa se lahko pepel iz žare raztrosi na določenem kraju
zunaj pokopališča.
14. člen
Občan oziroma svojci umrlega lahko izberejo pokopališče, kjer
naj bi bil umrli pokopan.
15. člen
Pokop v smislu tega zakona so pokop posmrtnih ostankov
oziroma upepeljenih ostankov umrlega ter druga dela, ki jih je potrebno
opraviti v zvezi s pokopom.
Način pokopa in potrebne svečanosti je treba opraviti v
skladu z voljo umrlega. Če umrli ni izrazil svoje volje, odloči o tem oseba, ki
je stalno živela z njim. Pri tem imajo prednost zakonec ali oseba, katere dalj
časa trajajoča življenjska skupnost z umrlim ima po zakonu o zakonski zvezi in
družinskih razmerjih enake pravne posledice kot zakonska zveza, polnoletni
otroci in posvojenci, starši umrlega in drugi svojci, ki so stalno živeli z
umrlim oziroma najbližji sorodnik umrlega.
Če ni svojcev, odloča o načinu pokopa za zadeve socialnega
skrbstva pristojni upravni organ občine, v kateri je oseba umrla ali je bila
najdena.
16. člen
Umrli se položi v krsto in se pokoplje v grob za klasičen
pokop, v vrstni grob ali grobišče.
Upepeljeni ostanki umrlega se shranijo v žaro in pokopljejo v
grob za klasičen pokop, v žarni grob ali se raztresejo na posebej določenem
prostoru na pokopališču oziroma izjemoma zunaj pokopališča.
17. člen
Za upepelitev umrlih, ki niso umrli naravne smrti ali obstaja
takšen sum, in tistih, ki so umrli zaradi nalezljive bolezni ali obstaja takšen
sum, je potrebno dovoljenje organa iz drugega oziroma tretjega odstavka 5.
člena tega zakona.
18. člen
Po volji umrlega ali na zahtevo osebe iz drugega odstavka 15.
člena tega zakona oziroma osebe, ki je poravnala stroške pokopa, je lahko umrli
pokopan v ožjem družinskem krogu.
19. člen
Po volji umrlega se opravi anonimen pokop.
Anonimen pokop se opravi s pokopom krste ali žare oziroma z
raztrositvijo pepela na posebej določenem prostoru brez označbe imena umrlega.
20. člen
Če ni drugače dogovorjeno, morajo stroške pokopa poravnati
dediči umrlega.
Če ni dedičev ali če ti niso sposobni poravnati stroškov
pokopa, jih poravna občina, v kateri je imel umrli stalno prebivališče. Kadar
ni mogoče ugotoviti občine stalnega prebivališča, poravna stroške pokopa
občina, v kateri je oseba umrla, oziroma občina, v kateri je bila najdena.
Občina ima pravico do povračila pogrebnih stroškov iz
zapuščine umrlega.
III. ODDAJANJE PROSTOROV ZA GROBOVE V NAJEM
21. člen
Komunalne organizacije oziroma krajevne skupnosti, ki urejajo
pokopališča, dajejo prostor za grobove v najem.
Pogoji najema se določijo s pogodbo med najemnikom in
komunalno organizacijo oziroma krajevno skupnostjo v skladu s splošnim aktom
komunalne skupnosti oziroma krajevne skupnosti (26. člen).
22. člen
Pravico do najema groba ima tisti, ki je poravnal stroške
pokopa. To pravico je mogoče prenesti na drugega samo pismeno, obnoviti ali
podaljšati pa jo je mogoče pod pogoji, ki jih določi komunalna skupnost oziroma
krajevna skupnost. Pravice do najema vrstnega groba ni mogoče obnoviti ali
podaljšati.
23. člen
Komunalna organizacija oziroma krajevna skupnost mora voditi
evidenco o umrlih, ki so pokopani na pokopališču, evidenco najemnikov grobov
ter kataster komunalnih naprav na pokopališču.
IV. UREJANJE POKOPALIŠČ
24. člen
Občinska skupščina v svojih planskih aktih določi zadostne
površine za pokopavanje umrlih za najmanj 30 let. Pri tem upošteva potrebe po
večjem številu pokopov ob morebitnih naravnih in drugih nesrečah, v vojni in v
izrednih razmerah.
Pokopališče se zgradi ali razširi na območju, ki je določeno
z dolgoročnim planom občine, na podlagi ureditvenega načrta.
25. člen
Občinska skupščina s pokopališkim redom predpiše način in čas
pokopa, zvrsti grobov, okvirne tehnične normative za grobove, vzdrževanje reda,
čistoče in miru na pokopališču, postavljanje, spreminjanje ali odstranitev
spomenikov ali obnovo grobnic in vsak drug poseg v prostor na pokopališču,
določa pokopališča, ki morajo imeti mrliške veže, določa mirovalno dobo za
grobove in druga podobna vprašanja.
S pokopališkim redom se uredi tudi čuvanje umrlih v krajih,
kjer na pokopališčih ni predpisana mrliška veža.
26. člen
Delavci, drugi delovni ljudje in občani v komunalni
organizaciji oziroma v krajevni skupnosti v zvezi z urejanjem pokopališč
določijo zlasti: 
-       
merila za oddajanje, pripravo in vzdrževanje grobov; 
-       
merila za oblikovanje cen za uporabo pokopaliških objektov in naprav ter
opravljanje drugih storitev v zvezi z opravljanjem pokopališke in pogrebne
dejavnosti. 
Pravice in obveznosti komunalne organizacije v zvezi z
urejanjem pokopališč določajo delavci, drugi delovni ljudje in občani v
komunalni skupnosti.
27. člen
Za pokopališče je lahko določeno zemljišče, ki ni močvirnato
in kjer meteorne oziroma podtalne vode ne vplivajo na studence, vodnjake,
ribnike, vodnorekreacijske površine in podobno. 
Novo pokopališče mora biti primerno ograjeno in praviloma
odmaknjeno od drugih objektov.
28. člen
Za vsako pokopališče mora biti izdelan načrt razdelitve na
pokopališčne oddelke in grobove. 
Z načrtom razdelitve na pokopališčne oddelke in grobove se
lahko določijo posebni prostori za vrstne grobove, grobišča, žarne grobove in
prostori za anonimne pokope ter za raztrositev pepela. 
Na pokopališču ali zunaj njega mora biti zagotovljen prostor
za pokope ob morebitnih naravnih in drugih nesrečah, v vojni in v izrednih
razmerah.
29. člen
Na pokopališčih so naslednje zvrsti grobov: 
-       
enojni grobovi, dvojni grobovi, otroški grobovi in grobnice (klasični
grobovi), 
-       
vrstni grobovi, 
-       
grobišča, 
-       
žarni grobovi, 
-       
prostor za anonimne pokope, 
-       
prostor za raztrositev pepela. 
Graditev novih grobnic na pokopališčih ni dovoljena.
30. člen
Površino, kraj in obliko različnih zvrsti grobov določa načrt
razdelitve na pokopališčne oddelke in grobove. 
Za pokop v klasične grobove se uporabljata krsta ali žara.
31. člen
Vrstni grobovi so razporejeni drug ob drugem in so oblikovani
ter urejeni po enotnih kriterijih. Oddajajo se samo za določeno dobo, ki ni
krajša od 25 let.
32. člen
Grobišča so: kostnice, prostori za skupen pokop ob morebitnih
naravnih in drugih nesrečah, v vojni in v izrednih razmerah ter skupna
grobišča. 
V skupna grobišča se prenesejo posmrtni ostanki iz klasičnih
in žarnih grobov, za katere ni podaljšana najemna doba, in iz vrstnih grobov,
po preteku določene dobe.
33. člen
V žarne grobove se shranjujejo žare s pepelom umrlih. 
V en žarni grob je lahko shranjenih tudi več žar v skladu z
načrtom razdelitve pokopališča na pokopališčne oddelke in grobove.
34. člen
Pokopališče v mestu, naselju mestnega značaja ali v
turističnem kraju mora imeti prostore, ki so namenjeni za čuvanje umrlih do
njihovega pokopa oziroma prevoza v kraj pokopa (mrliška veža). 
V krajih, kjer je na pokopališčih predpisana mrliška veža, ni
dovoljeno čuvanje umrlih doma.
35. člen
(črtan)
36. člen
Če upravljalec pokopališča ugotovi, da se na pokopališču
izvajajo dela v nasprotju s prvim odstavkom 25. člena tega zakona, mora o tem
obvestiti za komunalne zadeve pristojni občinski upravni organ.
37. člen
Pokopališče se opusti na podlagi odločitve za komunalne
zadeve pristojnega upravnega organa občine. 
Pred sprejetjem odločitve o opustitvi pokopališča morata dati
svoje mnenje pristojni organ sanitarne inšpekcije in pristojni zavod za varstvo
naravne in kulturne dediščine. 
V odločitvi mora biti določeno: 
-       
kdo upravlja opuščeno pokopališče, 
-       
pogoji in roki za prenos posmrtnih ostankov in spomenikov, 
-       
pogoji in roki za odstranitev pokopališčnih objektov, 
-       
plačilo stroškov preureditve in prenosa. 
Na predlog pristojnega zavoda za varstvo naravne in kulturne
dediščine pristojni organ občine odloči, kam se prenesejo posamezni spomeniki,
grobnice in obeležja z opuščenega pokopališča ter kdo bo skrbel zanje. 
Za opustitev pokopališča, posameznih oddelkov na pokopališču
in grobov, ki jih ureja poseben predpis, mora občinski organ pred izdajo
odločitve pridobiti dovoljenje za varstvo okolja in urejanje prostora
pristojnega republiškega upravnega organa.
38. člen
Opuščeno pokopališče se sme po 10 letih od zadnjega pokopa
uporabiti za ureditev parkov, za druge namene pa šele po 30 letih od zadnjega
pokopa. 
Preden se opuščeno pokopališče uporabi za druge namene, ga je
treba prekopati, posmrtne ostanke pa prenesti v skupno grobišče na pokopališču,
ki je v uporabi.
39. člen
Prekop groba in pokop umrlega na isto mesto v grobu, kjer je
bil kdo pokopan, se sme opraviti po preteku mirovalne dobe. 
Mirovalna doba je čas, ki mora preteči od zadnjega pokopa na
istem mestu v istem grobu. Mirovalna doba ne sme biti krajša od 10 let, pri
čemer je treba upoštevati značilnosti zemljišča, na katerem je pokopališče. 
Pred pretekom mirovalne dobe se sme grob odpreti le v primeru
iz 9. člena tega zakona, sicer pa le z dovoljenjem organa, ki je pristojen za
začetek in vodenje kazenskega postopka. 
Grob se sme prekopati le v prisotnosti sanitarnega
inšpektorja. (prenehal
veljati) 
Določbe prejšnjih odstavkov ne veljajo za žarne grobove.
40. člen
Uresničevanje tega zakona nadzoruje za komunalne zadeve
pristojni občinski upravni organ.
V. KAZENSKE DOLOČBE
41. člen
Z denarno kaznijo od 20.000 do 50.000 din se kaznuje za
prekršek komunalne organizacije: 
-       
če opravi pokop oziroma upepelitev brez listine o prijavi smrti ali
preveritve dejanskega nastopa smrti po pooblaščeni osebi (prvi odstavek 11.
člena); 
-       
če opravi pokop zunaj pokopališča, ki je v uporabi, brez posebnega
dovoljenja (drugi odstavek 13. člen). 
-       
(črtana). 
Z denarno kaznijo od 1.000 do 5.000 din se kaznuje za
prekršek odgovorna oseba komunalne organizacije, ki stori dejanje iz prejšnjega
odstavka.
42. člen
Z denarno kaznijo od 5.000 do 10.000 din se kaznuje za
prekršek občan, če pokoplje umrlega zunaj pokopališča, ki je v uporabi (drugi
odstavek 13. člena). 
Z denarno kaznijo od 3.000 do 10.000 din se kaznuje za
prekršek občan, če izvede dela ali naroči izvajanje del v nasprotju s 35.
členom tega zakona. (črtan)

Zakon o pokopališki in pogrebni dejavnosti ter
o urejanju pokopališč (Uradni list SRS, št. 34/84) vsebuje naslednje prehodne
in končne določbe:
»VI. PREHODNE IN KONČNE DOLOČBE
43. člen
Predpis iz prvega odstavka 8. člena tega zakona izda za
zadeve zdravstvenega varstva pristojni republiški upravni organ v šestih
mesecih od uveljavitve tega zakona. 
Do izdaje predpisa iz prejšnjega odstavka se smiselno
uporabljajo določbe pravilnika o pogojih in načinu izkopavanja in prevoza
mrličev (Uradni list SFRJ, št. 11/76 in 8/80).
44. člen
Občinske skupščine morajo v dveh letih od uveljavitve tega
zakona uskladiti svoje predpise o pokopališki in pogrebni dejavnosti ter o
urejanju pokopališč s tem zakonom.
45. člen
V osmih letih od uveljavitve tega zakona je treba zagotoviti
mrliške veže na pokopališčih v mestih in naseljih mestnega značaja ter v
turističnih krajih, razen na pokopališčih, predvidenih za opustitev.
46. člen
Z dnem uveljavitve tega zakona prenehata veljati zakon o
pokopališčih (Uradni list LRS, št. 49/55) in pravilnik za izvrševanje zakona o
pokopališčih (Uradni list LRS, št. 26/56).
47. člen
Ta zakon prične veljati osmi dan po objavi v Uradnem listu
SRS.«.

Zakon o spremembah zakona o pokopališki in
pogrebni dejavnosti ter o urejanju pokopališč (Uradni list RS, št. 26/90) vsebuje
naslednjo končno določbo:
»5. člen
Ta zakon začne veljati osmi dan po objavi v Uradnem listu Republike
Slovenije.«.

Zakon o spremembah in dopolnitvah zakona o
zdravstveni inšpekciji – ZZdrI-A (Uradni list RS, št. 2/04) vsebuje naslednjo končno določbo:
»24. člen
Ta zakon začne veljati petnajsti dan po objavi v Uradnem
listu Republike Slovenije.«.