I. SPLOŠNE DOLOČBE
1. člen
(namen zakona)
Ta zakon ureja standarde kakovosti in varnosti pri uporabi
človeških tkiv in celic z namenom, da se v Republiki Sloveniji zagotovi visoka
raven varovanja zdravja ljudi, v skladu z: 
-       
Direktivo 2004/23/ES Evropskega parlamenta in Sveta z dne 31. marca 2004
o določitvi standardov kakovosti in varnosti, darovanja, pridobivanja,
testiranja, predelave, konzerviranja, shranjevanja in razdeljevanja človeških
tkiv in celic (UL L št. 102 z dne 7. 4. 2004, str. 48), (v nadaljnjem besedilu:
Direktiva 2004/23), 
-       
Direktivo Komisije 2006/17/ES z dne 8. februarja 2006 o izvajanju
Direktive 2004/23/ES Evropskega parlamenta in Sveta o nekaterih tehničnih
zahtevah za darovanje, pridobivanje in testiranje človeških tkiv in celic (UL L
št. 38 z dne 9. 2. 2006, str. 40), (v nadaljnjem besedilu: Direktiva 2006/17), 
-       
Direktivo Komisije 2006/86/ES z dne 24. oktobra 2006 o izvajanju
Direktive 2004/23/ES Evropskega parlamenta in Sveta o zahtevah po sledljivosti,
obveščanju o hudih in neželenih reakcijah in pojavih ter nekaterih tehničnih
zahtevah za kodiranje, predelavo, konzerviranje, shranjevanje in razdeljevanje
človeških tkiv in celic (UL L št. 294 z dne 25. 10. 2006, str. 32), (v
nadaljnjem besedilu: Direktiva 2006/86).
2. člen
(področje uporabe)
(1) Ta zakon se uporablja za darovanje, pridobivanje,
testiranje, obdelavo, konzerviranje, shranjevanje, dodeljevanje in
razdeljevanje človeških tkiv in celic (v nadaljnjem besedilu: tkiva in celice),
namenjenih za zdravljenje ljudi, ter izdelavo industrijskih izdelkov na podlagi
tkiv in celic, namenjenih za zdravljenje ljudi. 
(2) Ta zakon se uporablja za tkiva in celice, vključno s
krvotvornimi matičnimi celicami iz kostnega mozga, periferne venske krvi in
popkovnice, reproduktivnimi celicami ter odraslimi in embrionalnimi matičnimi
celicami. 
(3) Kadar industrijske izdelke iz prvega odstavka tega člena
obravnavajo drugi zakoni, se ta zakon uporablja le za darovanje, pridobivanje
in testiranje tkiv in celic, ki se obdelajo do teh izdelkov. 
(4) Določbe tega zakona se ne uporabljajo za: 
a)    
tkiva in celice, ki se uporabljajo kot avtologni presadki med enim samim
kirurškim posegom; 
b)    
kri in komponente, kar ureja Zakon o preskrbi s krvjo (Uradni list RS,
št. 104/06); 
c)    
organe ali dele organov, če se uporabljajo za isti namen kot cel organ v
človeškem telesu, kar ureja zakon, ki ureja pridobivanje in presaditev delov
človeškega telesa zaradi zdravljenja.
3. člen
(izjeme)
(1) Darovanje in pridobivanje, vključno z odvzemom tkiv in
celic žive ali umrle osebe, dodeljevanje ter presaditev z namenom zdravljenja v
telo druge osebe se sme opraviti samo na način in pod pogoji, ki jih določa zakon,
ki ureja pridobivanje in presaditev delov človeškega telesa zaradi zdravljenja.
Ta zakon se uporablja za postopke, ki niso urejeni z zakonom, ki ureja
pridobivanje in presaditev delov človeškega telesa zaradi zdravljenja in na
njegovi podlagi izdanimi predpisi. 
(2) Darovanje, odvzem, shranjevanje in uporabo reproduktivnih
celic ureja Zakon o zdravljenju neplodnosti in postopkih oploditve z
biomedicinsko pomočjo (Uradni list RS, št. 70/00; v nadaljnjem besedilu: ZZNPOB).
4. člen
(opredelitev pojmov)
Izrazi, uporabljeni v tem zakonu, imajo naslednji pomen: 
1.     
»celice« so posamezne človeške celice ali skupek človeških celic, kadar
teh ne povezuje nobena oblika vezivnega tkiva; 
2.     
»donorski center« je javni zdravstveni zavod ali enota tega zavoda, v
primeru pridobivanja tkiv in celic za avtologni način zdravljenja pa tudi
domače in tuje pravne in fizične osebe; 
3.     
»tkivo« je vsak sestavni del človeškega telesa, ki ga tvorijo celice; 
4.     
»darovalec oziroma darovalka« (v nadaljnjem besedilu: darovalec) je vsak
človeški živ ali mrtev izvor tkiv ali celic; 
5.     
»prejemnik oziroma prejemnica« (v nadaljnjem besedilu: prejemnik) je
oseba, ki prejme tkiva in celice za namen zdravljenja; 
6.     
»darovanje« pomeni darovanje tkiv ali celic, namenjenih za zdravljenje
ljudi; 
7.     
»organ« je diferenciran in vitalen del človeškega telesa, sestavljen iz
različnih tkiv, ki ima lastno strukturo, žilje in sposobnost razvoja
fizioloških funkcij s pomembno stopnjo avtonomije; 
8.     
»pridobivanje« je postopek, ki omogoča, da so tkiva in celice na
razpolago; 
9.     
»obdelava« so postopki, ki se uporabljajo pri pripravi, ravnanju,
shranjevanju, konzerviranju in pakiranju tkiv ali celic, namenjenih za
zdravljenje ljudi; 
10.  
»konzerviranje« je uporaba kemičnih snovi, spremenjenih pogojev okolja
ali drugih sredstev, ki preprečijo ali upočasnijo biološko ali fizično
propadanje celic in tkiv; 
11.  
»karantena« pomeni stanje čakanja, pri katerem fizično izolirana tkiva
ali celice čakajo na odločitev glede njihovega sprejetja ali zavrnitve; 
12.  
»shranjevanje« je vzdrževanje tkiv in celic v ustrezno nadzorovanih
pogojih do razdeljevanja; 
13.  
»razdeljevanje« je prevoz in dostava tkiv in celic, namenjenih za
zdravljenje ljudi; 
14.  
»dodeljevanje« je izbor najbolj primernega prejemnika tkiv in celic med
možnimi prejemniki; 
15.  
»uporaba za zdravljenje ljudi« je uporaba tkiv in celic na ali v
prejemniku; 
16.  
»uporabniki oziroma uporabnice tkiv in celic« (v nadaljnjem besedilu:
uporabniki tkiv in celic) so javni ali zasebni zdravstveni zavodi ali zasebni
zdravniki oziroma zdravnice (v nadaljnjem besedilu: zdravniki) – koncesionarji,
ki tkiva in celice uporabljajo za zdravljenje; 
17.  
»hud neželen dogodek« je vsak neželen pojav v zvezi s pridobivanjem,
testiranjem, obdelavo, shranjevanjem ter razdeljevanjem tkiv in celic, ki bi
utegnil povzročiti prenos nalezljive bolezni, smrt ali ogroziti življenje ali
povzročiti stanje invalidnosti, nezmožnosti za delo, hospitalizacijo ali
zbolevnost oziroma podaljšanje hospitalizacije ali zbolevnosti; 
18.  
»huda neželena reakcija« je nehoten odziv, vključno s prenosom
nalezljive bolezni pri darovalcu ali prejemniku tkiv in celic, ki je povezan s
pridobivanjem ali uporabo tkiv in celic pri zdravljenju ljudi in ki je lahko
smrten, smrtno nevaren ali povzroča stanje invalidnosti ali nezmožnosti za delo
ali hospitalizacijo ali zbolevnost oziroma podaljšanje hospitalizacije ali
zbolevnosti; 
19.  
»Slovenija-transplant« je Zavod Republike Slovenije za presaditve
organov in tkiv, ki ima naloge v skladu s tem zakonom in zakonom, ki ureja
pridobivanje in presaditev delov človeškega telesa zaradi zdravljenja; 
20.  
»tkivna banka« je enota ustanove za tkiva in celice, kjer se shranjujejo
tkiva in celice; 
21.  
»ustanova za tkiva in celice« je javni zdravstveni zavod ali enota
bolnišnice oziroma enota druge pravne osebe, kjer se izvajajo dejavnosti
obdelave, konzerviranja, shranjevanja, dodeljevanja ali razdeljevanja tkiv in
celic. Ustanova za tkiva in celice je lahko pristojna tudi za pridobivanje in
testiranje tkiv in celic; 
22.  
»pooblaščena ustanova za tkiva in celice« je ustanova, ki jo Agencija
pooblasti za opravljanje določenih nalog; 
23.  
»alogenska uporaba« je uporaba tkiv in celic, odvzetih eni osebi in
uporabljenih pri drugi osebi; 
24.  
»avtologna uporaba« je uporaba tkiv in celic, odvzetih in uporabljenih
pri isti osebi; 
25.  
»histovigilanca« je sistem organiziranih postopkov nadzora v zvezi z
ugotavljanjem, sporočanjem in zbiranjem podatkov o hudih neželenih dogodkih ali
reakcijah pri darovalcih ali prejemnikih tkiv in celic ter njihovo
epidemiološko spremljanje; 
26.  
»reproduktivne celice« so vsa tkiva in celice, ki se uporabljajo pri
zdravljenju neplodnosti z biomedicinsko pomočjo; 
27.  
»tretja oseba« je pravna ali fizična oseba, ki ustanovi za tkiva in
celice zagotavlja blago in storitve, ki lahko vplivajo na kakovost in varnost
tkiv in celic, in ki sama nima dovoljenja za ustanovo za tkiva in celice.
5. člen
(izvajanje zakona)
(1) V okviru Javne agencije Republike Slovenije za zdravila
in medicinske pripomočke se oblikuje organizacijska enota za delovanje ustanov
za tkiva in celice (v nadaljnjem besedilu: Agencija), ki skrbi za izvajanje
določb tega zakona. 
(2) Agencija imenuje in izdaja dovoljenja: 
-       
ustanovam za tkiva in celice za opravljanje katerekoli od dejavnosti
pridobivanja, testiranja, obdelave, konzerviranja, shranjevanja, dodeljevanja
in razdeljevanja tkiv in celic, namenjenih za zdravljenje ljudi in izvaja
nadzorstvene preglede in kontrolne ukrepe; 
-       
donorskim centrom za opravljanje dejavnosti pridobivanja tkiv in celic
za potrebe zdravljenja s presaditvijo; 
-       
uporabnikom tkiv in celic za zdravljenje s presaditvijo. 
(3) Slovenija-transplant izvaja strokovne naloge vezane na
register iz 12. člena in izvajanje promocijske dejavnosti in obveščanje
javnosti za podporo darovanja tkiv in celic iz 13. člena tega zakona.
II. OBVEZNOSTI ORGANOV
6. člen
(nadzor nad preskrbo s tkivi in celicami)
(1) Agencija zagotovi, da pridobivanje, testiranje, obdelava,
konzerviranje, shranjevanje, dodeljevanje in razdeljevanje tkiv in celic
opravljajo ustrezno usposobljene in izkušene osebe in da se to izvaja kot javna
služba v javnih zdravstvenih zavodih, ki jih za ta namen imenuje Agencija in
jim izda dovoljenje. 
(2) Ne glede na določbo prejšnjega odstavka smejo dejavnost
pridobivanja tkiv in celic za avtologen način zdravljenja ter dejavnost
testiranja, obdelave, konzerviranja, shranjevanja in razdeljevanja tkiv in
celic opravljati tudi domače ali tuje pravne in fizične osebe.
7. člen
(imenovanje in izdajanje dovoljenj ustanovam za tkiva in
celice in postopki priprave tkiv in celic)
(1) Vse ustanove za tkiva in celice, ki izvajajo katerokoli
od dejavnosti pridobivanja, testiranja, obdelave, konzerviranja, shranjevanja,
dodeljevanja in razdeljevanja tkiv in celic, namenjenih za zdravljenje ljudi,
za izvajanje teh dejavnosti Agencija imenuje in jim izda dovoljenje. 
(2) Če Agencija ugotovi, da ustanova za tkiva in celice
izpolnjuje zahteve iz tega zakona, ji izda dovoljenje, v katerem določi, katere
dejavnosti sme opravljati in pod katerimi pogoji. Pri tem določi, katere
postopke priprave tkiv in celic lahko ustanova za tkiva in celice izvaja v
skladu z zahtevam iz tega zakona. V okviru tega postopka se preverjajo tudi vsi
sporazumi med ustanovami za tkiva in celice in tretjimi osebami v skladu s 33.
členom tega zakona. 
(3) Ustanova za tkiva in celice ne sme spreminjati svojih
dejavnosti brez predhodnega pisnega soglasja Agencije. 
(4) Če nadzorstveni pregled ali kontrolni ukrepi Agencije
pokažejo, da ustanova za tkiva in celice ali določen postopek priprave tkiv in
celic, ki ga izvaja, ne izpolnjuje zahtev, določenih s tem zakonom, lahko
Agencija ustanovi za tkiva in celice začasno odvzame ali prekliče že izdano
dovoljenje.
8. člen
(nujna dobava in neposredna uporaba tkiv in celic)
(1) Vsa pridobljena tkiva in celice mora donorski center
dostaviti ustanovi za tkiva in celice in o tem obvestiti Slovenija-transplant. 
(2) Ne glede na določbo prejšnjega odstavka lahko Agencija v
skladu z zahtevami iz tega zakona izda soglasje za nujno dobavo določenih tkiv
ali celic prejemniku in njihovo neposredno uporabo pod pogojem, da ima donorski
center dokazila o njihovi potrebni kakovosti in varnosti.
9. člen
(nadzorstveni pregledi in kontrolni ukrepi)
(1) Za zagotovitev izpolnjevanja zahtev iz tega zakona
Agencija v ustanovi za tkiva in celice izvaja nadzorstvene preglede in odredi
kontrolne ukrepe za preskrbo s tkivi in celicami. 
(2) Agencija redno izvaja nadzorstvene preglede in kontrolne
ukrepe. Med dvema nadzorstvenima pregledoma ne smeta miniti več kot dve leti. 
(3) Nadzorstvene preglede in kontrolne ukrepe izvajajo
uslužbenci oziroma uslužbenke (v nadaljnjem besedilu: uslužbenci) Agencije, ki
so pooblaščeni za: 
a)    
nadzor ustanov za tkiva in celice in prostorov katerihkoli tretjih oseb
iz 33. člena tega zakona; 
b)    
vrednotenje in preverjanje postopkov in dejavnosti v ustanovah za tkiva
in celice in prostorih tretjih oseb, upoštevajoč zahteve tega zakona; 
c)    
preverjanje vseh dokumentov ali drugih zapisov, ki se nanašajo na
zahteve iz tega zakona. 
(4) Agencija izvaja nadzorstvene preglede in odredi kontrolne
ukrepe pri kateremkoli hudem neželenem dogodku ali hudi neželeni reakciji ali
sumu nanju. Nadzorstveni pregledi in kontrolni ukrepi se organizirajo in
izvedejo tudi na utemeljeno zahtevo pristojnega organa druge države članice
Evropske unije (v nadaljnjem besedilu: EU). 
(5) Agencija na zahtevo druge države članice EU ali Evropske
komisije predloži informacijo o rezultatih nadzorstvenih pregledov in
kontrolnih ukrepov, izvedenih v zvezi z izpolnjevanjem zahtev, določenih s tem
zakonom. 
(6) Neposredne naloge v zvezi z izvajanjem nadzorstvenih
pregledov opravljajo nadzorniki, ki imajo naslednje pristojnosti in naloge: 
-       
voditi prekrškovni postopek in izreči sankcije za prekršek; 
-       
odrediti ustanovi za tkiva in celice, da uskladi svoje poslovanje z
določbami tega zakona in na njegovi podlagi izdanih predpisov v roku, ki ni
daljši od šestih mesecev po prejemu odločbe, s katero je bil ukrep odrejen; 
-       
prepovedati ustanovi za tkiva in celice preskrbo s tkivi in celicami
zaradi neizpolnjevanja zahtev iz tega zakona; 
-       
odrediti druge ukrepe, potrebne za izvajanje tega zakona in na njegovi
podlagi izdanih predpisov. 
(7) Glede položaja, načina dela, ukrepov in pooblastil
nadzornikov se uporabljajo določbe 104. člena Zakona o zdravilih (Uradni list
RS, št. 31/06).
10. člen
(sledljivost)
(1) Donorski center in ustanova za tkiva in celice sprejmeta
vse potrebne ukrepe, ki zagotavljajo, da je mogoče vsa pridobljena, obdelana,
shranjena, dodeljena ali razdeljena tkiva in celice v Republiki Sloveniji
slediti od darovalca do prejemnika in obratno. Ta sledljivost velja tudi za vse
podatke v zvezi z izdelki in materiali, ki so prišli v stik s tkivi in
celicami. 
(2) Za doseganje namena iz prejšnjega odstavka donorski
center in ustanova za tkiva in celice zagotovita sistem za identifikacijo
vsakega darovalca tkiv in celic in vsakega pripravka, povezanega s tem
darovanjem. 
(3) Vsa tkiva in celice morajo biti označeni z nalepko, ki
vsebuje informacije, ki jih določi minister v predpisu, s katerim ustrezno
upošteva uredbo ali ustrezno prenese ureditev v drugem izvedbenem predpisu, ki
ga Evropska komisija (v nadaljnjem besedilu: Komisija) izda na podlagi 8. člena
Direktive 2004/23. 
(4) Donorski center, ustanova za tkiva in celice in
uporabniki tkiv in celic hranijo podatke, ki so potrebni za zagotavljanje
sledljivosti v vseh fazah, najmanj 30 let po klinični uporabi. Podatki se lahko
shranjujejo tudi v elektronski obliki in se sporočajo Slovenija-transplantu za
potrebe upravljanja osrednjega informacijskega sistema. 
(5) Zahteve za sledljivost tkiv in celic ter izdelkov in
materialov, ki prihajajo v stik s tkivi in celicami in vplivajo na njihovo
kakovost in varnost, določi minister v predpisu, s katerim ustrezno upošteva
uredbo ali ustrezno prenese ureditev v drugem izvedbenem predpisu, ki ga
Komisija izda na podlagi 5. odstavka 8. člena Direktive 2004/23.
11. člen
(uvoz in izvoz ter vnos in iznos tkiv in celic)
(1) Uvoz tkiv in celic iz in njihov izvoz v tretje države ter
njihov vnos iz in iznos v druge države članice EU opravljajo ustanove za tkiva
in celice, ki so imenovane in imajo dovoljenje za to dejavnost. Uvožena in
vnešena tkiva in celice imajo zagotovljeno sledljivost od darovalca do
prejemnika in obratno, skladno s postopkom, ki ga predpiše minister. Ustanove
za tkiva in celice, ki uvažajo tkiva in celice iz tretjih držav, zagotovijo, da
ta ustrezajo standardom kakovosti in varnosti, kot jih določa ta zakon. 
(2) Agencija sprejme vse potrebne ukrepe za zagotovitev, da
izvoz tkiv in celic v tretje države opravljajo ustanove za tkiva in celice, ki
so imenovane in imajo dovoljenje za to dejavnost. 
(3) Vse podatke o uvozu in izvozu je treba posredovati tudi
Slovenija-transplantu. 
(4) Uvoz ali izvoz tkiv in celic ter njihov vnos ali iznos v
nujnih primerih odobri Agencija na predlog Slovenija-transplanta. 
(5) Agencija zagotovi vse potrebne ukrepe za to, da uvožena
ali izvožena, vnešena ali iznešena tkiva in celice iz prejšnjega odstavka
ustrezajo standardom kakovosti in varnosti, kot jih določa ta zakon. 
(6) Postopke za preverjanje ustreznosti standardov kakovosti
in varnosti iz prvega odstavka tega člena določi minister v predpisu, s katerim
ustrezno upošteva uredbo ali ustrezno prenese ureditev v drugem izvedbenem
predpisu, ki ga Komisija izda na podlagi 4. odstavka 9. člena Direktive
2004/23.
12. člen
(register ustanov za tkiva in celice in obveznosti
poročanja)
(1) Slovenija-transplant vodi osrednji informacijski sistem
za transplantacijsko dejavnost, vključno z registrom dejavnosti, ki se izvajajo
po tem zakonu in zakonu, ki ureja pridobivanje in presaditev delov človeškega
telesa zaradi zdravljenja. 
(2) Osrednji informacijski sistem iz prejšnjega odstavka vključuje
tudi podatke in o vrsti in količini pridobljenih, testiranih, obdelanih,
shranjenih, dodeljenih, razdeljenih ali kako drugače odstranjenih človeških
tkiv in celic ter o izvoru in kraju uporabe tkiv in celic, namenjenih za
zdravljenje, skladno z zahtevami, ki jih določi minister v predpisu, s katerim
ustrezno upošteva uredbo ali ustrezno prenese ureditev v drugem izvedbenem
predpisu, ki ga Komisija izda na podlagi 1. odstavkom 10. člena Direktive
2004/23. 
(3) Poleg sprotnih poročil ustanove za tkiva in celice oddajo
Slovenija-transplantu letno poročilo o dejavnostih, ki jih opravljajo na
podlagi tega zakona. To poročilo je javno dostopno. 
(4) Slovenija-transplant ustanovi in vzdržuje javno dostopen
register ustanov za tkiva in celice s podatki o njihovih dejavnostih, za
izvajanje katerih so imenovane in imajo dovoljenje. 
(5) Slovenija-transplant lahko poveri vodenje določenih
registrov pooblaščeni ustanovi za tkiva in celice. 
(6) Donorski center, ustanova za tkiva in celice ter
uporabniki tkiv in celic sklenejo s Slovenija-transplantom pisni dogovor o
načinu posredovanja podatkov ter o zaščiti in zavarovanju podatkov pred
dostopom nepooblaščenih oseb.
III. IZBIRANJE IN VREDNOTENJE DAROVALCEV TKIV IN CELIC
13. člen
(prostovoljno in neplačano darovanje tkiv in celic)
(1) Darovanje tkiv in celic je prostovoljno in neplačano. 
(2) Preskrba tkiv in celic poteka na nepridobiten način.
Oglaševanje v zvezi z darovanjem tkiv in celic zaradi dobička in drugih koristi
ni dovoljeno.
14. člen
(obveščenost in privolitev darovalca)
(1) Darovalci, njihovi sorodniki ali katera koli druga oseba,
pooblaščena za zastopanje darovalca, dobijo vse ustrezne informacije o
darovanju, ki jih določi minister v predpisu, s katerim ustrezno upošteva
uredbo ali ustrezno prenese ureditev v drugem izvedbenem predpisu, ki ga
Komisija izda na podlagi 2. odstavka 13. člena Direktive 2004/23. 
(2) Odvzem tkiv in celic žive ali umrle osebe, njihovo
dodeljevanje ter njihova presaditev z namenom zdravljenja v telo druge osebe se
sme opraviti samo na način in pod pogoji, ki jih določa zakon, ki ureja
pridobivanje in presaditev delov človeškega telesa zaradi zdravljenja.
IV. VARSTVO PODATKOV
15. člen
(varstvo podatkov in zaupnost)
(1) Donorski centri in ustanove za tkiva in celice morajo
zagotoviti anonimnost vseh podatkov iz tega zakona, vključno z genetskimi, do
katerih imajo pod določenimi pogoji dostop tretje osebe tako, da identitete
darovalca in prejemnika ni mogoče ugotoviti. 
(2) Za doseganje namena iz prejšnjega odstavka morajo donorski
centri in ustanove za tkiva in celice v zvezi z varstvom podatkov zagotoviti: 
-       
da se upoštevajo ustrezne določbe zakona, ki ureja varstvo osebnih
podatkov; 
-       
da so sprejeti vsi zaščitni ukrepi proti nedovoljenemu dodajanju,
brisanju ali spremembam in prenosu informacij iz datotek darovalcev oziroma
zapisov o odklonu darovalcev; 
-       
da imajo pripravljene postopke za odpravo neskladnosti glede podatkov; 
-       
da ni nedovoljenega razkritja podatkov, zagotovljena pa je sledljivost
odvzetih tkiv in celic. 
(3) Med prejemnikom tkiv in celic ter darovalcem velja načelo
anonimnosti tako, da se darovalcu ali njegovi družini ne razkrije identiteta
prejemnika in obratno, razen v primeru darovanja žive sorodne osebe, kar je
urejeno z zakonom, ki ureja pridobivanje in presaditev delov človeškega telesa
zaradi zdravljenja, in v primeru darovanja reproduktivnih celic, kar je urejeno
z ZZNPOB.
16. člen
(zbirke podatkov donorskega centra)
(1) Donorski center za izvajanje transplantacijske dejavnosti
in zagotavljanje sledljivosti vodi zbirko podatkov o darovalcih, ki vsebuje
naslednje podatke: 
-       
identifikacijo darovalca (ime, priimek, datum rojstva, prebivališče,
podatke o zdravstvenem zavarovanju); 
-       
starost, spol, zdravstveno in družinsko anamnezo in podatke o
življenjskih navadah, v obsegu, ki zadošča za uporabo meril za odklonitev
darovalca; 
-       
rezultati telesnega pregleda; 
-       
klinične podatke, rezultate laboratorijskih testov in rezultate drugih
opravljenih testov; 
-       
ustrezno dokumentiran pregled celotne ocene darovalca v skladu z merili
za izbiro; 
-       
opredelitev ali privolitev za darovanje; 
-       
podatke o odvzetem delu človeškega telesa; 
-       
podatke o namembnem kraju delov človeškega telesa; 
-       
poročilo o neželenih dogodkih in reakcijah z analizo vzroka in posledic;
-       
druge zdravstvene podatke, kadar je to potrebno. 
(2) Donorski center lahko pridobiva podatke o zdravstvenem
stanju neposredno od darovalca ali pri izvajalcih zdravstvenih storitev, ki
razpolagajo s temi podatki.
17. člen
(zbirke podatkov tkivne banke)
(1) Tkivna banka za izvajanje transplantacijske dejavnosti in
zagotavljanje sledljivosti vodi zbirko podatkov o prevzetih, testiranih,
konzerviranih, predelanih, shranjenih in razdeljenih ali kako drugače
odstranjenih tkivih in celicah, ki vsebuje naslednje podatke: 
-       
podatke o izvoru in namembnem kraju tkiv in celic, namenjenih za
zdravljenje ljudi; 
-       
podatke o vrsti tkiv in celic; 
-       
podatke o postopkih s tkivi in celicami od prevzema do razdeljevanja; 
-       
čas shranjevanja tkiv in celic; 
-       
o pogojih shranjevanja; 
-       
poročilo o neželenih dogodkih in reakcijah z analizo vzroka in posledic;
-       
dovoljenje, vključno z namenom, za katerega se lahko uporabljajo tkiva
in celice (tj. terapevtska raba ali raziskave ali tako terapevtska raba kot
raziskave), ter vsemi posebnimi navodili za odstranitev, če tkivo ali celice
niso uporabljene v namen, za katerega je bila privolitev pridobljena; 
-       
vse zahtevane zapise, povezane s pridobivanjem in podatki o darovalčevi
preteklosti, ki jih posreduje donorski center; 
-       
rezultate fizikalnega pregleda, laboratorijskih in drugih testov (npr.
poročilo o obdukciji); 
-       
ustrezno dokumentiran pregled celotne ocene darovalca v skladu z merili
za izbiro s strani pooblaščene in usposobljene osebe; 
-       
v primeru celičnih kultur, namenjenih za avtologno rabo, dokumentirano
možnost alergij na zdravila (kot so antibiotiki) prejemnika. 
(2) Tkivna banka pridobiva podatke pri izvajalcih
zdravstvenih storitev, ki razpolagajo s temi podatki.
18. člen
(zbirke podatkov uporabnika tkiv in celic)
Uporabnik tkiv in celic za izvajanje transplantacijske dejavnosti
in zagotavljanje sledljivosti vodi zbirko podatkov o prejemnikih tkiv in celic,
ki vsebuje naslednje podatke: 
-       
identifikacijo prejemnika (ime, priimek, datum rojstva, prebivališče,
podatke o zdravstvenem zavarovanju); 
-       
starost, spol, zdravstveno in družinsko anamnezo in vedenje v
preteklosti, v obsegu, ki zadošča za uporabo meril vključitev na čakalni seznam
za presaditev; 
-       
rezultati telesnega pregleda; 
-       
klinične podatke, rezultate laboratorijskih testov in rezultate drugih
opravljenih testov; 
-       
privolitev za presaditev tkiv in celic; 
-       
podatke o presajenih tkivih in celicah; 
-       
podatke o zdravstvenem stanju prejemnika po presaditvi; 
-       
podatke o namembnem kraju presaditve tkiv in celic, ki jih predloži
donorski center ali tkivna banka; 
-       
poročilo o neželenih dogodkih in reakcijah z analizo vzroka in posledic.
19. člen
(posredovanje podatkov v centralni register)
(1) Vse podatke o darovalcih, prejemnikih in tkivih in
celicah, donorski center, tkivna banka in uporabnik tkiv in celic sproti
sporočajo Slovenija-transplantu, ki z namenom koordiniranja transplantacijske
dejavnosti, vodenja čakalnih seznamov, dodeljevanja in izmenjave tkiv in celic,
za potrebe nadzora nad dejavnostjo ter v statistične namene upravlja centralni
register: 
-       
uporabnikov tkiv in celic, 
-       
osebnih podatkov darovalcev in prejemnikov tkiv in celic s podatki iz
16. in 18 člena tega zakona, 
-       
tkiv in celic s podatki iz 17. člena tega zakona. 
(2) Podatki iz druge in tretje alinee prejšnjega odstavka se
morajo hraniti najmanj 30 let po presaditvi tkiv in celic. 
(3) Slovenija-transplant z namenom zagotavljanja delov
človeškega telesa za zdravljenje vzpostavi in upravlja tudi zbirko podatkov o
možnih darovalcih in prejemnikih tkiv in celic s podatki: 
-       
o identifikaciji možnega darovalca in prejemnika (ime, priimek, datum
rojstva, prebivališče, podatke o zdravstvenem zavarovanju); 
-       
o opredelitvi ali privolitvi možnega darovalca za darovanje; 
-       
o soglasju možnega prejemnika za presaditev; 
-       
zdravstvene podatke o možnih darovalcih in prejemnikih, če je to
pomembno za izbor darovalca in prejemnika; 
-       
o izvidu genske tipizacije pri možnih darovalcih krvotvornih matičnih
celic. 
(4) Podatke iz prejšnjega odstavka pridobi
Slovenija-transplant neposredno od posameznikov, na katere se podatki nanašajo,
ali od izvajalcev zdravstvenih storitev, ki razpolagajo s temi podatki.
20. člen
(izbiranje, vrednotenje in pridobivanje tkiv in celic)
(1) Tkiva in celice se pridobivajo tako, da se zagotovi, da
so vrednotenje, primernost in izbor darovalca izvedeni v skladu z zahtevami, ki
jih določi minister v predpisu, s katerim ustrezno upošteva uredbo ali ustrezno
prenese ureditev v drugem izvedbenem predpisu, ki ga Komisija izda na podlagi
1. odstavka 15. člena Direktive 2004/23. 
(2) Tkiva in celice so pridobljeni, zapakirani in
transportirani v skladu z zahtevami, ki jih določi minister v predpisu, s
katerim ustrezno upošteva uredbo ali ustrezno prenese ureditev v drugem
izvedbenem predpisu, ki ga Komisija izda na podlagi 1. odstavka 15. člena
Direktive 2004/23. 
(3) Pri avtolognem darovanju tkiv in celic se merila
ustreznosti določajo v skladu z zahtevami, ki jih določi minister v predpisu, s
katerim ustrezno upošteva uredbo ali ustrezno prenese ureditev v drugem
izvedbenem predpisu, ki ga Komisija izda na podlagi 2. odstavka 15. člena
Direktive 2004/23. 
(4) Rezultati vrednotenja darovalca in postopkov testiranja
tkiv in celic se dokumentirajo, o vseh večjih odklonih pa se poroča v skladu z
zahtevami, ki jih določi minister v predpisu, s katerim ustrezno upošteva
uredbo ali ustrezno prenese ureditev v drugem izvedbenem predpisu, ki ga
komisija izda na podlagi 3. odstavka 15. člena Direktive 2004/23. 
(5) Agencija zagotovi, da so vse dejavnosti v zvezi s
pridobivanjem tkiv in celic skladne z zahtevami, ki jih določi minister v
predpisu, s katerim ustrezno upošteva uredbo ali ustrezno prenese ureditev v
drugem izvedbenem predpisu, ki ga Komisija izda na podlagi 4. odstavka 15.
člena Direktive 2004/23.
V. ZAGOTAVLJANJE KAKOVOSTI IN VARNOSTI TKIV IN CELIC
21. člen
(zagotavljanje kakovosti)
(1) Ustanova za tkiva in celice ima in posodablja sistem
kakovosti, ki temelji na načelih dobrih praks. 
(2) Sistem kakovosti v ustanovi za tkiva in celice je v
skladu z veljavnimi standardi in specifikacijami, ki jih določi minister v
predpisu, s katerim ustrezno upošteva uredbo ali ustrezno prenese ureditev v
drugem izvedbenem predpisu, ki ga Komisija izda na podlagi 2. odstavka 16.
člena Direktive 2004/23. 
(3) Ustanova za tkiva in celice sprejme vse ustrezne ukrepe,
da zagotovi sistem kakovosti, v katerem je vključena najmanj naslednja
dokumentacija: 
-       
standardni operativni postopki, 
-       
smernice, 
-       
priročniki za usposabljanje in referenčni priročniki, 
-       
obrazci za poročanje, 
-       
evidenca o darovalcu, 
-       
informacija o končnem namembnem kraju uporabe tkiv in celic. 
(4) Ustanova za tkiva in celice zagotovi, da ima Agencija
dostop do dokumentacije iz prejšnjega odstavka in možnost, da jo lahko
pregleda. 
(5) Podatki iz tretjega odstavka tega člena, ki so potrebni
za popolno sledljivost, se hranijo najmanj 30 let.
22. člen
(evidenca o darovalcu)
Evidenca o darovalcu iz tretjega odstavka prejšnjega člena
vsebuje naslednje podatke: 
-       
identifikacija darovalca (ime, priimek in datum rojstva – če sta v
darovanje vključena mama in otrok, ime, priimek in datum rojstva mame ter ime
in datum rojstva otroka, če je znano); 
-       
starost, spol, zdravstveno anamnezo in vedenje v preteklosti (zbrane
informacije morajo zadoščati za uporabo meril za izključitev, kjer se to
zahteva); 
-       
rezultate pregleda telesa; 
-       
formulo za hemodilucijo; 
-       
obrazec za privolitev; 
-       
klinične podatke, rezultate laboratorijskih testov in rezultate drugih
opravljenih testov; 
-       
če je bila opravljena obdukcija, morajo biti rezultati vključeni v
zdravstveni karton (za tkiva in celice, ki se ne morejo hraniti dalj časa, se v
zdravstveni karton zapiše ustno sporočen obdukcijski izvid); 
-       
pri nesorodnem darovanju krvotvornih matičnih celic uporabnik tkiv in
celic dokumentira ustreznost darovalca za izbranega prejemnika in ima pravico
dobiti od donorskega centra vse potrebne podatke za ugotovitev takšne
ustreznosti; 
-       
ustreznosti za izbranega prejemnika. Če darovalec in prejemnik nista v
sorodu, kadar ima donorski center, odgovoren za pridobivanje tkiv in celic,
omejen dostop do podatkov o prejemniku, se uporabniku tkiv in celic, ki opravi
presaditev, zagotovijo podatki o darovalcu, potrebni za potrditev ustreznosti.
23. člen
(odgovorna oseba)
(1) Donorski center in ustanova za tkiva in celice imenujeta
osebo, ki je odgovorna, da: 
-       
se v ustanovi za tkiva in celice izvaja pridobivanje, testiranje,
obdelava, shranjevanje, dodeljevanje in razdeljevanje tkiv in celic v skladu s
tem zakonom; 
-       
se Agenciji zagotovi podatke, potrebne za izdajo dovoljenj iz 7. člena
tega zakona; 
-       
so v ustanovi za tkiva in celice izpolnjene zahteve glede nadzorstvenih
pregledov in kontrolnih ukrepov, osebja, obveznosti glede poročanja o hudih
neželenih dogodkih in hudih neželenih reakcijah. 
(2) Odgovorna oseba iz prejšnjega odstavka izpolnjuje
naslednje minimalne zahteve glede izobrazbe in usposobljenosti: 
-       
imeti mora diplomo medicinske fakultete in najmanj dve leti praktičnih
izkušenj s področja presajanja tkiv in celic; 
-       
v primeru ustanove za tkiva in celice, ki se ne ukvarja s pridobivanjem
in dodeljevanjem tkiv in celic, ima lahko odgovorna oseba tudi diplomo druge
fakultete ustrezne biomedicinske usmeritve. 
(3) Donorski center in ustanova za tkiva in celice sporočita
Agenciji ime in priimek odgovorne osebe iz prejšnjega odstavka, njeno izobrazbo
in podatke za navezavo stikov. 
(4) Če se odgovorna oseba iz prvega odstavka tega člena
stalno ali začasno nadomesti z drugo osebo, donorski center in ustanova za
tkiva in celice ime nove odgovorne osebe in datum njenega nastopa dela nemudoma
sporoči Agenciji.
24. člen
(osebje)
Osebje donorskega centra in ustanove za tkiva in celice, ki
neposredno sodeluje pri pridobivanju, testiranju, obdelavi, shranjevanju,
dodeljevanju in razdeljevanju tkiv in celic, je za opravljanje teh nalog
usposobljeno s pravočasnim, ustreznim in rednim dodatnim izobraževanjem.
25. člen
(sprejem tkiv in celic)
(1) Ustanova za tkiva in celice zagotovi, da se vsa darovana
tkiva in celice ustrezno testirajo v skladu z zahtevami in obsegom testiranja,
ki jih določi minister v predpisu, s katerim ustrezno upošteva uredbo ali
ustrezno prenese ureditev v drugem izvedbenem predpisu, ki ga Komisija izda na
podlagi 19. člena Direktive 2004/23. 
(2) Ustanova za tkiva in celice zagotovi, da izbor in sprejem
tkiv in celic ter pripadajoča dokumentacija izpolnjujejo zahteve, ki jih določi
minister v predpisu, s katerim ustrezno upošteva uredbo ali ustrezno prenese
ureditev v drugem izvedbenem predpisu, ki ga Komisija izda na podlagi 1. in 2.
odstavka 19. člena Direktive 2004/23. 
(3) Ustanova za tkiva in celice preveri in vodi dokumentacijo
o tem, da je prejeta pošiljka tkiv in celic v skladu z zahtevami iz prvega
odstavka tega člena, v nasprotnem primeru se morajo zavreči. 
(4) Sprejem ali zavrnitev prejetih tkiv ali celic se
dokumentira na način, določen v drugem odstavku tega člena. 
(5) Ustanova za tkiva in celice zagotovi, da so tkiva in
celice pravilno označeni. Vsaki pošiljki ali seriji tkiv ali celic se dodeli
nalepka v skladu z 10. členom tega zakona. 
(6) Tkiva in celice se zadržijo v karanteni, vse dokler niso
izpolnjeni pogoji glede rezultatov testiranja tkiv in celic.
26. člen
(obdelava tkiv in celic)
(1) Ustanova za tkiva in celice med svoje standardne
operativne postopke vključi vse postopke, ki vplivajo na kakovost in varnost
tkiv in celic ter zagotovi, da se ti izvajajo v nadzorovanih pogojih. Ustanova
za tkiva in celice zagotovi, da so prostori, uporabljena oprema, načrt
delovnega okolja in postopkov ter pogoji validacije in kontrole v skladu z
zahtevami, ki jih določi minister v predpisu, s katerim ustrezno upošteva
uredbo ali ustrezno prenese ureditev v drugem izvedbenem predpisu, ki ga
Komisija izda na podlagi 1. odstavka 20. člena Direktive 2004/23. 
(2) Če pride do kakršnihkoli sprememb v postopkih, ki se
uporabljajo pri pripravi tkiv in celic, ustanova za tkiva in celice izpolni
zahteve iz prejšnjega odstavka. 
(3) Ustanova za tkiva in celice vključi med svoje standardne
operativne postopke posebne zahteve glede ravnanja z odpadnimi tkivi in
celicami, da se prepreči onesnaženje drugih tkiv ali celic, delovnega okolja
ali osebja.
27. člen
(shranjevanje tkiv in celic)
(1) Ustanova za tkiva in celice zagotovi, da so vsi postopki
v zvezi s shranjevanjem tkiv in celic dokumentirani v standardnih operativnih
postopkih in da so pogoji shranjevanja skladni z zahtevami, ki jih določi minister
v predpisu, s katerim ustrezno upošteva uredbo ali ustrezno prenese ureditev v
drugem izvedbenem predpisu, ki ga Komisija izda na podlagi 1. odstavka 21.
člena Direktive 2004/23. 
(2) Ustanova za tkiva in celice zagotovi, da se vsi postopki
shranjevanja izvajajo v nadzorovanih pogojih. 
(3) Ustanova za tkiva in celice izdela in uporablja posebne
postopke za nadzor pakiranja in shranjevanja, z namenom, da se prepreči
nastanek okoliščin, ki bi lahko prizadele delovanje ali celovitost tkiv in
celic. 
(4) Obdelana tkiva ali celice se ne smejo dodeljevati in
razdeljevati, dokler niso izpolnjene vse zahteve iz tega zakona. 
(5) Agencija zagotovi, da imajo ustanove za tkiva in celice
pripravljene vse sporazume in postopke, ki zagotavljajo, da bodo ob prenehanju
dejavnosti iz kakršnega koli razloga shranjena tkiva in celice premeščena v
drugo ustanovo za tkiva in celice, ki ima v skladu s 7. členom tega zakona
dovoljenje za izvajanje dejavnosti, določenih v 2. členu tega zakona.
28. člen
(označevanje, dokumentacija in pakiranje tkiv in celic)
Ustanova za tkiva in celice zagotovi, da je označevanje,
dokumentacija in pakiranje tkiv in celic v skladu z zahtevami, ki jih določi
minister v predpisu, s katerim ustrezno upošteva uredbo ali ustrezno prenese
ureditev v drugem izvedbenem predpisu, ki ga Komisija izda na podlagi 22. člena
Direktive 2004/23.
29. člen
(razdeljevanje tkiv in celic)
Ustanova za tkiva in celice zagotavlja vso potrebno kakovost
tkiv in celic tudi v času razdeljevanja. Pogoje razdeljevanja določi minister v
predpisu, s katerim ustrezno upošteva uredbo ali ustrezno prenese ureditev v
drugem izvedbenem predpisu, ki ga Komisija izda na podlagi 23. člena Direktive
2004/23.
30. člen
(uporaba tkiv in celic za zdravljenje)
(1) Zdravniki oziroma zdravnice (v nadaljnjem besedilu:
zdravniki) uporabljajo tkiva in celice pri zdravljenju bolnikov na način, ki je
v skladu z dobro klinično prakso in temelji na načelih z izsledki podprte
medicine, ob uporabi natančno izdelanih protokolov. 
(2) Vsebino vodene dokumentacije pri klinični uporabi tkiv in
celic določi minister v predpisu, s katerim ustrezno upošteva uredbo ali
ustrezno prenese ureditev v drugem izvedbenem predpisu, ki ga Komisija izda na
podlagi 2. odstavka 19. člena Direktive 2004/23.
31. člen
(obveščenost in privolitev prejemnika)
(1) Prejemnik, preden prejme tkiva ali celice, pisno potrdi,
da je bil obveščen o postopku zdravljenja s tkivi ali celicami in njegovih
posledicah ter da je vanj privolil. 
(2) Kadar tkiva ali celice prejme mladoletna oseba do dopolnjenega
15. leta starosti ali polnoletna oseba, ki ji je s sklepom sodišča v celoti
odvzeta poslovna sposobnost, mora zdravnik predhodno pridobiti pisno privolitev
staršev ali skrbnika. 
(3) Ne glede na določbo prvega in drugega odstavka tega člena
ni potrebna privolitev za prejem tkiv ali celic, kadar je to nujno potrebno za
varovanje življenja ali telesa posameznika.
32. člen
(neuporabljena tkiva in celice)
(1) Neuporabljena tkiva in celice se skladiščijo, oddajajo,
prevažajo in odstranjujejo na način, ki ga določi minister v predpisu, s
katerim ustrezno upošteva uredbo ali ustrezno prenese ureditev v drugem
izvedbenem predpisu, ki ga Komisija izda na podlagi 3. odstavka 20. člena
Direktive 2004/23. 
(2) O neuporabljenih oziroma uničenih tkivih in celicah mora
ustanova za tkiva in celice obvestiti Slovenija-transplant.
33. člen
(odnosi med ustanovami za tkiva in celice in tretjimi
osebami)
(1) Ustanova za tkiva in celice sklene pisni sporazum s
tretjo osebo ob vsaki zunanji dejavnosti, ki lahko vpliva na kakovost in
varnost tkiv in celic, kadar se obdelujejo v sodelovanju s tretjo osebo, še
zlasti pa: 
-       
kadar ustanova za tkiva in celice poveri eno od faz v postopku predelave
tkiv ali celic tretji osebi; 
-       
kadar tretja oseba zagotavlja blago in storitve, ki vplivajo na kakovost
in varnost tkiv ali celic, vključno z njihovim razdeljevanjem; 
-       
kadar ustanova za tkiva in celice opravlja storitve za drugo ustanovo za
tkiva in celice, ki nima dovoljenja za opravljanje dejavnosti, določenih s tem
zakonom; 
-       
kadar ustanova za tkiva in celice razdeljuje tkiva ali celice, ki jih
obdeluje tretja oseba. 
(2) Ustanova za tkiva in celice ocenjuje in izbere tretje
osebe na podlagi njihovega izpolnjevanja standardov, določenih s tem zakonom. 
(3) Ustanova za tkiva in celice hrani popoln seznam vseh
sporazumov iz prvega odstavka tega člena, ki jih je sklenila s tretjimi
osebami. 
(4) Sporazumi med ustanovami za tkiva in celice in tretjimi
osebami natančno opredelijo odgovornosti tretjih oseb in postopke, ki jih te
izvajajo. 
(5) Na zahtevo Agencije ji ustanova za tkiva in celice
predloži vse sporazume s tretjimi osebami.
VI. HISTOVIGILANCA
34. člen
(obveščanje o hudih neželenih dogodkih in hudih neželenih
reakcijah)
(1) Sistem histovigilance za poročanje, raziskovanje,
registracije in širjenje informacij o hudih neželenih dogodkih in hudih
neželenih reakcijah, ki lahko vplivajo na kakovost in varnost tkiv in celic in
bi jih lahko pripisali pridobivanju, testiranju, obdelavi, shranjevanju,
dodeljevanju in razdeljevanju tkiv in celic, kakor tudi o opažanju kakršnih
koli hudih neželenih reakcij med klinično uporabo ali po njej, ki bi lahko bile
povezane s kakovostjo in varnostjo tkiv in celic, določi minister v predpisu, s
katerim ustrezno upošteva uredbo ali ustrezno prenese ureditev v drugem
izvedbenem predpisu, ki ga Komisija izda na podlagi 1. odstavka 11. člena
Direktive 2004/23. 
(2) Uporabniki tkiv in celic donorskim centrom, ki so tkiva
ali celice preskrbeli in Slovenija-transplantu, sporočijo vse informacije za
zagotovitev sledljivosti, kakovosti in varnosti tkiv in celic. 
(3) Odgovorna oseba ustanove za tkiva in celice donorskega
centra iz 23. člena tega zakona Agencijo obvesti o vseh hudih neželenih
dogodkih in hudih neželenih reakcijah iz prvega odstavka tega člena in ji pošlje
poročilo z analizo njihovih vzrokov in posledic. 
(4) Postopke za obveščanje o hudih neželenih dogodkih in
hudih neželenih reakcijah določi minister v predpisu, s katerim ustrezno
upošteva uredbo ali ustrezno prenese ureditev v drugem izvedbenem predpisu, ki
ga Komisija izda na podlagi 4. odstavka 11. člena Direktive 2004/23. 
(5) Ustanova za tkiva in celice zagotovi natančen, hiter in
preverljiv postopek za odpoklic razdeljevanja kateregakoli izdelka, ki je
povezan s hudim neželenim dogodkom ali hudo neželeno reakcijo. 
(6) Donorski centri in ustanove za tkiva in celice ter
uporabniki tkiv in celic, zagotovijo v okviru histovigilance, da se pri
pridobivanju, testiranju, obdelavi, shranjevanju, dodeljevanju in razdeljevanju
tkiv in celic, uporablja enoten sistem identifikacije in označevanja tkiv in
celic, ki ga določi minister v predpisu, s katerim ustrezno upošteva uredbo ali
ustrezno prenese ureditev v drugem izvedbenem predpisu, ki ga Komisija izda na
podlagi 2. odstavka 11. člena Direktive 2004/23. 
(7) Podatki, določeni v tem členu, ki so potrebni za popolno
sledljivost, se v ustanovah za tkiva in celice in Agenciji hranijo najmanj 30
let. 
(8) Agencija lahko poveri aktivnosti s področja
histovigilance pooblaščeni ustanovi za tkiva in celice.
VII. IZMENJAVA INFORMACIJ IN POROČILA
35. člen
(kodiranje informacij)
Sistem za identifikacijo tkiv in celic, tako da se v skladu z
10. členom zakona zagotovi sledljivost tkiv in celic, določi minister v
predpisu, s katerim ustrezno upošteva uredbo ali ustrezno prenese ureditev v
drugem izvedbenem predpisu, ki ga Komisija izda na podlagi 1. odstavka 25.
člena Direktive 2004/23. Ta sistem mora biti v skladu z enotnim evropskim
kodnim sistemom za posredovanje informacij o glavnih značilnostih in lastnostih
tkiv in celic.
36. člen
(poročila)
Slovenija-transplant vsako leto izdela poročilo o
dejavnostih, ki se izvajajo na podlagi tega zakona na območju Republike
Slovenije.
VIII. NADZOR NAD IZVAJANJEM ZAKONA
37. člen
(nadzor)
Nadzor nad izvajanjem zakona opravlja Agencija.
38. člen
(prekrškovni organ)
Postopek o prekršku vodi in o njem odloča pooblaščena uradna
oseba Agencije, ki izpolnjuje pogoje po zakonu, ki ureja prekrške, in na
njegovi podlagi sprejetih predpisih.
IX. KAZENSKE DOLOČBE
39. člen
(kazenske določbe)
(1) Z globo od 500 do 100.000 eurov se za prekršek kaznuje
pravna oseba: 
-       
če ustanova za tkiva in celice opravlja dejavnost brez dovoljenja
Agencije (7. člen); 
-       
če ustanova za tkiva in celice vodi oziroma hrani dokumentacijo in
evidence v nasprotju z določbami tega zakona; 
-       
če se razdeli ali uporablja tkiva ali celice brez dokazila o
sledljivosti (10. člen); 
-       
če se uvaža ali vnaša tkiva in celice brez dokazila o sledljivosti od
darovalca do prejemnika in obratno (prvi odstavek 11. člena); 
-       
če se uvaža ali izvaža tkiva in celice brez dovoljenja (prvi in drugi
odstavek 11. člena); 
-       
če darovalci, njihovi sorodniki ali katerakoli druga oseba, pooblaščena
za zastopanje darovalca, ne dobijo vseh ustreznih informacij o darovanju (prvi
odstavek 14. člena); 
-       
če se odvzem tkiv in celic ter presaditev teh ne opravi na način in pod
pogoji, ki jih določa zakon, ki ureja pridobivanje in presaditev delov
človeškega telesa zaradi zdravljenja (drugi odstavek 14. člena); 
-       
če ustanova za tkiva in celice ne zagotovi varstva osebnih podatkov in
zaupnosti darovalca (15. člen); 
-       
če donorski centri in ustanove za tkiva in celice ne zagotovijo
anonimnosti vseh podatkov iz tega zakona (15. člen); 
-       
če donorski center za izvajanje transplantacijske dejavnosti in
zagotavljanje sledljivosti ne vodi zbirke podatkov o darovalcih (16. člen); 
-       
če tkivna banka za izvajanje transplantacijske dejavnosti in
zagotavljanje sledljivosti ne vodi zbirke podatkov o prevzetih, testiranih,
konzerviranih, predelanih, shranjenih in razdeljenih ali kako drugače
odstranjenih tkiv in celic (17. člen); 
-       
če uporabnik tkiv in celic za izvajanje transplantacijske dejavnosti in
zagotavljanje sledljivosti ne vodi zbirke podatkov o prejemnikih delov
človeškega telesa (18. člen); 
-       
če donorski center, tkivna banka in uporabnik tkiv in celic ne sporočajo
sproti Slovenija-transplantu vseh podatkov o darovalcih, prejemnikih in delih
človeškega telesa (19. člen); 
-       
če se odvzame tkiva in celice osebi, za katero se ugotovi, da jo je kot
darovalca treba odkloniti (20. člena); 
-       
če prejemnik prejme tkiva ali celice brez pisnega potrdila o
obveščenosti in brez njegove privolitve (prvi odstavek 31. člena); 
-       
če prejme tkiva in celice mladoletna oseba do dopolnjenega 15. leta
starosti brez privolitve staršev oziroma brez privolitve skrbnika polnoletna
oseba, ki ji je bila s sklepom sodišča v celoti odvzeta poslovna sposobnost
(drugi odstavek 31. člena); 
-       
če se neuporabljena tkiva in celice skladišči, oddaja, prevaža ali
odstranjuje v nasprotju s 32. členom tega zakona; 
-       
če uporabniki tkiv in celic donorskim centrom ne sporočijo vseh
informacij za zagotovitev sledljivosti, kakovosti in varnosti tkiv in celic
(drugi odstavek 34. člena); 
-       
če odgovorna oseba ustanove za tkiva in celice in donorskega centra ne
obvesti Agencije o hudih neželenih dogodkih oziroma hudih neželenih reakcijah
(tretji odstavek 34. člena). 
(2) Z globo od 40 do 4.000 eurov se za prekršek iz prejšnjega
odstavka kaznuje odgovorna oseba pravne osebe.

Zakon o kakovosti in varnosti človeških tkiv
in celic, namenjenih za zdravljenje – ZKVČTC (Uradni list RS, št. 61/07)
vsebuje naslednje prehodne in končne določbe:
»X. PREHODNE IN KONČNE DOLOČBE
40. člen
(izdaja podzakonskih aktov)
(1) Minister izda podzakonske akte po tem zakonu v
devetdesetih dneh po njegovi uveljavitvi. 
(2) Do izdaje podzakonskih aktov iz prejšnjega člena se za
vprašanja, ki zadevajo področje uporabe tkiv in celic, uporabljajo naslednji
podzakonski predpisi, kolikor niso v nasprotju s tem zakonom: 
-       
Pravilnik o medicinskih merilih, načinu in postopku ugotavljanja
možganske smrti ter sestavi komisije za ugotavljanje možganske smrti (Uradni
list RS, št. 70/01); 
-       
Pravilnik o postopku obveščanja o smrti oseb, ki pridejo v poštev kot
dajalci delov človeškega telesa zaradi presaditve (Uradni list RS, št. 85/01); 
-       
Pravilnik o sestavi, načinu imenovanja in pravilih za delovanja Etične
komisije za presaditve (Uradni list RS, št. 30/02); 
-       
Pravilnik o načinu vodenja čakalnih seznamov ter imunogenetska in
medicinska merila za določitev vrstnega reda in izbiro prejemnika delov
človeškega telesa (Uradni list RS, št. 70/03 in 121/04); 
-       
Pravilnik o načinu vodenja evidenc opravljenih odvzemov in presaditev
delov človeškega telesa (Uradni list RS, št. 70/03); 
-       
Pravilnik o načinu povezovanja s sorodnimi tujimi in mednarodnimi
organizacijami in izmenjavi delov človeškega telesa z drugimi državami (Uradni
list RS, št. 70/03); 
-       
Pravilnik o načinu shranjevanja in prevoza delov človeškega telesa,
namenjenih za presaditev (Uradni list RS, št. 70/03); 
-       
Pravilnik o načinu delovanja in pogojih za razvoj nacionalnega programa
zdravljenja s presaditvijo krvotvornih matičnih celic in načinu delovanja
registra nesorodnih dajalcev krvotvornih matičnih celic (Uradni list RS, št.
75/03); 
-       
Pravilnik o načinu varstva osebnih podatkov dajalcev in prejemnikov
delov človeškega telesa zaradi zdravljenja (Uradni list RS, št. 75/03); 
-       
Pravilnik o postopkih zbiranja, shranjevanja in uporabe krvotvornih
matičnih celic (Uradni list RS, št. 104/03); 
-       
Navodilo o postopkih in dejavnostih na področju pridobivanja darovalcev
delov človeškega telesa zaradi presaditve (Uradni list RS, št. 131/03).
41. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije, uporabljati pa se začne devetdeseti dan po njegovi
uveljavitvi.«.

Zakon o pridobivanju in presaditvi delov
človeškega telesa zaradi zdravljenja – ZPPDČT (Uradni list RS, št. 56/15)
vsebuje naslednjo končno določbo:
»51. člen
(začetek veljavnosti in
uporabe)
Ta zakon začne veljati trideseti dan po objavi v Uradnem
listu Republike Slovenije, tretji odstavek 29. člena in 8. točka prvega
odstavka 46. člena tega zakona pa se začneta uporabljati šest mesecev od dneva
uveljavitve tega zakona.«.