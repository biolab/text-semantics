I . poglavje
SPLOŠNE DOLOČBE
1. člen
(vsebina zakona)
(1) Ta zakon ureja vračanje predmetov
premične kulturne dediščine, ki so bili protipravno odstranjeni z ozemlja
Republike Slovenije in prineseni na ozemlje katere od držav članic Evropskih
skupnosti, ki delujejo v okviru Evropske unije (v nadaljnjem besedilu: države
članice), ali protipravno odstranjeni z ozemlja držav članic in prineseni na
ozemlje Republike Slovenije.
(2) S tem zakonom se v pravni red Republike
Slovenije prenaša Direktiva 2014/60/EU Evropskega parlamenta in Sveta z dne
15. maja 2014 o vračanju predmetov kulturne dediščine, ki so bili
protipravno odstranjeni z ozemlja države članice in o spremembi Uredbe (EU)
št. 1024/2012 (prenovitev) (UL L št. 159, z dne 28. 5. 2014,
str. 1), (v nadaljnjem besedilu: Direktiva 2014/60/EU).
2. člen
(osrednji organ)
(1) Ministrstvo, pristojno za kulturno
dediščino (v nadaljnjem besedilu: ministrstvo za kulturo), je osrednji organ,
odgovoren za usklajevanje, organiziranje in spremljanje dejavnosti v zvezi z
vračanjem protipravno odstranjenih predmetov kulturne dediščine. Ministrstvo za
kulturo mora sodelovati z organi držav članic, ki so odgovorni za usklajevanje
nalog v zvezi z vračanjem protipravno odstranjenih predmetov kulturne dediščine
v državah članicah (v nadaljnjem besedilu: osrednji organi držav članic).
(2) Ministrstvo za kulturo mora o
dejavnostih v zvezi v vračanjem predmetov kulturne dediščine obveščati druge
organe in organizacije v Republiki Sloveniji, v katerih pristojnost sodijo
dejavnosti v zvezi z iskanjem predmetov kulturne dediščine oziroma njihovim
varstvom.
II. poglavje
VRAČANJE SLOVENSKIH PREDMETOV KULTURNE DEDIŠČINE IZ DRŽAV ČLANIC
3. člen
(predmeti, katerih vračilo se zahteva)
(1) Republika
Slovenija lahko od države članice zahteva vračilo protipravno odstranjenega
predmeta kulturne dediščine, če predmet spada v nacionalno bogastvo z
umetniško, zgodovinsko ali arheološko vrednostjo, skladno s predpisom, ki
nacionalno bogastvo opredeljuje.
(2) Kot protipravno odstranjen se šteje
predmet kulturne dediščine, ki je bil odstranjen z ozemlja Republike Slovenije
v nasprotju s predpisi, ki urejajo izvoz predmetov kulturne dediščine, oziroma
v nasprotju z Uredbo 116/09/EU z dne 18. 12. 2008
o izvozu predmetov kulturne dediščine (v nadaljnjem besedilu: Uredba 116/09/EU). Za protipravno odstranjen se šteje tudi predmet kulturne dediščine,
ki ni bil vrnjen na ozemlje Republike Slovenije ob izteku obdobja zakonite
začasne odstranitve oziroma so bili kršeni drugi pogoji njegove začasne
odstranitve.
4. člen
(črtan)
5. člen
(pristojni organi)
(1) Odločitev o sprožitvi postopka za
vrnitev predmeta kulturne dediščine, ki je bil protipravno odstranjen z ozemlja
Republike Slovenije, sprejme minister, pristojen za kulturno dediščino (v
nadaljnjem besedilu: minister za kulturo), in ga posreduje državnemu
pravobranilstvu.
(2) Ministrstvo za kulturo mora o sproženem
sodnem postopku za vračilo predmeta kulturne dediščine, ki je bil protipravno
odstranjen z ozemlja Republike Slovenije, takoj obvestiti osrednji organ države
članice, od katere se zahteva vračilo.
(3) Drugi organi in organizacije v Republiki
Sloveniji, v katerih pristojnost sodijo dejavnosti v zvezi z iskanjem predmetov
kulturne dediščine oziroma njihovim varstvom, morajo v skladu s svojimi
pristojnostmi storiti vse potrebno, da se zagotovi vračilo predmetov kulturne
dediščine, ki so bili protipravno odstranjeni z ozemlja Republike Slovenije.
(4) Ministrstvo za kulturo uporablja za
sodelovanje in medsebojno posvetovanje z osrednjimi organi držav članic modul
informacijskega sistema za notranji trg (v nadaljnjem besedilu: IMI),
vzpostavljen z Uredbo (EU) št. 1024/2012 Evropskega parlamenta in Sveta z
dne 25. oktobra 2012 o upravnem sodelovanju prek informacijskega sistema
za notranji trg in razveljavitvi Odločbe Komisije 2008/49/ES (Uredba IMI), ki
je posebej prilagojen predmetom kulturne dediščine.
(5) Ministrstvo za kulturo lahko sistem IMI
uporablja tudi za razširjanje informacij v zvezi s primeri predmetov kulturne
dediščine, ki so bili ukradeni ali protipravno odstranjeni z ozemlja Republike
Slovenije.
(6) Minister za kulturo lahko s sklepom
odloči, da za namene tega zakona sistem IMI uporabljajo tudi drugi pristojni
organi.
(7) Izmenjava informacij v sistemu IMI
poteka v skladu s predpisi, ki urejajo varstvo osebnih podatkov in zasebnosti.
(8) Ministrstvo za kulturo in organi iz
šestega odstavka tega člena lahko za namene tega zakona poleg sistema IMI
uporabljajo tudi druga komunikacijska sredstva.
III. poglavje
VRAČANJE PREDMETOV KULTURNE DEDIŠČINE Z OZEMLJA REPUBLIKE SLOVENIJE V DRŽAVE
ČLANICE
6. člen
(obveznost vračanja predmetov kulturne
dediščine)
(1) Državi članici
se vrne predmet kulturne dediščine, ki je bil protipravno odstranjen z njenega
ozemlja in se nahaja na ozemlju Republike Slovenije, če je bil pred ali po
protipravni odstranitvi z ozemlja te države članice v skladu z njenimi predpisi
uvrščen v nacionalno bogastvo z umetniško, zgodovinsko ali arheološko
vrednostjo ali pa je bil tako opredeljen po nacionalni zakonodaji ali upravnih
postopkih v smislu 36. člena Pogodbe o delovanju Evropske unije.
(2) Šteje se, da je bil predmet iz
prejšnjega odstavka protipravno odstranjen z ozemlja države članice, če je bil
z njenega ozemlja odstranjen v nasprotju njenimi predpisi o varstvu kulturne
dediščine oziroma v nasprotju z Uredbo 116/09/EU, ali če ni bil vrnjen ob izteku obdobja zakonite začasne
odstranitve oziroma če so bili kršeni drugi pogoji začasne odstranitve.
(3) O vrnitvi predmeta kulturne dediščine
odloči sodišče na predlog države članice.
7. člen
(iskanje in preverjanje predmetov kulturne
dediščine)
(1) Država članica lahko na ministrstvo za
kulturo naslovi pisno vlogo za izsleditev določenega predmeta kulturne
dediščine, ki je bil protipravno odstranjen z ozemlja te države, ter za
ugotovitev identitete osebe, ki izvršuje neposredno oblast nad tem predmetom.
Vloga mora vsebovati vse podatke, potrebne za lažje iskanje, predvsem dejansko
oziroma domnevno lokacijo predmeta.
(2) Ministrstvo za kulturo po prejemu vloge
iz prejšnjega odstavka o njej obvesti tiste organe in organizacije, ki bi lahko
pripomogli k izsleditvi predmeta oziroma ugotovitvi identitete osebe, ki
izvršuje neposredno oblast nad predmetom. Ministrstvo za kulturo izvede tudi
druga potrebna dejanja, ki so v njegovi pristojnosti, za izsleditev predmeta
kulturne dediščine ter osebe, ki izvršuje neposredno oblast nad tem predmetom.
(3) Ministrstvo za kulturo mora obvestiti
državo članico o predmetu kulturne dediščine, odkritem na ozemlju Republike
Slovenije, za katerega obstajajo razlogi za sum, da je bil protipravno
odstranjen z ozemlja te države članice.
(4) Ministrstvo za kulturo v okviru svojih
pristojnosti omogoči pristojnim organom države članice, ki je prejela obvestilo
iz prejšnjega odstavka, da na ozemlju Republike Slovenije preverijo, ali je
določen predmet res predmet kulturne dediščine, če se preverjanje opravi v šestih mesecih od obvestila iz drugega odstavka tega člena.
(5) Inšpektorica ali inšpektor, pristojen
za nadzor nad izvajanjem predpisov o varstvu kulturne dediščine, je pooblaščen
za izvajanje nalog izsleditve predmeta kulturne dediščine, ugotovitve
identitete osebe, ki izvršuje neposredno oblast nad tem predmetom, ter
omogočanja pristojnim organom države članice, da preverijo, ali je določen
predmet res predmet kulturne dediščine.
(6) Ministrstvo za kulturo se mora truditi,
da oseba, ki izvršuje neposredno oblast nad predmetom kulturne dediščine, ter
država, ki zahteva njegovo vračilo, dosežeta sporazum o prostovoljni vrnitvi
predmeta kulturne dediščine. Ministrstvo za kulturo lahko ob soglasju države
članice ter osebe, ki izvršuje neposredno oblast nad predmetom, posreduje med
njima v pogajanjih o prostovoljnem vračilu predmeta kulturne dediščine.
8. člen
(obveznosti drugih organov)
(1) Organi in organizacije v Republiki
Sloveniji, v katerih pristojnost sodijo dejavnosti v zvezi z iskanjem predmetov
kulturne dediščine oziroma njihovim varstvom morajo v skladu s svojimi
pristojnostmi sodelovati z ministrstvom za kulturo ter mu nuditi ustrezno
pomoč, predvsem:
1.     
obveščati ministrstvo za kulturo o iskanju in o najdbah predmetov
kulturne dediščine, ki so bili protipravno odstranjeni oziroma za katere
obstaja sum, da so bili protipravno odstranjeni, in o drugih zadevah, povezanih
s protipravnimi odstranitvami predmetov kulturne dediščine;
2.     
ter po obvestilu ministrstva za kulturo o prejemu vloge iz prvega odstavka
7. člena tega zakona izvesti iskanje določenega predmeta kulturne dediščine, ki
je bil protipravno odstranjen z ozemlja države članice, ter ugotovitev
identitete osebe, ki izvršuje neposredno oblast nad tem predmetom.
(2) Če kateri od organov oziroma oseb iz
prejšnjega odstavka prejme vlogo iz prvega odstavka 7. člena tega zakona, jo
mora odstopiti ministrstvu za kulturo.
9. člen
(predlog za vračilo predmeta kulturne
dediščine)
(1) Država članica lahko pred pristojnim
sodiščem v Republiki Sloveniji vloži predlog za vračilo predmeta kulturne
dediščine, ki je bil protipravno odstranjen z njenega ozemlja.
(2) Sodišče odloči v nepravdnem postopku.
(3) Predlogu mora biti priložena:
1.     
listina, ki opisuje predmet kulturne dediščine, čigar vračilo se
zahteva,
2.     
izjava države članice, da gre za predmet kulturne dediščine v skladu s
tem zakonom,
3.     
listina, ki jo je izdal pristojni organ države članice, iz katere
izhaja, da je bil navedeni predmet kulturne dediščine protipravno odstranjen z
njenega ozemlja.
4.     
navedba osebe, ki mora vrniti zahtevani predmet kulturne dediščine (v
nadaljnjem besedilu: nasprotni udeleženec). Nasprotni udeleženec je oseba, ki v
svojem imenu izvršuje neposredno oblast nad predmetom kulturne dediščine,
oziroma če takšne osebe ni, je neznana ali nedosegljiva, oseba, ki izvršuje
neposredno oblast nad predmetom kulturne dediščine v tujem imenu.
5.     
dokazila o tem, da je predlog vložen v roku iz 11. člena tega
zakona.
(4) Če država članica zahteva vračilo
predmeta kulturne dediščine, ki sodi v eno od zvrsti predmetov kulturne
dediščine iz tretje alinee prvega odstavka 6. člena tega zakona, se kot
vrednost zahtevanega predmeta kulturne dediščine upošteva vrednost, ki jo ima
predmet v Republiki Sloveniji v času vložitve predloga.
(5) Ministrstvo za kulturo ima položaj
udeleženca ali udeleženke (v nadaljnjem besedilu: udeleženca) v postopku.
10. člen
(pristojnost sodišča)
(1) Za odločanje o vrnitvi predmeta
kulturne dediščine je pristojno okrožno sodišče, na katerega območju ima
nasprotni udeleženec stalno ali začasno prebivališče oziroma sedež.
(2) Če se krajevne pristojnosti sodišča ne
da določiti na način iz prejšnjega odstavka, je krajevno pristojno okrožno
sodišče, na območju katerega je predmet kulturne dediščine, katerega vračilo se
predlaga.
11. člen
(roki za vložitev predloga)
(1) Predlog za vračilo predmeta kulturne
dediščine mora biti vložen najkasneje v treh letih od dne, ko je država članica, ki zahteva vračilo, zvedela, kje je
predmet kulturne dediščine in kdo je oseba, ki je zavezana za vračilo predmeta.
(2) Predlog mora
biti vložen najpozneje 30 let po tem, ko je bil predmet kulturne dediščine
protipravno odstranjen z ozemlja države članice, ki zahteva vračilo. Izjema so
predmeti kulturne dediščine, ki so del javnih zbirk, ki so v skladu z
zakonodajo države članice opredeljene kot javne in so v lasti zadevne države
članice, lokalnega ali regionalnega organa države članice ali ustanove v državi
članici, če je taka ustanova last te države članice ali lokalnega ali
regionalnega organa ali pa jo ta država članica ali organ v večji meri
financira, in predmeti, ki spadajo v inventar cerkvenih ali drugih verskih
ustanov v državi članici, kjer je ta dediščina po nacionalnem pravu pod posebnim
varstvenim režimom. V teh primerih mora biti predlog vložen najpozneje v 75
letih, razen če mednarodna pogodba z državo članico, ki zahteva vračilo, določa
daljši rok za zahtevanje vračila.
12. člen
(obvestilo o začetem postopku)
Država, ki zahteva vračilo, mora o vložitvi
predloga za vračilo predmeta kulturne dediščine nemudoma obvestiti ministrstvo
za kulturo. Po prejemu tega obvestila mora ministrstvo za kulturo o tem
obvestiti osrednje organe drugih držav članic.
13. člen
(odločitev sodišča)
(1) V postopku za vračilo predmeta kulturne
dediščine opravi sodišče narok.
(2) Sodišče odloči, da je nasprotni
udeleženec dolžan predlagatelju izročiti predmet kulturne dediščine, če so
izpolnjeni naslednji pogoji:
1.     
da gre za predmet kulturne dediščine v skladu z prvim odstavkom 6. člena
tega zakona;
2.     
da je bil ta predmet protipravno odstranjen z ozemlja države članice, ki
zahteva vračilo;
3.     
da je bil predlog vložen v roku iz 11. člena tega zakona;
4.     
da je bil predmet kulturne dediščine odstranjen iz države članice, ki
zahteva vračilo, po roku iz 19. člena tega zakona;
5.     
da je imel nasprotni udeleženec v času vročitve predloga neposredno
oblast nad predmetom kulturne dediščine.
14. člen
(denarna odškodnina)
(1) Nasprotni udeleženec, ki dejansko
oblast nad predmetom kulturne dediščine uresničuje v svojem imenu, ima do konca
prvega naroka pravico predlagati, da mu mora država, ki je predlagala vračilo,
plačati primerno denarno odškodnino ob vrnitvi predmeta.
(2) V sklepu, s katerim ugodi predlogu za
vračilo, sodišče odloči tudi o odškodnini.
(3) Sodišče
prisodi odškodnino, če je upravičenka ali upravičenec (v nadaljnjem besedilu:
upravičenec) iz prvega odstavka tega člena pri pridobitvi predmeta kulturne
dediščine ravnal v dobri veri in izkazal dolžno skrbnost. Pri določanju, ali je
upravičenec ravnal z dolžno skrbnostjo, se upoštevajo vse okoliščine pridobitve
predmeta, zlasti dokumentacija o njegovem izvoru, potrebna dovoljenja za iznos
predmeta na podlagi prava države članice, lastnosti vključenih strani, plačana
cena, vpogled upravičenca v dostopne registre ukradenih predmetov kulturne
dediščine in vse relevantne informacije, ki bi jih upravičenec lahko razumno
pridobil, ali vsako drugo ravnanje, za katero bi se v enakih okoliščinah
odločila razumna oseba.
(4) Če je upravičenec iz prvega odstavka
tega člena pridobil predmet kulturne dediščine z neodplačnim pravnim poslom ali
z dedovanjem, ima pravico do denarne odškodnine le v primeru, če bi to pravico
imela tudi oseba, od katere je pridobil predmet.
15. člen
(stroški postopka in izročitev predmeta)
(1) Stroške postopka, stroške, ki bodo
predvidoma nastali z vračilom predmeta, ter stroške morebitnih začasnih ukrepov
zavarovanja predmeta kulturne dediščine, katerega vračilo se zahteva, nosi
država članica, ki zahteva vračilo.
(2) Sodišče v sklepu, s katerim je ugodilo
predlogu za vračilo in nasprotnemu udeležencu prisodilo denarno odškodnino
določi, da mora država, ki je zahtevala vračilo, denarno odškodnino položiti
pri sodišču, sodišče pa jo bo izročilo nasprotnemu udeležencu, ko bo prejelo
obvestilo ministrstva za kulturo, da je bil predmet kulturne dediščine izročen
državi članici.
(3) Nasprotni udeleženec mora izročiti
predmet kulturne dediščine državi članici, ki je zahtevala vračilo, v treh dneh
po tem, ko je država članica položila navedeni znesek pri sodišču. Postopek
vračila se opravi pri ministrstvu za kulturo, ki o tem zastavi zapisnik in o
izpolnitvi obveznosti vračila predmeta obvesti pristojno sodišče.
16. člen
(razmerje do drugih postopkov)
(1) Sodišče določi primerno odškodnino po
14. členu tega zakona ter stroške po 15. členu tega zakona ne glede na
morebitno pravico države članice, ki zahteva vračilo, da sproži ustrezen
postopek za povračilo teh zneskov od osebe, ki je odgovorna za protipravno
odstranitev predmeta kulturne dediščine z njenega ozemlja.
(2) Vložitev predloga države članice za
vračilo predmeta kulturne dediščine po tem zakonu ni ovira za vložitev tožbe za
vračilo istega predmeta iz naslova lastninske pravice. Če teče pravda za
vračilo predmeta kulturne dediščine iz naslova lastninske pravice, lahko
sodišče nepravdni postopek po tem zakonu prekine do pravnomočnosti odločitve v
pravdnem postopku.
(3) Odločitev sodišča v nepravdnem postopku
po tem zakonu ne posega v druga civilnopravna razmerja in v kazenskopravno
odgovornost ter v možnost uvedbe kazenskega postopka v zvezi z protipravno
odstranitvijo predmeta kulturne dediščine.
(4) Lastninska pravica na predmetu kulturne
dediščine se po vračilu presoja po pravu države članice, ki je zahtevala vračilo.
IV. poglavje
DRUGE DOLOČBE
17. člen
(drugi postopki)
Postopki vračanja predmetov kulturne
dediščine po tem zakonu ne posegajo in ne vplivajo na postopke odkrivanja in
pregona kaznivih dejanj, storjenih v zvezi s protipravno odstranitvijo
predmetov kulturne dediščine.
18. člen
(poročilo o izvajanju zakona)
Vlada mora vsakih
pet let sprejeti poročilo o izvajanju tega zakona.
Predlog poročila pripravi Ministrstvo za kulturo.
19. člen
(uporaba zakona)
Ta zakon se uporablja za vračilo predmetov
kulturne dediščine, ki so bili protipravno odstranjeni z ozemlja Republike
Slovenije oziroma držav članic od vključno 1. 1. 1993 dalje.

Zakon o vračanju protipravno odstranjenih
predmetov kulturne dediščine – ZVPOPKD (Uradni list RS, št. 126/03)
vsebuje naslednjo prehodno in končne določbe:
»20. člen
(izvršilni
predpis)
Minister za kulturo s pravilnikom določi
zvrsti predmetov kulturne dediščine iz druge alinee točke (a) prvega odstavka
3. člena tega zakona v 15 dneh po uveljavitvi tega zakona.
21. člen
(prenehanje
veljavnosti)
(1) Z uveljavitvijo tega zakona prenehajo
veljati določbe 34. in 35. člena zakona o varstvu kulturne dediščine (Uradni
list RS, št. 7/99), kolikor se nanašajo na vračanje predmetov kulturne
dediščine iz držav članic v Republiko Slovenijo ter iz Republike Slovenije v
države članice, ki so bili protipravno odstranjeni po 31. 12. 1992.
(2) Začeti postopki vračanja predmetov
kulturne dediščine, v katerih vračilo zahtevajo države članice, se končajo po
določbah predpisov, ki so veljali do uveljavitve tega zakona.
22. člen
(končna
določba)
Ta zakon začne veljati z dnem začetka
članstva Republike Slovenije v Evropskih skupnostih, ki delujejo v okviru
Evropske unije.«.

Zakon o spremembah in dopolnitvah Zakona o vračanju
protipravno odstranjenih predmetov kulturne dediščine – ZVPOPKD-A (Uradni list
RS, št. 8/16)
črta 20. člen zakona:
»20. člen
(črtan)«;
ter vsebuje naslednji končni določbi:
»KONČNI DOLOČBI
11. člen
Z dnem uveljavitve tega zakona preneha
veljati Pravilnik o zvrsteh protipravno odstranjenih predmetov kulturne
dediščine (Uradni list RS, št. 34/04).
12. člen
Ta zakon začne veljati naslednji dan po objavi
v Uradnem listu Republike Slovenije.«.