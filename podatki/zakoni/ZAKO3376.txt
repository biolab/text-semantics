I. UVODNI DOLOČBI
1. člen
Ta zakon ureja dolžnost, pogoje in način
sodelovanja Republike Slovenije z Mednarodnim kazenskim sodiščem.
2. člen
(1) Pomen izrazov v tem zakonu:
a)     “Mednarodno kazensko sodišče” (v nadaljnjem besedilu: sodišče)
pomeni prvo mednarodno kazensko sodišče univerzalnega značaja, ustanovljeno z
Rimskim statutom;
b)     “Rimski statut” (v nadaljnjem besedilu: statut) pomeni statut
sodišča, ki je bil sprejet na diplomatski kodifikacijski konferenci v Rimu 17.
7. 1998 in je pričel veljati 1. 7. 2002;
c)     “tožilec” pomeni tožilca sodišča ali njegovega namestnika, ki ima
pravico opravljati katerokoli delo, ki se po statutu zahteva od tožilca;
č)    “tajnik” pomeni tajnika sodišča, ki je glavni
upravni uradnik sodišča, izvoljen na podlagi 43. člena statuta;
d)     “oseba” pomeni posameznika, ki ga je sodišče osumilo oziroma
obtožilo kaznivega dejanja iz svoje pristojnosti, ki v skladu s 26. členom
statuta ob domnevni izvršitvi kaznivega dejanja ni mlajša od osemnajst let;
e)     “predaja osebe” pomeni predajo osebe s strani Republike Slovenije
sodišču, pri čemer ne gre za klasično izročitev (ekstradicijo), temveč za
poseben postopek predaje osebe sodišču;
f)      “domače sodišče” pomeni sodišče Republike Slovenije, pristojno za
kazenske zadeve;
g)     “dopustnost zadeve” pomeni, da je sodišče pristojno za sojenje
storilcem za kazniva dejanja iz svoje pristojnosti le tedaj, če država, ki bi
bila sicer pristojna, noče ali dejansko ne more izvesti preiskave ali pregona
oziroma so bili postopki pred domačim sodiščem namenjeni varovanju določene
osebe pred kazensko odgovornostjo za kaznivo dejanje, ki sodi v pristojnost
sodišča;
h)     “sodnik” pomeni sodnik sodišča;
i)       “pisanja” pomenijo zahteve za sodelovanje (zahteva za prijetje in
predajo, zahteva za tranzit, zahteva za začasen odvzem prostosti, zahteve za
pomoč pri preiskavah in pregonih), posredovane s strani sodišča, ter
dokumentacijo, dopise in sporočila v zvezi z njimi, posredovana s strani
Republike Slovenije sodišču;
j)       “predobravnavni senat” pomeni organ sodišča, ki opravlja naloge
predobravnavnega oddelka tega sodišča, njegove naloge pa so določene v 57.
členu statuta;
k)     “pravila o postopku in dokazih” so predpis, sprejet na podlagi 51.
člena statuta.
(2) V besedilu zakona se moška slovnična
oblika uporablja kot nevtralna za moški in ženski spol.
II. DOLŽNOST SODELOVANJA
3. člen
Republika Slovenija bo v skladu z določbami
statuta in tega zakona v polni meri in brez zadržkov sodelovala s sodiščem pri
preiskavi in pregonu kaznivih dejanj iz njegove pristojnosti.
4. člen
(1) Ministrstvo, pristojno za pravosodje (v
nadaljnjem besedilu: ministrstvo), je pristojno za usklajeno in tekoče
sodelovanje med Republiko Slovenijo in sodiščem; v ta namen je pristojno za
sprejem in prevajanje vseh pisanj sodišča v zvezi s postopanjem po tem zakonu.
(2) Ministrstvo pošlje pisanja iz
prejšnjega odstavka Vrhovnemu sodišču Republike Slovenije, Državnemu tožilstvu
Republike Slovenije in Generalni policijski upravi, po potrebi pa tudi
neposredno drugim državnim tožilstvom in sodiščem ter drugim državnim organom.
(3) Državni organi iz prejšnjega odstavka
so v zvezi s prejetimi pisanji dolžni skrbeti za medsebojno obveščanje.
(4) Državni organi iz drugega odstavka tega
člena komunicirajo s sodiščem preko ministrstva, razen če za posamezne primere
statut izrecno določa neposredno komuniciranje ali če je zaradi okoliščin
primera potrebno ukrepati posebno hitro.
(5) Ministrstvo je dolžno preveriti
istovetnost in verodostojnost pisanj iz prvega odstavka tega člena preden jih
pošlje drugim pristojnim organom.
III. SMISELNA UPORABA ZAKONOV
5. člen
(1) Glede sodelovanja s sodiščem se za
zadeve, ki jih ta zakon ne ureja drugače, smiselno uporabljajo zakon, ki ureja kazenski
postopek, zakon, ki ureja odvzem premoženjske koristi, pridobljene s kaznivim
dejanjem ter zakon, ki ureja izvrševanje kazenskih sankcij.
(2) Glede imenovanja kandidatov za
izvolitev sodnika se uporabljajo predpisi, ki urejajo predlaganje kandidatov iz
Republike Slovenije za sodnike mednarodnih sodišč.
IV. IZVAJANJE PRISTOJNOSTI SODIŠČA
6. člen
Državno tožilstvo in domače sodišče sta
primarno pristojna za pregon in sojenje storilcem kaznivih dejanj iz
pristojnosti sodišča, določenih v 5. do 8. členu statuta (komplementarna
pristojnost sodišča).
7. člen
(1) Obvestila ter morebitne listine o tem,
da obravnavata eno ali več kaznivih dejanj iz pristojnosti sodišča, ki naj bi
bila storjena na ozemlju Republike Slovenije, Generalna policijska uprava oziroma
pristojno državno tožilstvo takoj posreduje ministrstvu.
(2) Ministrstvo naznani tožilcu, da naj bi
bilo na ozemlju Republike Slovenije storjeno eno ali več kaznivih dejanj, ki
sodijo v pristojnost sodišča:
-       
če o tem prejme obvestilo iz prejšnjega odstavka in
-       
če iz podatkov, pridobljenih od drugih državnih organov, izhaja
nepripravljenost ali nezmožnost Republike Slovenije za izvedbo preiskave ali
pregona po drugem in tretjem odstavku 17. člena statuta.
(3) Če tožilec odloči, da ni utemeljene
podlage za začetek postopka v skladu z naznanitvijo, lahko ministrstvo zahteva,
da naj predobravnavni senat preizkusi tožilčevo odločitev.
8. člen
(1) Po prejemu uradnega obvestila tožilca,
da je na podlagi obvestil Varnostnega sveta o kaznivih dejanjih, ki sodijo v pristojnost
sodišča, ali na lastno pobudo začel preiskavo, ministrstvo na podlagi podatkov
pristojnih državnih organov, v enem mesecu od prejema takega obvestila sodišče
obvesti, da Republika Slovenija izvaja ali je izvedla preiskavo proti svojim
državljanom ali drugim osebam pod svojo jurisdikcijo in zahteva, da tožilec
preiskavo prepusti pristojnim organom Republike Slovenije.
(2) V primeru, ko tožilec prepusti
preiskavo pristojnim organom Republike Slovenije, ga morajo ti, na njegovo
zahtevo, o poteku preiskave redno obveščati.
(3) Če po prejemu obvestila, da je sodišče
v skladu s tretjim odstavkom 20. člena statuta začelo postopek v isti zadevi in
zoper isto osebo kot domače sodišče, Republika Slovenija ne spodbija
dopustnosti zadeve ali pristojnosti sodišča v skladu z določbami V. poglavja
tega zakona, domače sodišče izda sklep, s katerim zavrže obtožbo, če obtožba še
ni bila vložena pa sklep, s katerim se preiskava prekine.
V. SPODBIJANJE DOPUSTNOSTI
9. člen
(1) Republika Slovenija lahko zaradi
razlogov iz 17. člena statuta, ob pogojih iz 19. člena statuta, spodbija
dopustnost zadeve ali pristojnost sodišča.
(2) Spodbijanje dopustnosti zadeve ali
pristojnosti sodišča se opravi v primerih, ko zadevo preiskujejo ali preganjajo
pristojni organi Republike Slovenije oziroma, ko se obtožba sodišča nanaša na
osebo, ki je bila s pravnomočno sodno odločbo v Republiki Sloveniji oproščena
ali obsojena ali je bil kazenski postopek zoper njo pravnomočno ustavljen ali
je bila zoper njo obtožba pravnomočno zavrnjena, pa ne gre za primere, ko bi
bilo sojenje sodišča dovoljeno po tretjem odstavku 20. člena statuta.
(3) Za spodbijanje po prejšnjem odstavku je
pristojno Vrhovno sodišče Republike Slovenije v senatu petih sodnikov.
(4) Glede odvzema prostosti, priprtja in
predaje osebe na zahtevo sodišča po njegovi odločitvi o dopustnosti zadeve,
postopa ministrstvo v sodelovanju s pristojnimi državnimi organi v skladu z
določbami tega zakona in zakona, ki ureja kazenski postopek.
VI. ODVZEM PROSTOSTI, PRIJETJE IN PREDAJA OSEBE MEDNARODNEMU
KAZENSKEMU SODIŠČU
10. člen
(1) V primerih, ko ministrstvo od sodišča
prejme zahtevo za začasen odvzem prostosti osebi, za katero se zahteva predaja
in je ta zahteva popolna v smislu 92. člena statuta, jo ministrstvo pošlje
okrožnemu sodišču, okrožnemu državnemu tožilstvu in policijski upravi, na
območju katere se oseba nahaja, vselej pa tudi Vrhovnemu sodišču Republike
Slovenije, Državnemu tožilstvu Republike Slovenije in Generalni policijski
upravi.
(2) Zahteva za začasen odvzem prostosti se izvrši
v skladu z določbami, ki v Republiki Sloveniji veljajo za izvrševanje pripora
in ravnanje s priporniki.
(3) Oseba, ki ji je odvzeta prostost, mora
biti v svojem materinem jeziku ali jeziku, ki ga razume, takoj obveščena, da ji
je odvzeta prostost in o razlogih za odvzem prostosti. Takoj mora biti poučena,
da ni dolžna ničesar izjaviti, da ima pravico do takojšnje pravne pomoči
zagovornika, ki si ga svobodno izbere in o tem, da je pristojni organ na njeno
zahtevo dolžan o odvzemu prostosti obvestiti njene najbližje. Če gre za osebo,
ki ni državljan Republike Slovenije, mora biti poučena tudi o tem, da ima
pravico do stika z diplomatsko-konzularnim predstavništvom države, katere
državljan je.
(4) Osebo, ki ji je odvzeta prostost, mora
policija brez odlašanja privesti k pristojnemu preiskovalnemu sodniku.
(5) Preiskovalni sodnik preveri istovetnost
privedene osebe, nato pa jo ponovno pouči o njenih pravicah iz tretjega
odstavka tega člena, kot tudi, da bodo vse njene izjave v postopku pred
sodiščem lahko uporabljene v dokazne namene. Preiskovalni sodnik osebo nemudoma
seznani tudi s tem, da ji je odvzeta prostost zaradi predaje sodišču.
(6) V primeru, da pristojni državni organi
ne prejmejo zahteve za predajo in spremljevalnih dokumentov v roku, ki ga določajo
pravila o postopku in dokazih, se oseba, ki ji je začasno odvzeta prostost,
izpusti, razen če da oseba sama soglasje za predajo pred potekom roka.
Izpustitev osebe v takšnem primeru ne preprečuje njenega poznejšega prijetja in
predaje v skladu s kasneje poslano zahtevo in spremljevalnimi listinami.
(7) Izpustitev osebe iz prejšnjega odstavka
odredi po uradni dolžnosti preiskovalni sodnik, ki je odredil izvršitev zahteve
sodišča za začasen odvzem prostosti.
11. člen
(1) Zahtevo sodišča za prijetje in predajo,
ki je popolna v smislu 91. člena statuta, pošlje ministrstvo skupaj s
pripadajočo dokumentacijo okrožnemu sodišču, na območju katerega se oseba
nahaja in Vrhovnemu sodišču Republike Slovenije.
(2) Preiskovalni sodnik pristojnega
okrožnega sodišča izda odredbo za privedbo osebe, katere predaja se zahteva.
(3) Če stalno ali začasno prebivališče
osebe ni znano oziroma če se osebe ne najde na naslovu, kjer naj bi prebivala,
ukrenejo organi iz prvega in drugega odstavka tega člena v skladu s svojimi
pristojnosti vse potrebno, da se iskana oseba poišče in da se jo prime. O
morebitnem neuspelem iskanju in odvzemu prostosti se nemudoma obvesti tajnika.
12. člen
(1) Oseba, katere predaja se zahteva, mora
biti predana sodišču takoj, ko je mogoče.
(2) Za uspešno izvedbo zahteve za prijetje
in predajo osebe sodišču lahko preiskovalni sodnik pristojnega okrožnega
sodišča zoper osebo, katere predaja se zahteva, odredi ukrepe za zagotovitev
obdolženčeve navzočnosti, za odpravo ponovitvene nevarnosti in za uspešno izvedbo
kazenskega postopka ob smiselni uporabi določb zakona, ki ureja kazenski
postopek.
(3) Po sklepu preiskovalnega sodnika je
lahko oseba, katere predaja se zahteva, v priporu največ 30 dni.
(4) Preiskovalni sodnik osebi vroči zahtevo
sodišča za prijetje in predajo.
(5) Pripor iz tretjega odstavka tega člena
se lahko podaljša s sklepom senata Vrhovnega sodišča Republike Slovenije,
vendar skupno ne sme trajati več kot devet mesecev. Zoper sklep senata
Vrhovnega sodišča Republike Slovenije se lahko v 48 urah vloži pritožba na
senat petih sodnikov Vrhovnega sodišča Republike Slovenije, ki pa ne zadrži
njegove izvršitve. O pritožbi mora senat petih sodnikov Vrhovnega sodišča
Republike Slovenije odločati brez odlašanja.
(6) Senat Vrhovnega sodišča Republike
Slovenije mora vsaka dva meseca po uradni dolžnosti preveriti, ali še obstajajo
razlogi za pripor po tem členu.
(7) Domače sodišče je o priporu osebe po
tem členu dolžno nemudoma obvestiti tožilca in tajnika.
(8) Določbe tega člena glede pripora se
smiselno uporabljajo tudi za hišni pripor.
13. člen
(1) O predaji osebe sodišču odloča senat
Vrhovnega sodišča Republike Slovenije. Zoper odločitev senata Vrhovnega sodišča
Republike Slovenije se lahko v 48 urah vloži pritožba na senat petih sodnikov
istega sodišča, pri čemer pritožba ne zadrži izvršitve. O pritožbi mora senat
petih sodnikov Vrhovnega sodišča Republike Slovenije odločiti brez odlašanja.
(2) Po prejemu odločbe Vrhovnega sodišča
Republike Slovenije odredi predajo brez odlašanja s sklepom minister, pristojen
za pravosodje, izvršijo pa jo pooblaščene uradne osebe ministrstva, pristojnega
za notranje zadeve, v sodelovanju s pooblaščenimi uradnimi osebami ministrstva.
O načinu predaje se za vsak posamezni primer dogovorita ministrstvo in tajnik.
(3) Šteje se, da je oseba predana sodišču,
ko to nad njo prevzame dejansko (fizično) oblast, ne glede na to, ali je to na
ozemlju Republike Slovenije ali druge države.
(4) V primeru, ko pooblaščene osebe sodišča
prevzamejo dejansko (fizično) oblast nad osebo na ozemlju Republike Slovenije,
jim morajo policija oziroma pooblaščene uradne osebe ministrstva v skladu s
svojimi pooblastili nuditi vso potrebno pomoč, v skladu z namenom predaje osebe
sodišču, zlasti spremstvo, zagotavljanje varnosti, tehnično, logistično podporo
in drugo.
(5) V primeru predaje osebe sodišču po tem
zakonu se ne uporabljajo določbe o postopku za izročitev obdolžencev in
obsojencev po zakonu, ki ureja kazenski postopek.
14. člen
(1) Za osebe, ki jim je na podlagi določb
tega zakona odvzeta prostost, se glede zagovornika smiselno uporabljajo določbe
zakona, ki ureja kazenski postopek.
(2) Zagovornik, postavljen po uradni
dolžnosti, se razreši takoj, ko je oseba izpuščena oziroma predana sodišču.
15. člen
(1) Predlogi, pravna sredstva, izjave in
sporočila osebe, ki ji je vzeta prostost na podlagi zahteve sodišča, se brez
odlašanja pošljejo tajniku. Domači organi jih obravnavajo v okviru
pristojnosti, ki jih imajo po tem zakonu in zakonu, ki ureja kazenski postopek.
(2) O vseh predlogih in pravnih sredstvih,
ki jih vloži oseba, ki ji je vzeta prostost na podlagi tega zakona oziroma se
zahteva njena predaja sodišču, morajo vsi državni organi odločati prednostno in
brez odlašanja.
16. člen
Pri odločanju o zahtevi za odvzem prostosti
ter o zahtevi za prijetje in predajo osebe sodišču domači organi ne presojajo
vsebinske pravilnosti navedenih aktov in postopkov; po zahtevah in nalogih
sodišča so dolžni postopati vedno, ko so za to izpolnjene naslednje
predpostavke:
-       
da so zahteve sodišča popolne v smislu določb statuta;
-       
da je ugotovljena istovetnost osebe, zoper katero naj se izvršijo
zahtevana dejanja;
-       
da zadeva sodi v pristojnost sodišča, kot jo priznava Republika
Slovenija po tem zakonu.
17. člen
(1) Na podlagi zahteve sodišča za tranzit,
ki je popolna v smislu 89. člena statuta, odloča o prevozu osebe, ki jo druga
država predaja sodišču, čez ozemlje Republike Slovenije, ministrstvo.
(2) Prevoz osebe, ki jo druga država
predaja sodišču, čez ozemlje Republike Slovenije, se dovoli, razen če bi
tranzit čez ozemlje Republike Slovenije kakorkoli oviral ali zavlačeval
predajo.
(3) Osebam, ki po pooblastilu ali na
zahtevo sodišča na podlagi dovoljenja ministrstva za tranzit potujejo preko
ozemlja Republike Slovenije, so pristojni državni organi dolžni zagotoviti
prost prehod. Če je potrebno, prehod spremlja in varuje policija.
VII. DRUGE OBLIKE SODELOVANJA IN POMOČI
18. člen
(1) Domača sodišča so v sodelovanju z
drugimi državnimi organi dolžna na zahtevo sodišča za pomoč pri preiskavah in
pregonih opraviti vsa potrebna preiskovalna dejanja v skladu z določbami
zakona, ki ureja kazenski postopek.
(2) Preiskovalna dejanja iz prejšnjega
odstavka sme na ozemlju Republike Slovenije z namenom izpolnitve zahteve
opraviti tudi tožilec, ob izpolnitvi pogojev iz 99. člena statuta.
(3) Dovoljenje za zahtevana preiskovalna
dejanja izda na obrazložen predlog tožilca preiskovalni sodnik, ki bi dejanja
sicer opravil po pravilih krajevne pristojnosti.
(4) Preiskovalni sodnik oziroma oseba, ki
jo on določi, mora biti vselej navzoča pri opravljanju preiskovalnih dejanj iz
drugega odstavka tega člena, razen, izjemoma, ko tožilec izrecno zahteva
njegovo odsotnost; preiskovalni sodnik vedno povabi tudi pristojnega državnega
tožilca. Z navedenim preiskovalni sodnik zagotovi, da je odnos drugih državnih
organov in organizacij z javnimi pooblastili do preiskovalnih dejanj, ki jih
opravlja tožilec, tak, kot če bi dejanja opravljalo domače sodišče. Prav tako
preiskovalni sodnik zagotovi, da pri opravljanju preiskovalnih dejanj iz
drugega odstavka tega člena nihče nima manj pravic, kot mu pripadajo po zakonu,
ki ureja kazenski postopek, razen če ta zakon določa drugače.
19. člen
(1) Vsi organi Republike Slovenije, ki
vodijo zbirke podatkov, so na obrazloženo zahtevo sodišča temu dolžni
posredovati osebne in druge podatke o osebi, zoper katero se vodi kazenski
postopek pred sodiščem.
(2) Podatki iz prejšnjega odstavka se
posredujejo v skladu z namenom njihove uporabe. O zahtevi sodišča za
posredovanje podatkov odloča ministrstvo, ki ob tem določi tudi obseg in vrsto
podatkov, ki bodo posredovani sodišču.
VIII. ODKLONITEV SODELOVANJA IN ODLOŽITEV IZPOLNITVE ZAHTEVE
ZA SODELOVANJE
20. člen
(1) Republika Slovenija sme le zaradi
varstva podatkov državne varnosti in ob pogojih, ki jih določa statut,
odkloniti sodelovanje s sodiščem.
(2) Pred odklonitvijo sodelovanja ali
pomoči mora ministrstvo, v sodelovanju z drugimi državnimi organi Republike
Slovenije, zadevo skušati najprej rešiti s sodelovanjem oziroma s posvetovanjem
s sodiščem.
(3) Če ministrstvo, v sodelovanju z drugimi
državnimi organi, kljub sprejetju in izvedbi ukrepov za rešitev zadeve s
sodelovanjem meni, da na noben način ali pod nobenimi pogoji ne more preskrbeti
ali razkriti podatkov ali listin, ne da bi to škodovalo interesom državne
varnosti Republike Slovenije, je dolžno o tem obvestiti tožilca ali sodišče,
razen če bi podroben opis razlogov sam po sebi nujno škodoval interesom državne
varnosti.
(4) Če bi takojšnja izpolnitev zahteve
sodišča v Republiki Sloveniji ovirala tekočo preiskavo ali pregon za zadevo, ki
ni tista, na katero se nanaša zahteva, se o odložitvi izpolnitve s sodiščem
dogovori ministrstvo na predlog Vrhovnega sodišča Republike Slovenije ali
Državnega tožilstva Republike Slovenije.
(5) Odločitev o tem, da se odloži
izpolnitev zahteve sodišča v primeru, ko ta obravnava spodbijanje dopustnosti,
in sicer za čas do odločitve sodišča, sprejme Vrhovno sodišče Republike
Slovenje v senatu petih sodnikov. Takšno odločitev lahko Vrhovno sodišče
Republike Slovenje sprejme le, če to ni v nasprotju z izrecno odredbo sodišča tožilcu
v zvezi z nadaljevanjem zbiranja dokazov.
(6) Vrhovno sodišče Republike Slovenije
lahko o odložitvi izpolnitve zahteve sodišča odloči hkrati z odločitvijo o
spodbijanju dopustnosti zadeve ali pristojnosti sodišča.
IX. IMUNITETA IN PROST PREHOD ČEZ OZEMLJE REPUBLIKE SLOVENIJE
21. člen
(1) Pristojni državni organi so dolžni
osebam, ki po pooblastilu ali na zahtevo sodišča ali tožilca potujejo preko
ozemlja Republike Slovenije, zagotoviti prost prehod.
(2) Odredbo, s katero dovoli prehod preko
ozemlja Republike Slovenije osebam iz prejšnjega odstavka, izda ministrstvo. Če
je potrebno, prehod spremlja in varuje policija.
22. člen
Sodniki, tožilec, namestniki tožilca,
tajnik, namestnik tajnika, osebje tožilstva in tajništva sodišča, ki sodelujejo
pri delu sodišča oziroma v zvezi z njegovim delom in se nahajajo na ozemlju
Republike Slovenije ali na njem delujejo po določbah tega zakona, uživajo
privilegije, imunitete in ugodnosti, potrebne za opravljanje njihovih nalog,
kot je to določeno v sporazumu o privilegijih in imunitetah Mednarodnega
kazenskega sodišča.
X. STROŠKI
23. člen
(1) Za kritje stroškov sodelovanja s
sodiščem po določbah tega zakona velja določba 100. člena statuta.
(2) Stroški, ki jih v skladu s statutom
krije Republika Slovenija, se zagotovijo v proračunu Republike Slovenije.
24. člen
(1) Prispevek Republike Slovenije kot del
enega od virov za kritje stroškov sodišča in skupščine držav pogodbenic,
vključno z njenim uradom in pomožnimi telesi, obremenjuje proračun Republike
Slovenije.
(2) Prispevek iz prejšnjega odstavka se
odmeri v skladu z dogovorjeno lestvico deležev financiranja, ki temelji na
lestvici, ki so jo sprejeli Združeni narodi za svoj redni proračun.
XI. IZVRŠEVANJE DENARNIH KAZNI, ODVZEMA PREMOŽENJSKE KORISTI
TER UKREPOV ZA POVRNITEV ŠKODE ŽRTVAM
25. člen
(1) V primeru zahteve sodišča za izvršitev
denarne kazni ali odvzema premoženjske koristi, ki jih je izreklo sodišče,
izvršitev sodbe na podlagi določb zakona, ki ureja izvršbo in zavarovanje
oziroma zakona, ki ureja kazenski postopek, dovoli pristojno sodišče v
Republiki Sloveniji.
(2) V primeru, ko odvzem premoženjske
koristi, premoženja in sredstev, ki izvirajo neposredno ali posredno iz
kaznivega dejanja ni možen, pristojno sodišče Republike Slovenije z namenom
povrnitve vrednosti premoženjske koristi, premoženja ali sredstev, za katere je
sodišče odredilo odvzem, ravna v skladu z določbami zakona, ki ureja kazenski
postopek.
(3) Po enakem postopku kot je določen v
prvem odstavku tega člena ravna pristojno sodišče Republike Slovenije tudi
takrat, ko gre za uveljavitev odločitve sodišča v zvezi s povrnitvijo škode
žrtvam ali zanje.
(4) Premoženje ali premoženjsko korist od
prodaje nepremičnin oziroma od prodaje drugega premoženja, ki ga Republika
Slovenija pridobi zaradi izvršitve sodbe sodišča v smislu prvega, drugega in
tretjega odstavka tega člena, so pristojni organi dolžni prenesti sodišču.
(5) Če pristojno sodišče ugotovi, da bi
izvedba zahteve sodišča v smislu prejšnjega odstavka vplivala na pravice
dobrovernih tretjih oseb, o tem obvesti ministrstvo, ki zadevo z ustrezno
obrazložitvijo vrne sodišču.
XII. IMENOVANJE PREDSTAVNIKA REPUBLIKE SLOVENIJE V SKUPŠČINO
DRŽAV POGODBENIC
26. člen
Predstavnika Republike Slovenije v
skupščino držav pogodbenic sodišča imenuje Vlada Republike Slovenije in o tem
obvesti delovno telo Državnega zbora Republike Slovenije, pristojno za zunanjo
politiko.
XIII. KONČNA DOLOČBA
27. člen
Ta zakon začne veljati petnajsti dan po
objavi v Uradnem listu Republike Slovenije.
Št. 700-01/02-69/1
Ljubljana, dne 25. oktobra 2002.
Predsednik
Državnega zbora
Republike Slovenije
Borut Pahor l. r. 