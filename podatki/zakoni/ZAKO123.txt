1. člen
Zaradi varovanja kmetijskih in drugih zemljišč ter gozdov
pred škodo je  prepovedana paša, s katero se živina seli iz
kraja v kraj izven organiziranih pašnikov (v nadaljnjem
besedilu: nomadska paša).
2. člen
Za nomadsko pašo se po tem zakonu ne šteje:
-       
paša živine, ki jo organizirajo lastniki ali uporabniki kmetijskih
zemljišč na svojem območju ali v sporazumu z lastniki oziroma uporabniki
zemljišč zunaj tega območja;
-       
paša na skupnih pašnikih, ustanovljenih po 120. členu zakona o
kmetijskih zemljiščih (Uradni list SRS, št. 26/73, 24/75, 23/77, 1/79);
-       
paša, ki jo dovoli občinski upravni organ, pristojen za kmetijstvo, na
kmetijskih zemljiščih zunaj organiziranih pašnikov iz prejšnjih alinej.
3. člen
Odločbo iz 3.
alinee prejšnjega člena izda občinski upravni organ, pristojen za kmetijstvo,
na predlog kmetijske zemljiške skupnosti, po zaslišanju prizadetih lastnikov in
uporabnikov kmetijskih zemljišč.
V odločbi iz prejšnjega odstavka določi občinski upravni organ, pristojen za kmetijstvo, način
zavarovanja posevkov in nasadov in čas trajanja paše ter
druge pogoje.
4. člen
Pooblaščene veterinarske organizacije združenega dela, ki
opravljajo veterinarsko-sanitarni pregled pri nakladanju in razkladanju živali,
so dolžne ob razkladanju, poleg nalog, ki jih imajo po drugih predpisih,
ugotoviti tudi, če so izpolnjeni pogoji za organizirano pašo po 2. členu tega
zakona.
Če se ob razkladanju ugotovi, da niso izpolnjeni pogoji po
prejšnjem odstavku, pooblaščena veterinarska organizacija združenega dela z
odločbo v upravnem postopku prepove razkladanje živali in o tem takoj obvesti
občinski upravni organ, pristojen za kmetijsko inšpekcijo.
Če pooblaščena veterinarska organizacija združenega dela ob
izvajanju svojih nalog po drugih predpisih zateče živali na paši, je dolžna
ugotoviti, ali so izpolnjeni pogoji za organizirano pašo po 2. členu tega
zakona. Če ugotovi, da ti pogoji niso izpolnjeni, odredi z odločbo v upravnem
postopku začasno omejitev gibanja živali in o tem takoj obvesti občinski
upravni organ, pristojen za kmetijsko inšpekcijo.
Zoper odločbo veterinarske organizacije združenega dela iz
drugega in tretjega odstavka tega člena ni dovoljena pritožba.
5. člen
Organi za notranje zadeve so dolžni v primeru, če pri
kontroli ugotovijo, da niso izpolnjeni pogoji za organizirano pašo po 2. členu
tega zakona, odrediti omejitev gibanja črede in o tem takoj obvestiti občinski
upravni organ, pristojen za kmetijsko inšpekcijo.
6. člen
Čreda na nomadski paši se prisilno odstrani
z nomadske paše v kraj prebivališča (sedeža) lastnika
oziroma uporabnika črede.
Prisilno odstranitev črede po prejšnjem odstavku odredi
osebi, ki nomadsko pase živali (v nadaljnjem besedilu: oskrbovalec črede) z
odločbo v upravnem postopku občinski upravni organ, pristojen za kmetijsko
inšpekcijo; s to odločbo odloči tudi o omejitvi gibanja črede.
Organ iz prejšnjega odstavka lahko da oskrbovalcu črede
primeren rok za odstranitev črede, ki ne sme biti krajši od 24 ur, če se
oskrbovalec črede pismeno zaveže, da bo sam poskrbel za odstranitev črede s
prevoznimi sredstvi.
Pritožba zoper odločbo o prisilni odstranitvi črede ne zadrži
njene izvršitve.
7. člen
Stroške prisilne odstranitve črede (posebni denarni izdatki
organa, ki vodi postopek, stroški odpreme in drugi stroški, ki nastanejo s
prisilno odstranitvijo črede) nosi lastnik oziroma uporabnik črede.
Pritožba zoper sklep o stroških prisilne odstranitve ne
zadrži njegove izvršitve.
8. člen
Občinski upravni organ, pristojen za kmetijsko inšpekcijo,
lahko za pokritje stroškov prisilne odstranitve zaseže in odvzame ustrezno
število živali v čredi.
Zaseg in odvzem živali se lahko opravi tudi v času, ko so živali
na nomadski paši, če so izpolnjeni pogoji za prisilno odstranitev živali po tem
zakonu.
Če oskrbovalec oziroma lastnik (uporabnik) črede poravna
stroške prisilne odstranitve črede do pričetka odpreme živali, se mu zasežene
živali vrnejo. Če pa teh obveznosti ne izpolni do pričetka odpreme živali, se
zasežene in odvzete živali prodajo.
Iz sredstev, dobljenih s prodajo po prejšnjem odstavku, se
najprej poravnajo stroški prisilne odstranitve in nato stroški zasega, odvzema
in prodaje živali. Preostali del sredstev se vrne oskrbovalcu oziroma lastniku
(uporabniku) črede.
9. člen
Upravni akti iz 4. do 8. člena tega zakona se vročijo
oskrbovalcu črede.
Če oskrbovalec črede brez zakonitega razloga noče prevzeti
pisanja, se šteje, da so upravni akti iz prejšnjega odstavka pravilno vročeni,
ko z njihovo vsebino vročevalec ustno obvesti oskrbovalca črede.
Če se opravi vročitev po prejšnjem odstavku, zapiše
vročevalec na vročilnico dan, uro in razlog odklonitve sprejema ter kraj, kjer
je oskrbovalca črede ustno seznanil z vsebino pisanja.
10. člen
Za odškodninske zahtevke, ki izvirajo iz škode, povzročene z
nomadsko pašo, je pristojno temeljno sodišče, na območju katerega je bila škoda
storjena.
11. člen
Občine, na katerih območju se nomadsko pasejo živali, so
dolžne na podlagi poprejšnje pogodbe z ustrezno organizacijo združenega dela
zagotoviti, da bo ta organizacija prevzela čredo v oskrbo do prisilne
odstranitve, poskrbela za odbiro živali za zaseg in odvzem in organizirala
prisilno odstranitev črede ter klanje odvzetih živali.
12. člen
Nadzor nad izvajanjem določb tega zakona opravljajo občinski
organi, pristojni za kmetijsko inšpekcijo.
Postaja policije v občini je dolžna zagotoviti pomoč organom
in organizacijam pri izvrševanju tega zakona.
13. člen
Z denarno kaznijo od 5.000 do 50.000 dinarjev ali z zaporom do 30
dni se za prekršek kaznuje oskrbovalec
črede, ki je na nomadski paši (1. člen).
Z denarno kaznijo od 10.000 do 100.000 dinarjev ali z zaporom do 30
dni se kaznuje za prekršek lastnik živali, ki so na nomadski paši.
14. člen
Z denarno kaznijo od 50.000 do 500.000 dinarjev se kaznuje za
prekršek organizacija združenega dela ali druga pravna oseba, katere živina je
na nomadski paši (1. člen).
Z denarno kaznijo od 10.000 do 50.000 dinarjev se kaznuje za prekršek iz prejšnjega
odstavka odgovorna oseba organizacije združenega dela ali druge pravne osebe.

Zakon o prepovedi nomadske paše (Uradni list
SRS, št. 38/74) vsebuje naslednjo končno določbo:
»8. člen
Ta zakon začne veljati osmi dan po objavi v
Uradnem listu SRS.«.

Zakon o spremembah in dopolnitvah zakona o
prepovedi nomadske paše (Uradni list SRS, št. 11/81) vsebuje naslednjo končno
določbo:
»15. člen
Ta zakon začne veljati osmi dan po objavi v
Uradnem listu SRS.«.

Zakon o spremembah zakona o prepovedi nomadske
paše (Uradni list SRS, št. 42/86) vsebuje naslednjo končno določbo:
»3. člen
Ta zakon začne veljati osmi dan po objavi v
Uradnem listu SRS.«.

Zakon o spremembi zakona o notranjih zadevah
(Uradni list RS, št. 4/92)
vsebuje naslednjo končno določbo:
»3. člen
Ta zakon začne veljati osmi dan po objavi v
Uradnem listu Republike Slovenije.«.