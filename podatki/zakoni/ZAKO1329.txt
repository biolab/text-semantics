I. POGLAVJE 
TEMELJNE DOLOČBE
1. člen
Notariat je javna služba, katere delovno področje in
pooblastila določa zakon. 
Notariat opravljajo notarji in notarke (v nadaljnjem
besedilu: notarji), imenovani po tem zakonu, kot svoboden poklic. 
Notarji opravljajo svojo poklicno dejavnost osebno, razen v
primerih, ki jih določa ta zakon.
Pravice in dolžnosti notarjev ureja ta zakon.
2. člen
Notarji kot osebe javnega zaupanja sestavljajo po določbah
tega zakona javne listine o pravnih poslih, izjavah volje oziroma dejstvih, iz
katerih izvirajo pravice; prevzemajo listine v hrambo, denar in vrednostne
papirje pa za izročitev tretjim osebam ali državnim organom; opravljajo vse
oblike alternativnega reševanja sporov; izvajajo po nalogu sodišč opravila, ki
se jim lahko odstopijo po zakonu in izvajajo druga opravila, za katera jih
pooblašča zakon.
Prihodki notarjev kot oseb javnega zaupanja so javni za
potrebe varovanja ugleda notariata kot javne službe in za zagotavljanje
zaupanja strank glede delovanja notariata kot javne službe. Poleg prihodka
notarja so javni tudi njegovo ime in priimek ter naslov sedeža notarske
pisarne. Podatke iz prejšnjih stavkov brezplačno posreduje javnosti Notarska
zbornica Slovenije, ki jih pridobi od notarjev.
3. člen
Notarske listine so: notarski zapisi, notarski zapisniki in
notarska potrdila. 
Notarske listine in njihovi odpravki so javne listine, če so
bile upoštevane pri njihovem sestavljanju oziroma odpravljanju vse bistvene
formalnosti, določene v tem zakonu.
4. člen
Notarski zapis, v katerem je določena obveznost nekaj dati,
storiti, opustiti ali trpeti, glede katere je dovoljena poravnava, je izvršilni
naslov, če zavezanec soglasje za njegovo neposredno izvršljivost izjavi v istem
ali posebnem notarskem zapisu in če je terjatev zapadla.
5. člen
Notar sme na zahtevo strank sestavljati tudi zasebne listine.
V nepravdnih zadevah pred sodišči in v nespornih stvareh pred drugimi državnimi
organi sme zastopati stranke kot pooblaščenec, če so zadeve v neposredni zvezi
s kakšno notarsko listino, sestavljeno pri njem. 
Kadar opravlja zadeve iz prejšnjega odstavka, ima notar
pravice in dolžnosti ter odgovarja kot odvetnik. 
Notar ne sme zastopati stranke v postopku, v katerem se v
celoti ali deloma izpodbija listina, pravni posel ali drugo dejanje, pri
katerem je sodeloval kot notar v smislu 2. člena tega zakona.
5.a člen
Za potrebe notarskih storitev je notar dolžan sam pridobiti
podatke oziroma dokazila o podatkih iz uradnih evidenc, ki jih vodijo državni
organi, organi samoupravnih lokalnih skupnosti ali nosilci javnih pooblastil,
in teh podatkov oziroma dokazil ne sme zahtevati od strank. Organi in nosilci
javnih pooblastil so zahtevane podatke notarjem dolžni posredovati brezplačno, razen
podatkov, ki jih organi samoupravnih lokalnih skupnosti posredujejo v skladu z
zakonom, ki ureja urejanje prostora.
Za pridobitev osebnih podatkov in podatkov, ki predstavljajo
davčno tajnost, mora notar pridobiti pisno privolitev stranke, na katero se
podatki nanašajo. Notar mora na možnost, da podatke pridobi sam, stranko
posebej opozoriti in ji ponuditi v podpis privolitev iz tega odstavka.
6. člen
Notar mora svoje delo opravljati pošteno, vestno in v skladu
s predpisi. 
Notar odgovarja stranki za škodo, povzročeno s kršitvijo
dolžnosti ali pooblastil, določenih s tem zakonom. 
Notar sme odkloniti opravljanje zadev iz 2. člena tega zakona
samo iz razlogov, navedenih v tem zakonu.
7. člen
Ob pogoju vzajemnosti ima notarska listina, izdana v tuji
državi, v Republiki Sloveniji enako pravno veljavo kot notarska listina, izdana
po tem zakonu. 
Če ni določeno kaj drugega, je pod pogojem iz prejšnjega
odstavka tuji notarski zapis v Republiki Sloveniji izvršljiv neposredno, če se
nanaša na pravice, ki niso v nasprotju s pravnim redom Republike Slovenije, in
če vsebuje vse elemente, ki so za izvršljivost potrebni po tem zakonu.
II. POGLAVJE 
IMENOVANJE IN RAZREŠITEV NOTARJEV
8. člen
Za notarja je lahko imenovan, kdor izpolnjuje naslednje
pogoje: 
1.     
da je državljan Republike Slovenije ali druge države članice Evropske
unije ali Evropskega gospodarskega prostora ali državljan Švicarske
konfederacije ali države članice Organizacije za gospodarsko sodelovanje in
razvoj, 
2.     
da je poslovno sposoben in ima splošno zdravstveno zmožnost, 
3.     
da ima v Republiki Sloveniji pridobljen strokovni naslov univerzitetni
diplomirani pravnik ali strokovna naslova diplomirani pravnik (UN) in magister
prava oziroma je v tujini končal primerljivo izobraževanje s področja prava, ki
se dokazuje s tujo listino o izobraževanju in priloženim mnenjem o
izobraževanju ali z odločbo o priznavanju izobraževanja za namen zaposlovanja
ali z odločbo o nostrifikaciji, 
4.     
da je opravil pravniški državni izpit, 
5.     
da ima pet let praktičnih izkušenj na pravniških delih po opravljenem
pravniškem državnem izpitu, od tega najmanj eno leto pri notarju, na sodišču,
pri odvetniku, na državnem tožilstvu ali pri državnem pravobranilstvu, 
6.     
da je vreden javnega zaupanja za opravljanje notariata, 
7.     
da aktivno obvlada slovenski jezik, 
8.     
da ima opremo in prostore, ki so potrebni in primerni za opravljanje
notariata,
9.     
da še ni dopolnil 64 let.
Ne glede na 1. točko prejšnjega odstavka je ob pogoju pravne
in dejanske vzajemnosti lahko imenovan za notarja tudi državljan države, ki ni
članica Evropske unije ali Evropskega gospodarskega prostora ali ni državljan
Švicarske konfederacije ali države članice Organizacije za gospodarsko
sodelovanje in razvoj. 
Šteje se, da pogoj iz 5. točke prvega odstavka tega člena
izpolnjuje tudi oseba, ki je pravniško delo opravljala pri notarju, sodišču,
odvetniku oziroma organu s funkcijami državnega pravobranilstva v tuji državi,
če je takšno delo koristno za usposobljenost, ki jo zahteva opravljanje
notariata v Republiki Sloveniji. 
Šteje se, da pogoj iz 5. točke prvega odstavka tega člena
izpolnjuje tudi oseba, ki je redni ali izredni profesor civilnega prava. 
Pogoja iz 6. točke prvega odstavka tega člena ne izpolnjuje
tisti, za katerega je na podlagi dosedanjega dela, ravnanja ali obnašanja
utemeljeno sklepati, da notarskega poklica ne bo opravljal strokovno, pošteno
ali da kot notar ne bo varoval ugleda notarskega poklica ter nepristranskosti,
ali kdor je bil obsojen za kaznivo dejanje, zaradi katerega je moralno nevreden
za opravljanje notariata, dokler se kazenska sankcija po zakonu ne izbriše.
9. člen
Z notariatom je nezdružljivo opravljanje odvetništva ali
katerekoli plačane službe oziroma funkcije. 
Notarju ni dovoljeno opravljanje poslov, ki so nezdružljivi z
ugledom in neoporečnostjo, ki ju zahteva opravljanje notariata, ali zaradi
katerih bi bilo lahko okrnjeno zaupanje v notarjevo nepristranskost oziroma v
verodostojnost po njem izdanih listin.
Določbi prvega in drugega odstavka tega člena veljata tudi za
notarske pomočnike iz 100. člena tega zakona.
10. člen
Notarja imenuje na prosto notarsko mesto minister, pristojen
za pravosodje. Pred imenovanjem notarja pridobi mnenje Notarske zbornice
Slovenije o prijavljenih kandidatih, ki pa zanj ni zavezujoče. Notarska
zbornica Slovenija lahko poda mnenje o prijavljenih kandidatih v 30 dneh. 
Razpis prostega notarskega mesta objavi ministrstvo,
pristojno za pravosodje (v nadaljnjem besedilu: ministrstvo), v Uradnem listu
Republike Slovenije. 
Vloge za imenovanje na razpisano prosto notarsko mesto se
vložijo pri ministrstvu. 
Z nepopolnimi in prepozno vloženimi prijavami se ravna v
skladu z zakonom, ki ureja splošni upravni postopek. 
Prijave, ki ne izpolnjujejo razpisnih pogojev, ministrstvo
zavrne po določbah zakona, ki ureja splošni upravni postopek. 
Minister, pristojen za pravosodje, lahko imenuje notarja na
prosto mesto v drugem kraju brez razpisa. Pred imenovanjem notarja pridobi mnenje
Notarske zbornice Slovenije, ki pa zanj ni zavezujoče. Notarska zbornica
Slovenija lahko poda mnenje o prijavljenih kandidatih v 30 dneh.
Zoper odločbo o imenovanju notarja ni pritožbe, dovoljen pa
je upravni spor. 
Tožba v sporu iz prejšnjega odstavka se vloži v petnajstih
dneh od vročitve odločbe. 
O tožbi iz prejšnjega odstavka odloči sodišče v postopku na
prvi stopnji najkasneje v tridesetih dneh od njene vložitve, na drugi stopnji
pa najkasneje v tridesetih dneh od prejema pritožbe.
Postopek imenovanja na prosto notarsko mesto se prekine do
pravnomočnosti sodne odločbe.
10.a člen
Minister, pristojen za pravosodje, opravi izbiro izmed kandidatov,
ki izpolnjujejo zakonske pogoje za imenovanje. 
Izbira iz prejšnjega odstavka se opravi po izvedenem izbirnem
postopku, v katerem se preveri strokovna usposobljenost ter izpolnjevanje
pogoja iz 6. točke prvega odstavka 8. člena tega zakona. 
Izbirni postopek iz prejšnjega odstavka opravijo člani
komisije, ki jo imenuje minister, pristojen za pravosodje. Člani komisije
morajo imeti opravljen pravniški državni izpit in najmanj pet let izkušenj na
pravniških delih. 
Izbirni postopek iz drugega odstavka tega člena se opravi s
preverjanjem strokovne usposobljenosti iz dokumentacije, ki jo je predložil
kandidat in s pisnim preizkusom usposobljenosti ali z ustnim razgovorom. 
Člani komisije iz tretjega odstavka tega člena najkasneje v
sedmih dneh po opravljenem izbirnem postopku ministru, pristojnemu za
pravosodje, posredujejo svoje mnenje o izpolnjevanju pogojev iz drugega
odstavka tega člena. 
Ustni razgovor iz četrtega odstavka tega člena lahko s
kandidati za imenovanje na notarsko mesto opravi tudi minister, pristojen za
pravosodje.
11. člen
Število in sedeže notarskih mest določi ministrstvo tako, da
pride najmanj eno notarsko mesto na območje okrajnega sodišča. Na območjih z
večjo koncentracijo prebivalstva ter intenzivnejšim gospodarskim poslovanjem se
glede na obseg notarskega poslovanja določi število notarskih mest tako, da
pride najmanj po en notar na vsakih dvajset tisoč prebivalcev. 
12. člen
Notar sme opravljati svoje poslovanje za vse območje
Republike Slovenije. 
Sodišča smejo nalagati opravljanje zadev v smislu 2. člena
tega zakona samo notarjem, ki imajo sedež na njihovem območju; če je teh več,
pa po času naloga sodišča, upoštevaje abecedni red priimkov notarjev.
Notarske zapise pravnih poslov o ustanovitvi hipoteke in
zemljiškega dolga na nepremičninah, sestavi notar, ki ima sedež notarske
pisarne na območju okrajnega sodišča, kjer nepremičnina leži. Če je predmet
obremenitve s hipoteko ali zemljiškim dolgom več nepremičnin, je pristojen
notar s sedežem pisarne na območju tistega okrajnega sodišča, kjer leži glavna
nepremičnina. Pogoj iz tega odstavka izpolnjuje tudi notar, ki mu je v skladu z
drugim odstavkom 20. člena tega zakona dovoljeno opravljanje poslovanja zunaj
sedeža notarske pisarne. 
Če notar zaradi omejitve poslovanja iz 22. člena tega zakona
v posamezni zadevi ne sme poslovati, je za sestavo notarskega zapisa iz
prejšnjega odstavka tega člena pristojen notar, ki ga določi predsednik
Notarske zbornice Slovenije.
13. člen
Notar sestavlja notarske listine v slovenskem jeziku. 
Na območjih, kjer je uradni jezik tudi italijanščina ali
madžarščina, sestavlja notarske listine, če stranka uporablja italijanski ali
madžarski jezik, v obeh uradnih jezikih.
V tujem jeziku, ki ni uradni jezik, lahko sestavi notar
listino na zahtevo stranke le, če izpolnjuje pogoje za sodnega tolmača in če je
listina namenjena uporabi v tujini. 
Če stranke oziroma drugi udeleženci pri sestavljanju listine
iz prejšnjega odstavka ne razumejo jezika, v katerem je listina sestavljena,
mora listina vsebovati klavzulo, da jim je bila njena vsebina v celoti
prevedena. Prevaja notar ali, na zahtevo stranke, sodni tolmač.
14. člen
Notar mora skleniti zavarovalno pogodbo za škodo, za katero
je odgovoren strankam po obligacijskih predpisih. 
Minister, pristojen za pravosodje, določi najnižjo zavarovalno
vsoto. Predlog glede višine zavarovalne vsote pošlje minister, pristojen za
pravosodje, Notarski zbornici Slovenije, ki lahko v 30 dneh poda pripombe na
predlog. Minister, pristojen za pravosodje, na pripombe ni vezan. 
Notar je dolžan zavarovalno pogodbo iz prvega odstavka tega
člena v 30 dneh uskladiti z zavarovalno vsoto iz prejšnjega odstavka.
15. člen
Pred prisego si mora notar priskrbeti pečat in žig. Pečat in
žig morata vsebovati grb Republike Slovenije, ime in priimek notarja, naziv
notarskega mesta in ime kraja, v katerem ima notar sedež. 
Odtis pečata in žiga iz prejšnjega odstavka ter notarjev
podpis overi predsednik okrožnega sodišča, na območju katerega ima notar sedež.
Overjena odtisa pečata in žiga ter overjeni notarjev podpis deponira predsednik
sodišča pri Notarski zbornici Slovenije.
Za potrebe elektronske sestave listin iz 2. člena tega zakona
si mora notar pred prisego priskrbeti varen elektronski podpis kot notarski
elektronski podpis, overjen s kvalificiranim potrdilom v skladu s tretjim
odstavkom 38.a člena tega zakona. Zahtevo za izstavitev kvalificiranega
potrdila in izkaznice za notarski elektronski podpis je treba predložiti
Notarski zbornici Slovenije. S prenehanjem notarske službe ali ob suspenzu
preneha tudi pooblastilo za uporabo elektronskega notarskega podpisa. Notar
mora izkaznico vrniti Notarski zbornici Slovenije in zahtevati preklic
kvalificiranega potrdila.
16. člen
Potem, ko so opravljena dejanja iz 14. in 15. člena tega
zakona, izreče notar prisego pred predsednikom višjega sodišča, na katerega
območju je sedež notarskega mesta, na katero je notar imenovan. 
Prisega se glasi: "Prisegam, da bom spoštoval pravni red
Republike Slovenije in notariat opravljal vestno, pošteno in nepristransko."
17. člen
Notarska zbornica Slovenije določi in objavi datum nastopa
poslovanja notarja v Uradnem listu Republike Slovenije potem, ko prejme kopijo
zapisnika o prisegi.
18. člen
Notar, ki je bil imenovan na notarsko mesto v drugem kraju,
nastopi poslovanje na tem mestu potem, ko so izpolnjene zahteve iz 15. člena
tega zakona in ko Notarska zbornica Slovenije objavi začetek njegovega
poslovanja na tem notarskem mestu v smislu prejšnjega člena.
19. člen
Notar se razreši: 
1.     
če pisno izjavi, da ne želi več opravljati notariata; 
2.     
če sprejme plačano službo oziroma funkcijo ali se vpiše v imenik
odvetnikov (9. člen); 
3.     
če je obsojen za naklepno kaznivo dejanje, ki se preganja po uradni
dolžnosti, na kazen zapora šestih mesecev ali na hujšo kazen; 
4.     
če mu je izrečen varnostni ukrep prepovedi opravljanja notariata; 
5.     
če opravlja posle, ki niso združljivi z ugledom in neoporečnostjo, ki ju
zahteva opravljanje notariata; 
6.     
če brez utemeljenega razloga ne začne poslovati z dnem, ki je določen
kot začetek nastopa poslovanja (17. člen); 
7.     
 če se ugotovi, da ne izpolnjuje več z zakonom predpisanih pogojev za
opravljanje notariata; 
8.     
 če je disciplinsko kaznovan z ukrepom odvzema pravice opravljati
notariat; 
9.     
z upokojitvijo, vendar najkasneje, ko dopolni 70 let starosti.
Razrešitveni razlog iz prejšnjega odstavka nastopi v primeru
iz: 
-       
1. točke prejšnjega odstavka z dnem, ko pisna izjava prispe k ministrstvu
ali z dnem, navedenim v pisni izjavi, 
-       
2. točke prejšnjega odstavka z dnem nastopa službe oziroma funkcije
oziroma z dnem vpisa v imenik odvetnikov, 
-       
3. in 4. točke prejšnjega odstavka s pravnomočnostjo sodbe, 
-       
5. točke prejšnjega odstavka z dnem, ko to ugotovi Notarska zbornica
Slovenije ali ministrstvo,
-       
6. točke prejšnjega odstavka z dnem, ko bi moral začeti poslovati, 
-       
7. točke prejšnjega odstavka z dnem, ko to ugotovi Notarska zbornica
Slovenije ali ministrstvo,
-       
8. točke prejšnjega odstavka s pravnomočnostjo odločbe disciplinskega
organa,
-       
9. točke prejšnjega odstavka z dnem upokojitve oziroma z iztekom leta, v
katerem je notar dopolnil starost 70 let.
O nastopu razrešitvenega razloga iz 1., 2., 5., 6., 7. in 9.
točke prvega odstavka tega člena obvesti Notarska zbornica Slovenije
ministrstvo takoj, ko zanj zve, o nastopu razrešitvenega razloga iz 3., 4. in
8. točke pa ga obvesti sodišče oziroma disciplinska komisija, ki je sodbo
oziroma odločbo izdala. 
Obstoj razrešitvenih razlogov iz 2., 5., 6. in 7. točke
prvega odstavka tega člena lahko ugotovi tudi ministrstvo pri izvajanju
pristojnosti po določbah tega zakona.
Odločbo o razrešitvi notarja izda minister, pristojen za
pravosodje. Zoper odločbo ni pritožbe, dovoljen pa je upravni spor.
Tožba v sporu iz prejšnjega odstavka se vloži v petnajstih
dneh od vročitve odločbe. 
O tožbi iz prejšnjega odstavka mora sodišče odločiti v
postopku na prvi stopnji najkasneje v tridesetih dneh od njene vložitve, na
drugi stopnji pa najkasneje v tridesetih dneh od prejema pritožbe.
III. POGLAVJE 
SPLOŠNE DOLOČBE O NOTARSKEM POSLOVANJU
20. člen
Notar mora imeti svojo pisarno v kraju, kjer je sedež
njegovega notarskega mesta. 
Notarska zbornica Slovenije lahko dovoli notarju periodično
opravljanje poslovanja zunaj sedeža notarskega mesta, če tako narekujejo
potrebe prebivalstva. 
Uradne ure notarskih pisarn predpiše minister, pristojen za
pravosodje. 
Notar lahko na predlog stranke opravi uradno dejanje zunaj
časa, določenega s predpisom iz prejšnjega odstavka, kot tudi ob praznikih ali
dela prostih dnevih.
21. člen
Notar ne sme začeti poslovati pred dnem, ki je objavljen kot
dan začetka njegovega poslovanja. 
Notar, ki je nastopil poslovanje na novem notarskem mestu,
mora z istim dnem prenehati poslovati na prejšnjem notarskem mestu.
22. člen
Notar ne sme sestavljati listin, iz katerih neposredno
izhajajo pravice ali obveznosti zanj, za njegovega zakonca ali osebo, s katero
živi v zunajzakonski življenjski skupnosti, za osebe, s katerimi je v sorodstvu
v ravni črti do kateregakoli kolena, v stranski vrsti ali po svaštvu pa do
drugega kolena, ali za osebe, katerim je posvojitelj, posvojenec, rejnik ali
skrbnik, ali v zadevah, v katerih je zakoniti zastopnik kakšnega udeleženca ali
njegov pooblaščenec. 
Notarska listina, sestavljena v nasprotju s prejšnjim členom
ali prvim odstavkom tega člena, nima pravnih učinkov javne listine.
23. člen
Notar ne sme opravljati zadev iz 2. člena tega zakona v
poslih, ki so po zakonu nedopustni ali o katerih sumi, da jih stranke sklepajo
samo navidezno ali zato, da bi se izognile zakonskim obveznostim ali da bi
protipravno oškodovale tretjo osebo. 
Prav tako notar ne sme poslovati z osebo, o kateri ve, da
zaradi mladoletnosti ali iz drugega zakonskega razloga ni sposobna skleniti
pravnega posla.
24. člen
Notar odkloni poslovanje v primerih, ki jih določa ta zakon. 
O utemeljenosti odklonitve poslovanja na predlog stranke
odloči Notarska zbornica Slovenije. Notar mora Notarski zbornici Slovenije na
njeno zahtevo posredovati pisno pojasnilo o razlogih za odklonitev poslovanja. 
Organ Notarske zbornice Slovenije, ki v skladu z njenim
statutom odloča o utemeljenosti notarjeve odklonitve poslovanja, mora o tem
odločiti v osmih dneh od prejema predloga. 
Zoper odločbo Notarske zbornice Slovenije ni pritožbe,
dovoljen pa je upravni spor.
24.a člen
Če notar pri sestavi listine o pravnem poslu ali pri overitvi
podpisa na listini o pravnem poslu ugotovi, da zastopnik ni upravičen za
zastopanje stranke pri sklenitvi pravnega posla ali, da so interesi zastopnika
v nasprotju z interesi zastopane stranke, mora udeležence notarskega opravila
na to opozoriti ter jih poučiti o posledicah tako sklenjenega pravnega posla. 
Če udeleženci vztrajajo pri zahtevi za sestavo notarske
listine, mora notar zahtevi ugoditi ter na listini navesti, s kakšnimi
pomanjkljivostmi in pravnimi posledicami je udeležence seznanil. Če udeleženci
takšni zaznambi nasprotujejo, mora notar sestavo notarske listine odkloniti.
25. člen
Notar mora varovati kot tajnost podatke o osebah, dejstvih oziroma
pravnih razmerjih, glede katerih sestavi notarski zapis, kolikor iz volje
strank ali vsebine pravnega posla ne izhaja kaj drugega. 
Predpisi o sodnih in upravnih postopkih določajo, kdaj in v
kakšnem obsegu je notar dolžan dati podatke iz prejšnjega odstavka sodišču ali
drugemu državnemu organu. 
Dolžnost iz prvega odstavka tega člena veže tudi osebe,
zaposlene pri notarju.
26. člen
Preiskava ali zaseg listin, ki so v hrambi pri notarju, ter
denarja in vrednostnih papirjev, ki jih je notar prevzel zaradi predaje tretji
osebi, kakor tudi notarjevih poslovnih knjig in drugih dokumentov notarske
pisarne je dovoljena samo glede listin in predmetov, ki so izrecno navedeni v
odredbi o preiskavi, izdani v kazenskem postopku. 
Pri preiskavi notarske pisarne mora biti navzoč predstavnik
Notarske zbornice Slovenije.
27. člen
Notar ne sme biti priprt v kazenskem postopku, ki je uveden
proti njemu zaradi suma kaznivega dejanja, storjenega pri opravljanju
notariata, brez poprejšnjega dovoljenja senata treh sodnikov višjega sodišča,
na območju katerega se vodi postopek. 
O odreditvi pripora sodišče obvesti Notarsko zbornico
Slovenije.
28. člen
Pečat in žig iz 15. člena tega zakona sme notar uporabljati
samo za dejanja, ki jih je opravil med poslovanjem. 
Pečat in žig mora skrbno varovati pred dostopnostjo tretjim
osebam. Če notarju pečat ali žig izgine ali ga izgubi, mora o tem brez
odlašanja obvestiti Notarsko zbornico Slovenije. 
Novi pečat in žig, ki se morata po obliki razlikovati od
prejšnjih, notar lahko uporablja po overitvi odtisov po drugem odstavku 15.
člena tega zakona. 
Enako velja, če je treba spremeniti vsebino pečata in žiga
zaradi spremembe notarjevega imena ali sedeža. 
Če se prejšnji pečat ali žig najde ali spremeni, ga mora
notar predati Notarski zbornici Slovenije, ki ga komisijsko uniči. 
Če notar spremeni podpis, ga sme uporabljati šele potem, ko
je overitev novega podpisa deponirana po drugem odstavku 15. člena tega zakona.
Določbe prejšnjih odstavkov se smiselno uporabljajo tudi za
elektronski podpis in žig.
29. člen
V notarski listini mora notar verno in popolno zapisati
izjave, podane pred njim, oziroma dejstva, ki jih je neposredno zaznal.
30. člen
Če je pri sestavljanju notarske listine sodeloval drugi
notar, je enako odgovoren za spoštovanje predpisov. 
V primeru iz prejšnjega odstavka vodi poslovanje tisti notar,
na katerega so se obrnile za sestavo listine stranke. Ta notar listino sestavi,
podpiše, pečati in hrani. Po določbah tega zakona o podpisih jo podpiše tudi
drugi notar.
31. člen
Notarske listine so lahko v fizični ali elektronski obliki. 
Notarske listine v fizični obliki morajo biti pisane na
papir, ki glede formata in kakovosti ustreza standardom, določenim z aktom
Notarske zbornice Slovenije. Notarske listine v fizični obliki smejo biti ročno
izpisane s trajno obstojnim črnilom ali z napravami za pisanje besedil, ki
omogočajo trajno obstojen zapis. Uporaba drugih postopkov zapisovanja je
dovoljena le, če zagotavljajo enake značilnosti kot natipkana listina. 
Notarske listine v elektronski obliki morajo izpolnjevati
pogoje za zapis in hrambo podatkov v elektronski obliki glede
nespremenljivosti, verodostojnosti in zanesljivosti shranjevanja, ki so
določeni z zakonom.
32. člen
Prazna mesta v notarski listini v fizični obliki morajo biti
izpolnjena s črtami. 
Notarska listina v fizični in elektronski obliki se mora
označiti z oznako in številko vpisnika, pod katero je vpisana. Če obsega
notarska listina v fizični obliki več strani, se morajo te označiti z
zaporednimi številkami.
Zneski, datumi in druge številčne oznake v notarski listini v
fizični ali elektronski obliki morajo biti izpisani tudi z besedami, razen
številčnih oznak zemljiškoknjižnih vložkov oziroma parcel ter uradnih listov
oziroma posameznih določb zakona ali drugega predpisa, na katerega se sklicuje
listina.
33. člen
V notarski listini v fizični obliki ne sme biti besed ali
znakov nad začetkom besedila, med vrsticami ali ob robu besedila. Vsaka beseda,
znak ali podpis, ki se nahaja nad, ob ali med vrsticami besedila, se šteje za
neobstoječ.
34. člen
V notarski listini v fizični obliki se ne sme ničesar
izbrisati. Če je treba del besedila prečrtati, mora biti to storjeno tako, da
prečrtani tekst ostane čitljiv. 
Če je treba besedilo v listini v fizični obliki spremeniti
ali ga dopolniti, se sme to storiti na koncu listine v fizični obliki, s tem da
mora biti nedvoumno označeno, na kateri del besedila listine v fizični obliki
se sprememba ali dostavek nanaša. Prav tako morata biti na koncu označena mesto
in obseg besedila, ki je bilo črtano v smislu prejšnjega odstavka.
35. člen
Če obsega notarska listina v fizični obliki več pol, morajo
biti vse pole prešite z jamstvenikom, oba konca le-tega pa na zadnji strani
pritrjena s pečatnim voskom ali lepilnim trakom, pritrditev pa zavarovana z
notarskim žigom oziroma pečatom. Enako velja za listine, ki morajo biti po
zakonu ali drugem predpisu priložene javni listini. 
Če pooblastil in drugih prilog ni mogoče spojiti z notarsko
listino v fizični obliki na način, določen v prejšnjem odstavku, morajo biti
opremljene z zaznamkom, da so priloge, in poslovno številko listine. Število in
vrsta takih prilog se zapiše na koncu notarske listine v fizični obliki pred
podpisi.
36. člen
Vsako stran notarske listine v fizični obliki parafirajo
udeleženci in notar, ki je listino v fizični obliki sestavil. 
Če udeleženec ne zna ali ne more pisati, parafirata namesto
njega strani priči iz tretjega odstavka 37. člena tega zakona. 
Parafe ne smejo segati v besedilo listine v fizični obliki .
37. člen
Notarsko listino v fizični obliki na koncu lastnoročno
podpiše notar, ki jo je sestavil, poleg podpisa pa pritisne svoj pečat ali žig.
Poleg notarja podpišejo na koncu listino v fizični obliki
udeleženci. Priče jo podpišejo, če je njihovo sodelovanje pri sestavi listine
po zakonu potrebno. 
Če udeleženec ne zna ali ne more pisati, mora biti to v
listini zapisano. V tem primeru morata pri sestavi listine sodelovati dve
pismeni priči ali drugi notar, pred katerimi postavi udeleženec na listino svoj
ročni znak, kar potrdita priči oziroma drugi notar s svojim podpisom. 
Priči iz prejšnjega odstavka izbere udeleženec.
38. člen
Če na notarski listini v fizični obliki ni podpisa in pečata
ali žiga notarja oziroma na notarski listini v elektronski obliki ni varnega
elektronskega podpisa overjenega s kvalificiranim potrdilom notarja, ki je
listino sestavil, takšna listina nima pravnega učinka javne listine. 
Posledice ostalih kršitev določb 31. do 37. člena tega zakona
za verodostojnost notarske listine oceni sodišče, če ta zakon ne določa
drugače.
38.a člen
Notarsko listino v elektronski obliki elektronsko podpišejo
udeleženec ter priče, kadar je njihova udeležba potrebna, z varnim elektronskim
podpisom, overjenim s kvalificiranim potrdilom. Tako podpisano listino podpiše
notar z varnim elektronskim podpisom, overjenim s kvalificiranim potrdilom.
Nato doda notar listini časovni žig. Tako podpisana listina je enakovredna
notarski listini z lastnoročnim podpisom in žigom ali pečatom notarja in ima
zato enako veljavnost.
Notarska zbornica v soglasju z ministrom, pristojnim za
pravosodje, in ministrom, pristojnim za javno upravo, izmed overiteljev, ki
izdajajo kvalificirana potrdila, določi seznam overiteljev, ki ta potrdila
izdajajo notarjem. Overitelji iz seznama vodijo evidenco izdanih kvalificiranih
potrdil notarjem ločeno od drugih kvalificiranih potrdil.
IV. POGLAVJE 
POSEBNE DOLOČBE O NOTARSKEM POSLOVANJU
Prvi oddelek 
Način sestavljanja notarskih listin
39. člen
Preden začne notar sestavljati notarsko listino, mora ugotoviti
osebno istovetnost strank in drugih udeležencev. 
Osebno istovetnost ugotavlja na podlagi uradnih dokumentov
(osebne izkaznice, potnega lista) oziroma če to ni mogoče, na kakršenkoli drug
način, po katerem je istovetnost udeleženca mogoče nedvomno izkazati. 
Pri elektronskih listinah se istovetnost ugotavlja na podlagi
kvalificiranega potrdila. (črtan)
Način ugotovitve istovetnosti oseb, udeleženih pri sestavi
notarske listine, mora biti vselej naveden v listini.
40. člen
Če je stranka gluha ali nema, mora notar zagotoviti, da ji je
vsebina notarske listine v celoti znana in razumljiva. 
Če je pri sestavljanju listine udeležena gluha ali nema
stranka, ki ne zna brati, mora pri sestavljanju listine razen zapisnih prič
sodelovati tudi oseba njenega zaupanja, ki je sposobna stranki podati celotno
vsebino listine. 
Okoliščine iz prvega oziroma drugega odstavka tega člena mora
notar zabeležiti v listini z navedbo o tem, na kakšen način je bila stranki
vsebina listine predočena.
41. člen
Notarsko listino morajo stranke in drugi udeleženci podpisati
vpričo notarja. 
Če je listina podpisana brez prisotnosti notarja, mora oseba,
ki jo je podpisala, podpis potrditi vpričo notarja kot lastnoročen. To potrdilo
mora biti zapisano v listini, preden jo podpiše notar.
42. člen
Notar mora pred sestavo notarske listine strankam na
razumljiv način opisati vsebino, pravne posledice nameravanega pravnega posla
ali izjave volje, ter jih izrecno opozoriti na znana in običajna tveganja v
zvezi s sklenitvijo takšnega pravnega posla ali izjave volje. Notar mora
stranke opozoriti tudi na morebitne druge okoliščine v zvezi z nameravanim
pravnim poslom, če jih pozna, razen podatkov, ki jih je notar v skladu s 25.
členom tega zakona dolžan varovati kot tajnost. Stranke mora tudi odvračati od
nejasnih, nerazumljivih ali dvoumnih izjav ter jih izrecno opozoriti na možne
pravne posledice takšnih izjav. Če stranke pri svojih izjavah vztrajajo, jih
mora vnesti v notarsko listino, ob tem pa navesti tudi opozorila, dana strankam
v zvezi z njimi.
Drugi oddelek 
Notarski zapisi o pravnih poslih
1. Vsebina notarskega zapisa
43. člen
Notarski zapis mora vsebovati: 
1.     
priimek in ime notarja, navedbo, da nastopa kot notar, in njegov sedež; 
2.     
priimek in ime, rojstne podatke in prebivališče udeležencev pravnega
posla, njihovih pooblaščencev, zapisnih prič in tolmačev; če so udeleženci
pravnega posla pravne osebe, pa njihovo ime in sedež ter ime in priimek
predstavnika ali pooblaščenca; 
3.     
navedbo o načinu ugotovitve istovetnosti oseb iz prejšnje točke; 
4.     
vsebino pravnega posla, navedbo pooblastil ali prilog; 
5.     
navedbo, da je notar udeležencem notarski zapis prebral in da so
udeleženci notarski zapis odobrili; 
6.     
datum, uro in kraj sestave notarskega zapisa; 
7.     
podpise oseb, navedenih v 1. in 2. točki, ter pečat ali žig notarja, ki
je sestavil notarski zapis. 
Notar je dolžan pred sestavo notarskega zapisa stranke
pozvati, da predložijo morebitne listine, ki predstavljajo del celovitega
pravnega posla ali več pravnih poslov med istimi strankami, ki zasledujejo enak
poslovni namen kot pravni posel, ki bi bil zapisan v notarskem zapisu ali so z
njim v drugačni pravni povezavi (povezani pravni posli). 
Če stranke predložijo listine iz prejšnjega odstavka ali če
notar na drug način ugotovi, da gre za povezane pravne posle, mora stranke
posebej opozoriti na pravne posledice tako povezanih poslov. 
Prepisi listin iz drugega odstavka tega člena, ki jih
predložijo udeleženci pravnega posla ali s katerimi razpolaga notar, se
priložijo notarskemu zapisu. 
Če notar ugotovi, da listine o povezanih pravnih poslih
obstajajo, udeleženci pa zavrnejo predložitev teh listin, mora notar sestavo
notarskega zapisa odkloniti.
Če je pri sestavljanju notarskega zapisa sodeloval eden ali
več drugih notarjev, mora vsebovati zapis podatke iz 1. točke prvega odstavka
tega člena tudi o tem notarju ter njegov podpis. 
Če se notarski zapis pozneje dopolni, popravi ali spremeni z
drugim notarskim zapisom, se mora to zabeležiti v obliki uradnega zaznamka na
izvirniku prejšnjega notarskega zapisa, oziroma če je ta izročen, na njegovem
overjenem prepisu, ki ga hrani notar.
44. člen
Udeleženci smejo dodati notarskemu zapisu pooblastila in
druge priloge v izvirniku ali prepisu. Le-te mora izdajatelj potrditi v
notarskem zapisu, sicer ne dobijo večje verodostojnosti, kot bi jo imele sicer.
Priloge, ki jih udeleženci še niso podpisali in ki niso javne
listine, morajo podpisati udeleženci, morebitne zapisne priče in notar.
45. člen
Notarski zapis, pri katerem niso upoštevane določbe 5. in 7.
točke prvega odstavka 43. člena tega zakona, nima pravnega učinka javne
listine. 
Sodišče oceni glede na okoliščine primera, koliko kršitve
določb od 1. do 4. in 6. točke prvega odstavka 43. člena tega zakona ukinjajo
ali zmanjšujejo verodostojnost notarskega zapisa.
46. člen
Notarska oporoka, ki jo v obliki notarskega zapisa notar
sestavi po ustni izjavi oporočitelja ali na podlagi oporočiteljeve že napisane
izjave poslednje volje, ki jo notarju v potrditev predloži oporočitelj, ima
enake pravne učinke kot sodna oporoka. 
Oporočitelju mora notar izdati potrdilo o tem, da se pri
notarju hrani njegova oporoka.
Oporoke ni mogoče napraviti v elektronski obliki.
47. člen
V obliki notarskega zapisa morajo biti sklenjeni naslednji
pravni posli: 
1.     
pogodbe o urejanju premoženjskih razmerij med zakoncema in
zunajzakonskima partnerjema, 
2.     
pogodbe o razpolaganju s premoženjem oseb, ki jim je odvzeta poslovna
sposobnost, 
3.     
sporazumi o odpovedi neuvedenemu dedovanju, 
4.     
drugi pravni posli, za katere zakon določa, da morajo biti sklenjeni v
obliki notarskega zapisa.
48. člen
Pravni posli iz prejšnjega člena, ki niso sklenjeni v obliki
notarskega zapisa, so nični.
2. Potrjevanje zasebnih listin
49. člen
Udeleženci pravnega posla lahko potrdijo listino o pravnem
poslu pri notarju. Tako potrjena listina o pravnem poslu ima lastnost
notarskega zapisa in je pod pogoji, določenimi v 4. členu tega zakona,
neposredno izvršljiva. 
Listino, ki vsebuje zemljiškoknjižno dovolilo in listino, na
podlagi katere se pridobi lastninska ali kakšna druga stvarna pravica na
nepremičnini, sme notar potrditi samo, če listino sestavi notar ali odvetnik. 
Sestavljavec listine iz prejšnjega odstavka mora listino
podpisati in žigosati s svojim žigom.
Notar mora listino iz prejšnjega odstavka potrditi, kolikor
ni zadržkov po 23., 24.a členu in če je ravnal v skladu z 42. členom tega
zakona.
50. člen
Če zasebna listina iz 49. člena tega zakona po zunanji obliki
ustreza predpisom o notarski listini (31. do 35. člen) in po vsebini določbam
2., 4. in 6. točke prvega odstavka 43. člena tega zakona, jo notar potrdi tako,
da sestavi notarski zapis, ki vsebuje navedbe iz 1., 3. in 5. točke prvega
odstavka 43. člena tega zakona, navedbo o pozivu iz drugega odstavka 43. člena
tega zakona, opozorilo iz tretjega odstavka 43. člena tega zakona, opozorila
strankam, če so potrebna v skladu z 42. členom tega zakona, ter njihove izjave
v zvezi z opozorili. Zasebna listina se pripoji notarskemu zapisu kot njegov
sestavni del. 
Pri potrjevanju zasebne listine po prejšnjem odstavku se
uporablja četrti in peti odstavek 43. člena tega zakona. 
Notarski zapis in pripojeno zasebno listino podpišejo osebe
iz 2. točke prvega odstavka 43. člena tega zakona in notar, ki na notarski
zapis odtisne svoj žig ali pečat.
3. Zapisne priče in tolmač
51. člen
Pri sestavljanju notarskih zapisov morata sodelovati dve
zapisni priči: 
1.     
če se sklepajo pravni posli iz 3. točke 47. člena tega zakona, darilna
pogodba za primer smrti ali sestavlja oporoka; 
2.     
če kateri od udeležencev pravnega posla ne obvlada uradnega jezika; 
3.     
če je kateri od udeležencev pravnega posla slep, gluh, nem ali gluhonem;
4.     
če je kateri od udeležencev nepismen oziroma če ne obvlada pisave, v
kateri je sestavljena listina. 
V ostalih primerih presodi notar oziroma udeleženci, ali je
pri sestavljanju notarskega zapisa potrebno tudi sodelovanje prič. 
Namesto zapisnih prič sme sodelovati pri sestavljanju zapisa
drugi notar.
52. člen
Zapisne priče so lahko osebe, ki so polnoletne, pismene in ki
obvladajo uradni jezik. 
Če zapisna priča notarju ni osebno znana, mora ugotoviti
njeno istovetnost na način, določen v drugem in tretjem odstavku 39. člena tega
zakona.
53. člen
Kot zapisne priče ne smejo sodelovati osebe:
1.     
ki so po procesnih zakonih odvezane dolžnosti pričevanja; 
2.     
ki so pri notarju v delovnem razmerju; 
3.     
ki imajo iz pravnega posla, o katerem se sestavlja notarski zapis,
kakršnekoli pravice oziroma koristi; 
4.     
ki so z udeležencem pravnega posla ali z osebami, za katere izhaja iz
notarskega zapisa kakšna pravica, ali z notarjem, ki sestavlja listino, v
razmerju, navedenem v prvem odstavku 22. člena tega zakona.
54. člen
Če zakon ne določa drugače, morajo biti zapisne priče oziroma
drugi notar navzoče najkasneje takrat, ko notar bere udeležencem vsebino
notarskega zapisa in ko ga le-ti podpisujejo. 
Če udeleženci pravnega posla izrecno zahtevajo in če zapisni
priči nista potrebni iz razlogov po 2. oziroma 3. točki prvega odstavka 51.
člena tega zakona, se smeta zapisni priči odstraniti za čas, ko se notarski
zapis bere; v tem primeru morajo udeleženci podpisati notarski zapis vpričo
zapisnih prič in izrecno izjaviti, da jim je njegova vsebina v celoti znana in
da se ujema z njihovo voljo. Vse to je treba v notarskem zapisu posebej
navesti.
55. člen
Če kateri od udeležencev ne obvlada uradnega jezika (2. točka
prvega odstavka 51. člena) ali če tako zahteva stranka (četrti odstavek 13.
člena), mora pri sestavi notarskega zapisa sodelovati tudi sodni tolmač. 
Tolmač je lahko tudi oseba, zaposlena pri notarju, če ima
sicer vse lastnosti zapisne priče. 
Tolmač ni potreben, če notar in zapisni priči oziroma drugi
notar obvladajo jezik udeleženca iz 2. točke prvega odstavka 51. člena tega
zakona. 
Sodelovanje tolmača mora biti v notarskem zapisu izrecno
navedeno.
56. člen
Določbe prvega, drugega in četrtega odstavka prejšnjega člena
se smiselno uporabljajo tudi, kadar v primeru obveznega sodelovanja zapisnih
prič (prvi odstavek 51. člena) udeleženci izrecno želijo, da sodeluje zapisna
priča, ki ne obvlada uradnega jezika oziroma jezika udeleženca (2. točka prvega
odstavka 51. člena).
4. Hramba notarskih zapisov
57. člen
Če zakon ne določa drugače, hrani notarske zapise notar, ki
jih je sestavil, udeležencem pa se izdajajo odpravki. 
58. člen
Razen v primerih, določenih v tem zakonu, sme notar izročiti
izvirnik notarskega zapisa samo sodišču ali Notarski zbornici Slovenije in
sicer le na podlagi pisne odredbe oziroma naloga ter proti pisnemu potrdilu o
prejemu. 
Izročitev po določbi prejšnjega odstavka je lahko samo
začasna. Na mesto izročene listine vloži notar uradni zaznamek o predmetu,
udeležencih, datumu sestave in poslovni številki notarskega zapisa ter o
datumu, ko je bil zapis poslan oziroma izročen. Uradnemu zaznamku pripoji
odredbo oziroma nalog, na podlagi katerega je bil zapis izročen, ter potrdilo o
prejemu. 
Če nastane potreba izročiti odpravek notarskega zapisa, mora
organ, pri katerem se zapis začasno nahaja, brez odlašanja omogočiti notarju,
da odpravek izdela.
59. člen
Določbe 57. in 58. člena tega zakona se uporabljajo tudi za
druge notarske listine, ki jih je dolžan hraniti notar na podlagi predpisov ali
na izrecno zahtevo stranke, navedeno v notarski listini.
Tretji oddelek 
Potrjevanje dejstev in izjav
60. člen
Notar je pooblaščen za izdajanje potrdil o dejstvih in
zapisnike o izjavah, navedenih v tem oddelku. 
Ta potrdila in zapisniki imajo pravne učinke javne listine,
če so sestavljena po določbah 61. do 70. člena tega zakona. 
Notar je pristojen za overjanje prepisov in podpisov, kolikor
ni z zakonom določena pristojnost državnega organa ali druge uradne osebe.
Overjanje prepisov
61. člen
Notar sme potrditi, da se prepis listine ujema z izvirnikom,
če obvlada jezik, v katerem je listina spisana, razen če notar s preslikavo
naredi fizično ali elektronsko kopijo listine.
Prepis se mora ujemati z listino v vseh njenih pisnih
podrobnostih, tudi v pravopisu, ločilih, okrajšavah besed in pisnih napakah. Če
so posamezna mesta v listini spremenjena, dopolnjena, izbrisana ali prečrtana,
je treba to v potrdilu o overitvi navesti. Prav tako je treba navesti, da je
listina raztrgana, poškodovana ali sicer po zunanjem videzu sumljiva. 
Notar potrdi prepis listine potem, ko ga primerja z
izvirnikom in ko ugotovi, da se prepis natančno ujema z njim. Poleg te
ugotovitve v potrdilu navede, da gre za prepis listine, ki ga je stranka
označila za izvirnik, ali da gre za prepis overjenega oziroma navadnega prepisa
listine; na kakšen način in s kakšnim sredstvom je listina spisana; s kakšnimi
pečati ter koleki je opremljena; kje se po njegovi vednosti ali po strankinem
zatrdilu nahaja izvirnik. 
Če je na listini kakšna pripomba ali klavzula, se mora tudi
ta vnesti v prepis. 
Če se overja prepis dela listine ali izpisek iz listine, mora
biti iz prepisa razvidno, kateri deli izvirnika so ostali neprepisani. 
Overitve prepisov se ne vpisujejo v notarski vpisnik.
62. člen
Ob overjanju izpiskov iz družbenih ali poslovnih knjig mora
notar primerjati izpisek z zadevnimi postavkami izvirne knjige ter v overitveni
klavzuli navesti, da se izpisek natančno ujema z njimi. 
Overitve izpiskov iz prejšnjega odstavka se ne vpisujejo v
notarski vpisnik.
Overjanje prevodov
63. člen
Notar sme overiti skladnost prevoda z izvirnikom samo, če ima
status sodnega tolmača po predpisih, ki urejajo imenovanje sodnih tolmačev, za
jezik, v katerega je listina prevedena iz uradnega jezika ali obratno. Prevod
overi, če ga je opravil sam ali če ga je preizkusil in ga spoznal za
pravilnega. 
Izvirnik in prevod morata biti združena na isti listini; če
to ni mogoče, se prevod pripoji izvirniku, kot določa drugi odstavek 35. člena
tega zakona. 
Overitve prevodov se ne vpisujejo v notarski vpisnik.
Overjanje podpisov
64. člen
Notar sme potrditi, da je stranka vpričo njega lastnoročno
ali varno elektronsko podpisala listino ali dala nanjo svoj ročni znak, ali da
je podpis ali ročni znak, ki je že na listini, vpričo njega priznala kot
svojega. 
Pri overitvi varnega elektronskega podpisa notar preveri
veljavnost kvalificiranega potrdila, kot to določata zakon in notranja pravila
overitelja.
Overitev se vpiše na izvirno listino v fizični obliki z
navedbo, kako je bila ugotovljena istovetnost ter ugotovitvijo, da je podpis
ali ročni znak pristen. Overitvena klavzula vsebuje opravilno številko vpisnika
ter datum, notarjev podpis in pečat. 
Overitev se doda k listini v elektronski obliki z navedbo,
kako je bila ugotovljena istovetnost ter veljavnost elektronskega podpisa,
opravilno številko vpisnika in datumom, in jo notar skupaj z listino varno
elektronsko podpiše. 
Podpis osebe, katere pravico, ki se vpisuje v zemljiško
knjigo, se prenaša, spreminja, obremenjuje ali preneha, lahko na
zemljiškoknjižnem dovolilu kot zasebni listini overi samo notar.
Pred overitvijo podpisa lastnika na zasebni listini, s katero
se nepremičnina odtuji ali obremeni, je notar dolžan pogodbene stranke, ki so
prisotne pri overitvi, opozoriti, da je za vsebino listine notar odgovoren le,
če jo sestavi v obliki notarskega zapisa. 
Ko notar overi podpis na zasebni listini, s katero se
nepremičnina odtuji ali obremeni, v njej navede opozorilo iz prejšnjega odstavka.
Pri overjanju podpisa se mora notar seznaniti z vsebino
listine samo toliko, kolikor je to potrebno, da izpolni rubrike vpisnika o
overitvah in potrdilih. Notar ni odgovoren za vsebino listine in ni dolžan
ugotavljati, ali stranke smejo skleniti posel, na katerega se listina nanaša.
Določbe 23. člena tega zakona se glede overitev podpisov po notarju ne
uporabljajo. 
Ne glede na določbo prejšnjega odstavka pa mora notar
upoštevati vsebino listine, kolikor predpis veže overitev podpisa na izpolnitev
določenih pogojev.
64.a člen
Preden notar overi podpis na pooblastilu za sklenitev
pravnega posla, katerega predmet je nepremičnina, mora pooblastitelja natančno
opozoriti na pravne posledice, ki lahko izhajajo iz takšnega pooblastila. 
Pooblastilo iz prejšnjega odstavka mora obsegati navedbo
pravnih poslov z bistvenimi elementi, navedbo obsega premoženja pooblastitelja,
na katero se nanašajo pravni posli, ki jih lahko sklepa pooblaščenec ter
navedbo obveznosti pooblaščenca, da bo pooblastitelja predhodno seznanjal s
posli, ki jih bo sklepal v okviru pooblastila. Na pooblastilo notar navede
opozorilo o pravnih posledicah sklenitve pravnega posla. 
Če pooblastilo iz prvega odstavka tega člena ni sestavljeno v
skladu s prejšnjim odstavkom, notar odkloni overitev podpisa. 
Notar odkloni overitev podpisa tudi, če ugotovi, da v zvezi s
pravnimi posli, navedenimi v pooblastilu, obstaja nasprotje interesov med pooblastiteljem
in pooblaščencem.
65. člen
Če overja podpis zastopnikov državnih organov, oseb, ki
izvajajo javna pooblastila, gospodarskih družb in drugih pravnih subjektov, ki
se vpisujejo v sodni register, sme notar to potrditi v overitveni klavzuli
samo, kadar mu je znano, da je oseba, ki podpisuje, zastopnik te osebe ali če
je to poprej ugotovil. 
Notar lahko overi podpise zakonitih zastopnikov državnih
organov, oseb, ki izvajajo javna pooblastila, gospodarskih družb in drugih
pravnih subjektov, ki se vpisujejo v sodni register, na podlagi podpisov in
odtisov pečatov, ki jih zakoniti zastopniki pri tem uporabljajo. Ti podpisi in
odtisi pečatov morajo biti deponirani pri Notarski zbornici Slovenije. Podpisi
in odtisi pečatov se deponirajo neposredno pri Notarski zbornici Slovenije ali
preko izbranega notarja. 
Notarska zbornica Slovenije posreduje podpise in odtise
pečatov, deponirane v skladu s prejšnjim odstavkom, vsem notarjem na območju
Republike Slovenije. 
Notar lahko overi podpise oseb, pooblaščenih za zastopanje
gospodarskih družb, tudi na podlagi pri njem deponiranih podpisov in odtisov
pečatov.
Potrditev časa, ko je bila listina predložena na vpogled
66. člen
Čas, ko je bila listina predložena na vpogled notarju ali
vpričo njega tretji osebi, se potrdi na listini z navedbo dneva, meseca in leta
ter, na zahtevo stranke, tudi ure. 
Če stranka zahteva, se mora ugotoviti istovetnost osebe, ki
je listino predložila na vpogled, in osebe, kateri je listina predložena. V tem
primeru se potrditveni klavzuli dodajo navedbe o načinu ugotovitve osebne
istovetnosti iz 39. člena tega zakona.
Potrditev, da oseba živi, in potrditev drugih dejstev
67. člen
Notar sme potrditi, da določena oseba živi, če jo pozna
osebno ali če je njena istovetnost ugotovljena po določbi 39. člena tega
zakona. 
V izvirniku notarskega potrdila, ki se izroči stranki, mora
notar potrditi, da je bila oseba pri njem, ter navesti dan, mesec in leto, na
zahtevo stranke pa tudi uro, ko se je to zgodilo, in način ugotovitve
istovetnosti osebe, na katero se nanaša potrdilo.
68. člen
Na zahtevo stranke sme notar potrditi tudi druga dejstva, kot
so: seznanitev druge stranke z opominom, z odpovedjo, s ponudbo ali z drugo
izjavo, ki jo daje stranka z namenom doseči kakšen pravni učinek, seznanitev s
ponudbo plačila, prevzemom ali izročitvijo listine ali drugih stvari, dejstva v
zvezi z dražbo, žrebanjem ter stanji, za katera je izvedel notar sam ali s
pomočjo strokovnjakov. 
V izvirniku notarskega potrdila iz prejšnjega odstavka, ki je
lahko sestavljeno tudi v obliki notarskega zapisnika o dogajanju, ki mu je
notar neposredno prisostvoval, notar navede kraj in čas, v katerem se je
zgodilo ali ugotovilo obravnavano dejstvo, osebna imena in naslove strank ter
drugih udeležencev in natančen popis tega, kar se je zgodilo vpričo njega, ali
dejstva, ki jih je neposredno ugotovil. Potrdilo podpiše samo notar, zapisnik
pa podpišejo tudi stranke, ki so opravilu prisostvovale. 
Vsebino izjav strank, ki jih podajajo z namenom doseči kakšen
pravni učinek ter druge izjave strank notar zapiše v obliki notarskega
zapisnika, v katerem navede kraj in čas sprejema izjave, osebno ime in naslov
stranke ter namen podaje izjave. Zapisnik podpiše stranka, ki je izjavo podala,
in notar. Če stranka noče podpisati zapisnika, notar navede, da je odklonila
podpis in razlog za odklonitev. Podpis stranke na notarskem zapisniku ne vpliva
na lastnost listine.
Potrjevanje sklepov organov upravljanja
69. člen
Če je notar poklican, da bi potrdil sklepe organov
upravljanja podjetij, zadrug ali drugih pravnih oseb, mora navesti v zapisniku
dan in čas seje, opisati potek seje, kolikor je to pomembno za presojo
pravilnosti postopkov, ter zapisati sklepe, ki so bili na seji sprejeti. Prav
tako mora izpričati druga dejstva, kadar tako zahteva zakon. 
Zapisnik podpiše tudi oseba, ki je predsedovala seji organa. 
Na zahtevo kateregakoli udeleženca seje mora notar ugotoviti
tudi osebno istovetnost predsedujočega in drugih udeležencev seje ter to
navesti v zapisniku.
Protesti
70. člen
Proteste menic in čekov izdaja notar po določbah zakona o
menici oziroma zakona o čeku.
Popis in cenitev premoženja ter zavarovanje zapuščine
71. člen
Notar lahko opravi popis in cenitev zapustnikovega
premoženja, če tako odloči zapuščinsko sodišče. Popis in cenitev opravlja notar
po določbah zakona o dedovanju. 
Kadar je potrebno zavarovati zapuščino po določbah zakona o
dedovanju, se zapustnikovo premoženje ali njegov del izroči v hrambo notarju,
če tako odloči zapuščinsko sodišče.
Notar je s sklepom sodišča lahko imenovan za skrbnika
zapuščine.
Četrti oddelek 
Izdajanje odpravkov, potrdil, prepisov in izpiskov
72. člen
Odpravke, potrdila, prepise in izpiske izdaja notar oziroma
njegov namestnik, pri katerem so listine v hrambi. 
Če je bil izročen izvirnik notarskega zapisa, se o njem ne
sme več izdati odpravek, ampak samo prepis.
Odpravki in prepisi notarskih zapisov o pravnih poslih med
živimi
73. člen
Če ni določeno v notarskem zapisu kaj drugega, se sme izdati
odpravek notarskega zapisa samo: 
1.     
osebam, ki so sklenile v svojem imenu pravni posel, obsežen v listini; 
2.     
osebam, v katerih imenu je bil ta pravni posel sklenjen; 
3.     
osebam, v katerih korist je bil ta pravni posel sklenjen; 
4.     
pravnim naslednikom oseb iz 1., 2. in 3. točke.
74. člen
Od izvršljivega notarskega zapisa se sme izdati, razen v
primerih, navedenih v naslednjem odstavku, vsaki izmed oseb iz prejšnjega člena
samo en odpravek. 
Ponovni odpravek takega zapisa se lahko izda samo: 
1.     
če pristanejo na to vse osebe iz 1. in 2. točke prejšnjega člena ali
njihovi pravni nasledniki; pristanek se zaznamuje v notarskem zapisu,
podpisanem od stranke ali s posebno overjeno listino, ki se priloži notarskemu
zapisu; 
2.     
če je bil prej izdani odpravek zaradi pomanjkljivosti notarju vrnjen ali
če je amortiziran; 
3.     
če sodišče, na katerega območju ima notar sedež, na strankin predlog
izda sklep, s katerim dovoli izdajo ponovnega odpravka. Tak sklep izda sodišče,
če stranka izkaže za verjetno, da ji je ponovni odpravek potreben. Zoper sklep,
s katerim se dovoli izdaja ponovnega odpravka, ni pritožbe.
75. člen
Od neizvršljivega notarskega zapisa sme notar izdati ponovni
odpravek stranki, ki izkaže za verjetno, da ji je ponovni odpravek potreben. Če
notar ne ugodi strankini zahtevi, lahko stranka vloži predlog za izdajo ponovnega
odpravka pri pristojnem sodišču (3. točka drugega odstavka 74. člena).
76. člen
Če se izda ponovni odpravek, je treba v overitveni klavzuli
označiti, kateri odpravek po vrsti je ta, in razlog, iz katerega je bil ponovni
odpravek izdan.
77. člen
Overjeni in navadni prepisi notarskega zapisa se izdajajo
osebam iz 73. člena tega zakona in njihovim zakonitim zastopnikom kadarkoli to
zahtevajo, prav tako se jim ob vsakem času dovoli vpogled teh listin, drugim
osebam pa samo, če izkažejo pravni interes ali če jim to dovolijo osebe iz 73.
člena tega zakona.
Odpravki in prepisi notarskih zapisov o oporokah
78. člen
Odpravki ali prepisi oporok se smejo izdati, če ni v
notarskem zapisu določeno drugače, dokler zapustnik živi, samo njemu samemu ali
osebi, ki jo zapustnik pooblasti z overjenim pooblastilom. Po zapustnikovi
smrti se smejo taki odpravki ali prepisi izdati po razglasitvi oporoke. Dan
razglasitve se zaznamuje na odpravku ali prepisu.
Potrdila in izpiski
79. člen
O zapisnikih in vpisih v vpisnik se izdajajo potrdila; kot
popolna ali kot izpiski. 
Za ponovno izdajanje potrdil velja določba 74. člena tega
zakona.
80. člen
Če obsega notarski zapis več samostojnih pravnih poslov, se
sme na zahtevo upravičene osebe izdati namesto popolnega odpravka izpisek, ki
se nanaša na posamezni pravni posel. 
Od izvršljivih notarskih zapisov se sme izdati samo popoln
odpravek; izpisek ni izvršljiv. 
V izpisku je treba navesti, kateri deli notarske listine so
izpuščeni.
80.a člen
Notarji izdajajo overjene izpiske iz javnih knjig glede na
vzpostavljeno informacijsko povezavo.
Vsebina in oblika odpravkov in prepisov
81. člen
Odpravek in prepis se morata z izvirnikom dobesedno ujemati.
Spremembe in dopolnitve, izvršene v izvirniku notarske listine po določbi 34.
člena tega zakona, je v odpravku in prepisu dopustno vstaviti v besedilo na
mesto, kamor spadajo.
Overitvena klavzula
82. člen
Vsak odpravek se mora overiti. Odpravkom izvršljivih
notarskih zapisov se morajo priložiti prepisi prilog tega zapisa. Overitvena
klavzula mora obsegati tudi priloge.
83. člen
Overitvena klavzula se vpiše na koncu odpravka ter mora
vsebovati: potrdilo, da se ta odpravek ujema z izvirnikom, označbo iz 76. člena
tega zakona, navedbo prilog iz prejšnjega člena, navedbo, za koga je ta
odpravek sestavljen, ter navedbo kraja in časa izdaje odpravka s podpisom in
pečatom notarja.
84. člen
Odpravek notarskega zapisa nima pravnega učinka javne
listine, če ni potrjena soglasnost odpravka z izvirnikom ali če ni na njem
podpisa in pečata notarja. 
Posledice ostalih kršitev določb 81. do 83. člena tega zakona
za verodostojnost odpravka oceni sodišče.
Zaznamek o izdajanju odpravkov
85. člen
Ko se izda odpravek, notar zaznamuje na izvirniku ali poli, prišiti
k izvirniku, kdaj in komu je bil odpravek izdan. Če se izda ponovni odpravek,
navede tudi razlog, iz katerega je bil odpravek ponovno izdan. 
Odpravek, ki ga je stranka vrnila (2. točka drugega odstavka
74. člena), se priloži izvirniku. Na odpravku se zaznamuje, da je bil vrnjen in
da nima pravnega učinka javne listine. 
Zaznamek podpiše notar.
Potrdilo o obstoju notarskega zapisa
86. člen
Osebam, upravičenim zahtevati prepis (77. in 78. člen), se na
njihovo zahtevo izda potrdilo, da je pri notarju notarski zapis ali izjava
poslednje volje.
Potrdilo o izvršljivosti notarskega zapisa
86.a člen
(prenehal
veljati)
Peti oddelek 
Prevzemanje listin, denarja in vrednostnih papirjev v hrambo in izročitev
Hramba listin
87. člen
Notar je dolžan prevzeti v hrambo listine vsake vrste. 
Ob prevzemu listine sestavi notar zapisnik, ki mora vsebovati
kraj in čas prevzema, priimek in ime, poklic in prebivališče tistega, ki je
listino predal (deponenta), označbo listine, v kakšen namen je bila položena in
komu naj se izroči, podpis deponenta ter podpis in uradni pečat notarja. 
Listina se lahko pošlje notarju s pismom, ki nadomešča
zapisnik. 
Notar izda stranki o prevzemu listine potrdilo. 
Notar ugotovi istovetnost osebe, kateri izroči prevzeto
listino, v skladu z 39. členom tega zakona. Prejemnik potrdi prejem listine na
zapisniku o prevzemu.
Hramba denarja in vrednostnih papirjev
88. člen
Gotovino, menice, čeke in druge vrednostne papirje je notar
dolžan prevzeti samo, če so mu ob sestavljanju notarskega zapisa predani z
namenom, da jih izroči določeni osebi ali državnemu organu. 
Če ni prevzem zaznamovan v notarskem zapisu, se ob prevzemu
sestavi zapisnik, ki mora vsebovati številko v knjigi pologov, kraj in čas
prevzema, natančen opis in vrednost prevzetih stvari, ime, priimek ter naslov
deponenta in njegovo izjavo, kako ravnati s prevzetimi stvarmi. 
Gotovina in vrednostni papirji se lahko notarju pošljejo s
pismom, ki nadomešča zapisnik. 
Notar izda stranki o prevzemu potrdilo.
89. člen
Prevzeti denar in vrednostne papirje hrani notar v posebnem
ovoju, na katerem zapiše predmet in strankino ime. 
Prevzeti denar in vrednostne papirje mora notar nemudoma
izročiti osebi, ki so ji namenjeni, ob poprejšnji ugotovitvi istovetnosti
prejemnika (39. člen). 
Prejemnik potrdi prejem na zapisniku o prevzemu ali v knjigi
pologov.
90. člen
Če notar ne more izvršiti predaje v določenem roku, če rok ni
določen pa v štirinajstih dneh od dneva prevzema, mora stranki nemudoma vrniti
prevzete stvari, ali jih, če to ni mogoče, predati v hrambo sodišču in o tem
obvestiti deponenta.
91. člen
Položitev pri notarju nima pravnih učinkov sodnega depozita.
92. člen
Določbe tega oddelka se smiselno uporabljajo tudi za primere,
kadar prevzame notar po nalogu sodišča zapuščinske listine, denar, vrednostne
papirje ali dragocenosti.
V. POGLAVJE 
HRAMBA LISTIN IN VODENJE KNJIG
93. člen
Notar mora listine, ki jih je sestavil sam ali ki jih je
prevzel od strank ali ki mu jih je zaupala Notarska zbornica Slovenije,
hraniti, urejeno po zaporedju vpisov v poslovne knjige, na varnem mestu v svoji
pisarni ali v bančnem sefu, ločeno od drugih spisov. 
Če sta listino sestavila dva ali več notarjev, jo mora
hraniti notar, ki jo je pečatil (drugi odstavek 30. člena).
94. člen
Ko notar izve, da je oseba, katere oporoka je med njegovimi
spisi, umrla ali je proglašena za mrtvo, mora poslati pristojnemu zapuščinskemu
sodišču izvirnik oporoke ali notarskega zapisa o položitvi pisne oporoke in o
tem napraviti zaznamek v spisu, kjer je bil hranjen izvirnik.
95. člen
Minister, pristojen za pravosodje, s predpisom natančneje
določi vrste vpisnikov in knjig, ki jih mora voditi notar, njihovo vsebino ter
način vodenja in overjanja vpisnikov in knjig. 
Minister, pristojen za pravosodje, predpiše roke hrambe in
pogoje ter način uničevanja notarskih zapisov, drugih notarskih spisov ter
vpisnikov, knjig in evidenc, ki se vodijo po določbah tega zakona in predpisih
iz prejšnjega odstavka.
VI. POGLAVJE 
NOTARSKI ARHIV
96. člen
Ko prejme odločbo iz četrtega odstavka 19. člena tega zakona,
mora notar brez odlašanja izročiti Notarski zbornici Slovenije vse listine,
spise, vpisnike in knjige ter druge evidence skupaj z notarskim pečatom in
žigom ter denarjem, vrednostnimi papirji in dragocenostmi po stanju, v kakršnem
se nahajajo na dan prejema odločbe. 
Dokumentacijo in predmete iz prejšnjega odstavka (notarski
arhiv) zapisniško prevzame tričlanska komisija, ki jo sestavljajo člani organov
Notarske zbornice Slovenije. 
Poleg notarja lahko sodeluje pri prevzemu delavec Notarske
zbornice Slovenije, ki ga določi njen predsednik.
97. člen
Po določbah prejšnjega člena je treba ravnati tudi, ko notar
umre. V tem primeru je zavezanec za izročitev notarjev zakonec oziroma osebe,
ki so notarjevi zakoniti dediči. 
Če med osebami iz prejšnjega odstavka ni soglasja o tem,
katera bo izročila notarski arhiv, ali če se zavezana oseba izročitvi upira,
odredi pristojno zapuščinsko sodišče, kar je treba, da se notarski arhiv
zavaruje in da ga Notarska zbornica Slovenije lahko prevzame.
98. člen
Notarska zbornica Slovenije določi, katere listine, spisi,
knjige in predmeti iz notarskega arhiva se zaupajo v hrambo in poslovanje
notarju, ki je imenovan na mesto notarja iz prvega odstavka 96. člena oziroma
prvega odstavka 97. člena tega zakona, ter katere listine, spisi in druga
dokumentacija iz notarskega arhiva se vložijo v arhiv zbornice. 
Notarska zbornica Slovenije lahko določi, da se notarski
arhiv v celoti ali deloma začasno, do zasedbe notarskega mesta iz prejšnjega
odstavka, zaupa v hrambo in poslovanje drugemu notarju. 
Za predajo notarskega arhiva v smislu prvega oziroma drugega
odstavka tega člena se smiselno uporabljajo določbe drugega in tretjega
odstavka 96. člena tega zakona.
99. člen
Glede izdajanja izvirnikov ali odpravkov listin, ki so
vložene v arhiv Notarske zbornice Slovenije, se smiselno uporabljajo določbe
IV. poglavja tega zakona, s tem da vlogo poslujočega notarja opravlja
predsednik zbornice ali od njega pooblaščeni notar, ki je član organa
upravljanja zbornice.
VII. POGLAVJE 
NOTARSKI POMOČNIKI, NOTARSKI PRIPRAVNIKI IN NADOMEŠČANJE NOTARJEV
100. člen
Univerzitetni diplomirani pravnik, ki izpolnjuje pogoje iz
1., 2., 3., 4. in 7. točke prvega odstavka 8. člena tega zakona, se lahko zaposli
pri notarju kot notarski pomočnik. 
Pri notarju je lahko zaposlen en notarski pomočnik.
101. člen
Prosto mesto notarskega pomočnika na predlog notarja razpiše
Notarska zbornica Slovenije. Rok za prijavo ne sme biti krajši od 15 dni. Poleg
dokazil o izpolnjevanju pogojev iz 100. člena tega zakona je kandidat dolžan
prijavi na razpis priložiti svoj življenjepis. 
Izbiro opravi Notarska zbornica Slovenije v soglasju z
notarjem, pri katerem je prosto mesto notarskega pomočnika. Notarska zbornica
Slovenije imenuje izbranega kandidata za notarskega pomočnika in ga vpiše v
imenik notarskih pomočnikov. 
Zoper odločbo o imenovanju notarskega pomočnika ni pritožbe,
dovoljen pa je upravni spor.
Notarski pomočnik lahko začne opravljati delo v notariatu, ko
je vpisan v imenik notarskih pomočnikov, ki ga vodi Notarska zbornica
Slovenije. 
Pred vpisom v imenik notarski pomočnik poda prisego iz
drugega odstavka 16. člena tega zakona pred predsednikom Notarske zbornice
Slovenije in overi svoj podpis po določbi drugega odstavka 15. člena tega
zakona.
101.a člen
Kdor je zaposlen pri notarju v skladu z določbami tega zakona
in zakona o pravniškem državnem izpitu in se usposablja za pridobitev pravice
opravljati pravniški državni izpit, ima položaj notarskega pripravnika. 
Notarski pripravnik lahko začne opravljati prakso pri
notarju, ko je vpisan v imenik notarskih pripravnikov. 
O vpisu v imenik iz prejšnjega odstavka odloča Notarska
zbornica Slovenije. Zoper odločitev ni pritožbe. 
Ob vpisu v imenik notarskih pripravnikov izda zbornica
notarskemu pripravniku izkaznico.
101.b člen
Notarsko pripravniško prakso zagotavlja Notarska zbornica
Slovenije. 
101.c člen
Notarski pripravnik se izbriše iz imenika notarskih
pripravnikov: 
1.     
če izjavi, da ne želi več opravljati prakse pri notarju; 
2.     
če se ugotovi, da ne izpolnjuje več z zakonom predpisanih pogojev za
opravljanje prakse pri notarju; 
3.     
če brez opravičenega razloga več kot en mesec ne opravlja prakse pri
notarju; 
4.     
ko poteče čas, ki je določen za usposabljanje pri notarju; 
5.     
če mu je izrečen disciplinski ukrep odvzema pravice opravljati prakso
pri notarju. 
Izbris iz razloga po 5. točki prejšnjega odstavka se opravi
na podlagi pravnomočne odločbe disciplinskega organa.
102. člen
Notarski pomočnik sme namesto notarja, pri katerem je
zaposlen, opravljati vse posle notarja, ne sme pa sestavljati notarskih zapisov
in notarskih zapisnikov iz 69. člena tega zakona. 
Listine podpisuje z imenom in dostavkom "notarski pomočnik".
Notar na vsaki listini, z izjemo overitev po 61., 62. in 64. členu tega zakona
in protestov menice, potrdi s podpisom, da je listino pregledal. 
Posli notarskega pomočnika, opravljeni po določbah prvega in
drugega odstavka tega člena, se štejejo za uradno poslovanje notarja, pri
katerem je pomočnik zaposlen. Notar odgovarja zanje odškodninsko.
103. člen
Če je notar na dopustu, zdravstveno ali drugače dlje časa
zadržan ali če je suspendiran, ga mora nadomeščati v njegovem uradnem
poslovanju drugi notar (začasni namestnik). 
Začasnega namestnika določi notar. Če tega ne stori pred
začetkom odsotnosti ali če tega ne more storiti, ga določi predsednik Notarske
zbornice Slovenije. 
Začasni namestnik nadomešča notarja v primeru njegove
zadržanosti, daljše od enega delovnega dneva.
V primerih iz prvega odstavka tega člena lahko v času,
določenem v prejšnjem odstavku, notarja nadomešča notarski pomočnik, če
izpolnjuje pogoj iz 5. točke prvega odstavka 8. člena tega zakona (notarski
namestnik). Notarskega namestnika določi notar.
O vsakem nadomeščanju mora notar obvestiti Notarsko zbornico
Slovenije. Če notar iz zdravstvenih ali drugih razlogov ne more obvestiti
Notarske zbornice Slovenije o nadomeščanju, notarski namestnik ne sme začeti z
nadomeščanjem, dokler nadomeščanja ne odobri predsednik Notarske zbornice
Slovenije.
104. člen
Začasni namestnik vodi notarsko pisarno v imenu in za račun
odsotnega notarja, ter uporablja pečat in žig nadomeščenega notarja.
Če začasni namestnik in notar medsebojnega razmerja v zvezi z
nadomeščanjem ne uredita sporazumno, posreduje pred vložitvijo tožbe predsednik
Notarske zbornice Slovenije.
105. člen
Notarski namestnik, ne glede na prvi odstavek 102. člena tega
zakona, opravlja vse posle nadomeščanega notarja s polnim pravnim učinkom kot
njegov namestnik, uporablja pa pečat in žig nadomeščanega notarja.
105.a člen
Notarska zbornica Slovenije vodi evidenco odsotnosti notarjev
po prvem odstavku 103. člena tega zakona. 
Evidenca iz prejšnjega odstavka vsebuje: 
-       
zaporedno številko vpisa, 
-       
priimek in ime notarja in sedež notarskega mesta, 
-       
čas odsotnosti, 
-       
razlog odsotnosti, 
-       
priimek in ime namestnika. 
Podatki iz evidence se hranijo trajno. 
Če Notarska zbornica Slovenije ugotovi, da je začasni
namestnik ali notarski namestnik nadomeščal notarja v nasprotju s 103. členom
tega zakona, opravi pregled poslovanja notarja zaradi ugotovitve obsega kršitve
in obvesti disciplinskega tožilca o svojih ugotovitvah.
105.b člen
Odločbo o razrešitvi notarja v skladu z 19. členom tega
zakona pošlje ministrstvo tudi Notarski zbornici Slovenije, da določi notarja
ali notarje, ki bodo na začasno izpraznjenem notarskem mestu do razrešitve
spora ali do imenovanja novega notarja, na notarskem mestu, na katerem je
posloval notar do prejema odločbe o razrešitvi, periodično opravljali
poslovanje. 
Notarja ali notarje iz prejšnjega odstavka določi predsednik
Notarske zbornice Slovenije po pridobitvi njegovega oziroma njihovega soglasja,
najkasneje v desetih dneh od prejema odločbe iz prejšnjega odstavka. 
Podatke o notarju oziroma notarjih, določenih za opravljanje
poslovanja v skladu s prejšnjim odstavkom, Notarska zbornica Slovenije
posreduje ministrstvu.
VIII. POGLAVJE 
NOTARSKA ZBORNICA SLOVENIJE
106. člen
Notarji, imenovani po tem zakonu, se obvezno združujejo v
Notarsko zbornico Slovenije (v nadaljnjem besedilu: zbornica). 
Zbornica je pravna oseba s pooblastili, določenimi z zakonom,
in ima pravico uporabljati v pečatu in listinah grb Republike Slovenije. 
Sedež zbornice je v Ljubljani.
106.a člen
Zbornica za namene vodenja in odločanja v postopkih po tem
zakonu, namene varstva in pomoči strankam, zagotavljanja varnosti pravnega
prometa in varovanja ugleda notariata kot javne službe upravlja imenik
notarjev. 
V imenik notarjev se vpisujejo in se v njem obdelujejo
naslednji podatki: 
1.     
identifikacijski osebni podatki notarja (ime, priimek, državljanstvo,
EMŠO, stalno oziroma začasno prebivališče, izobrazba); 
2.     
strokovni oziroma znanstveni naslov notarja; 
3.     
naslov sedeža notarske pisarne; 
4.     
šifra oziroma opravilna številka in datum izdane odločbe o imenovanju
notarja; 
5.     
šifra oziroma opravilna številka in datum izdane odločbe o razrešitvi
notarja; 
6.     
številka telefona, telefaksa ter naslov e-pošte sedeža notarske pisarne.
Zbornici podatke iz 1., 3., 4. in 5. točke prejšnjega
odstavka posreduje ministrstvo, podatke iz 2. in 6. točke pa notar. 
Zbornica ima kot upravljavec imenika notarjev pravico in
dolžnost, da iz centralnega registra prebivalstva obnavlja podatke iz 1. točke
drugega odstavka tega člena. Ministrstvo ima pravico, da preverja podatke o
morebitni kaznovanosti notarjev iz kazenske evidence v skladu s petim odstavkom
8. člena tega zakona. Zbornica in ministrstvo lahko navedene podatke brezplačno
pridobita vsakih šest mesecev oziroma v primerih, kadar obstaja sum, da notar
zbornici ali ministrstvu ni posredoval točnega podatka. 
Ministrstvo in notar sta dolžna zbornici sporočiti vse
spremembe podatkov iz drugega odstavka tega člena najpozneje v 15 dneh od
nastale spremembe. 
Imenik notarjev je za namene varstva strank glede izvrševanja
pooblastil na delovnih področjih notariata po tem zakonu ter varnosti pravnega
prometa v delu, ki se nanaša na ime in priimek notarja iz 1. točke ter podatke
iz 2., 3., 4., 5. in 6. točke drugega odstavka tega člena, javen. Za učinkovito
izvrševanje namenov iz prejšnjega stavka se imenik v delu, ki je javen, objavi
na spletni strani zbornice. 
Določbe prvega, drugega, tretjega, četrtega in petega
odstavka tega člena se smiselno uporabljajo tudi za notarske pomočnike in
notarske pripravnike oziroma za imenik notarskih pomočnikov in imenik notarskih
pripravnikov.
107. člen
Zbornica skrbi za ugled, verodostojnost in razvoj notariata ter
zastopa interese notarjev, notarskih pomočnikov in notarskih pripravnikov. 
Minister, pristojen za pravosodje, določi tarifo o plačilu
notarskih storitev. Minister, pristojen za pravosodje, pošlje predlog notarske
tarife zbornici, ki lahko v 30 dneh poda pripombe na predlog. Minister,
pristojen za pravosodje, na pripombe ni vezan.
Zbornica enkrat letno poroča ministrstvu, pristojnemu za
pravosodje, o svojem delovanju in delovanju notarjev. 
Poročilo iz prejšnjega odstavka mora Notarska zbornica
Slovenije predložiti najkasneje do 31. januarja tekočega leta za preteklo leto.
Obseg ter vsebino poročila iz tretjega odstavka tega člena z
navodilom določi minister, pristojen za pravosodje.
108. člen
Zadeve zbornice opravljajo skupščina zbornice, njen izvršni
in nadzorni odbor ter predsednik zbornice. 
Skupščina zbornice sprejema statut zbornice in druge splošne
akte, s katerimi ureja organizacijo in poslovanje zbornice in njenih organov
ter zadeve iz njene pristojnosti. Skupščina voli izvršni in nadzorni odbor ter
predsednika zbornice. 
K statutu zbornice ter k njegovim spremembam in dopolnitvam
daje soglasje Vlada Republike Slovenije.
Pri delu skupščine zbornice sodelujejo notarski pomočnik, ki
imajo pravico voliti svoje predstavnike v izvršni odbor sorazmerno številu
notarskih pomočnikov.
VIII.a POGLAVJE 
CENTRALNI REGISTER OPOROK
108.a člen
Zbornica vodi centralni register oporok. 
Centralni register oporok se vodi kot informatizirana baza
podatkov. 
Akt, ki ureja način dostopa in upravičence za dostop do
centralnega registra oporok izda zbornica v soglasju z ministrom, pristojnim za
pravosodje.
108.b člen
Centralni register oporok vsebuje podatke o oporokah,
sestavljenih v obliki notarskega zapisa, o oporokah, ki so shranjene pri
notarju, o oporokah, ki jih sestavi odvetnik ali so mu izročene v hrambo, o
sodnih oporokah in oporokah, izročenih v hrambo sodišču na podlagi določil
zakona, ki ureja dedovanje. 
Notar, ki sestavi oporoko v obliki notarskega zapisa ali
notar, ki sprejme oporoko v hrambo, posreduje zbornici zahtevo za vpis v
centralni register oporok najkasneje v 15 dneh potem, ko je sestavil oporoko
ali prejel oporoko v hrambo. 
Sodišče, ki sestavi sodno oporoko ali prejme v hrambo oporoko
v skladu z določili zakona, ki ureja dedovanje, posreduje zbornici zahtevo za
vpis v centralni register oporok najkasneje v 15 dneh potem, ko je bila
sestavljena sodna oporoka ali je bila prejeta oporoka v hrambo pri sodišču. 
Odvetnik, ki sestavi oporoko ali prejme v hrambo oporoko,
sestavljeno v skladu z določili zakona, ki ureja dedovanje, posreduje zbornici
zahtevo za vpis v centralni register oporok najkasneje v 15 dneh potem, ko je
bila oporoka sestavljena ali je bila prejeta v hrambo pri odvetniku. 
Osebe iz drugega, tretjega in četrtega odstavka tega člena v
zahtevi za vpis v centralni register oporok navedejo podatke iz 108.c člena
tega zakona, s katerimi razpolagajo.
108.c člen
Centralni register oporok vsebuje naslednje podatke: 
-       
zaporedna številka in datum vpisa, 
-       
ime in priimek oporočitelja (za poročeno žensko tudi dekliški priimek), 
-       
EMŠO in kraj rojstva oporočitelja oziroma datum, kraj in država rojstva
za opročitelja, ki je tuj državljan, 
-       
naslov oporočitelja, 
-       
datum in opravilna številka, navedena na oporoki, 
-       
priimek in ime ter naslov notarja, ki hrani oporoko, oziroma ime in
naslov druge osebe ali naziv in naslov organa, ki hrani oporoko, 
-       
vrsto oporoke, 
-       
vsaka sprememba, preklic ali razveljavitev oporoke, če je narejena v
obliki, za katero je vpis v register oporok obvezen po zakonu, 
-       
datum vrnitve oporoke oporočitelju, 
-       
podatek o smrti oporočitelja ter 
-       
podatek o tem, kdo je vpogledal v register.
108.č člen
Dokler je oporočitelj živ, je vpis v register oporok tajen. 
Podatke iz centralnega registra oporok lahko po smrti
oporočitelja dobi sodišče in oseba, ki izkaže za to upravičen interes. 
Podatki v centralnem registru oporok se hranijo trajno.
Natančnejše določbe o postopku v zvezi z vpisom in vpogledom
v centralni register oporok in obveznostih predlagateljev se določijo v aktu iz
tretjega odstavka 108.a člena tega zakona.
IX. POGLAVJE 
NADZOR NAD OPRAVLJANJEM NOTARIATA IN DISCIPLINSKA ODGOVORNOST NOTARJEV
109. člen
Nadzor nad zakonitostjo opravljanja notariata opravlja
ministrstvo. 
V okviru pooblastila iz prejšnjega odstavka ministrstvo
lahko: 
-       
odredi neposredni nadzor nad poslovanjem notarja, notarskega namestnika
ali začasnega namestnika; 
-       
samo opravi neposredni nadzor nad poslovanjem notarja, notarskega
namestnika ali začasnega namestnika;
-       
predlaga uvedbo disciplinskega postopka zoper notarja, notarskega pomočnika
ali notarskega pripravnika; 
-       
opravlja neposredni nadzor nad poslovanjem zbornice, njenih organov in
arhiva; 
-       
odreja druge ukrepe, za katere ima pooblastilo v zakonu.
Pregled iz druge in četrte alinee prejšnjega odstavka
opravijo univerzitetni diplomirani pravniki z najmanj petimi leti praktičnih
izkušenj na pravniških delih po opravljenem pravniškem državnem izpitu, ki jih
imenuje minister, pristojen za pravosodje, pri čemer ti lahko: 
-       
pregledajo poslovne listine, evidence, spise in stvari v hrambi; 
-       
zahtevajo od notarja vse potrebne podatke o njegovem poslovanju in
zaposlenih osebah (osebna imena, izobrazba, delovna doba). 
O opravljenem pregledu iz prejšnjega odstavka sestavijo pregledovalci
poročilo, katerega izvod se posreduje notarju. Ugotovitve iz poročila se lahko
uporabijo za izvrševanje zakonitih pristojnosti ali obveznosti ministrstva.
110. člen
Nadzor nad zakonitostjo opravljanja notariata v zvezi z
zadevami, ki jih notarju zaupa sodišče ali drug državni organ, ima predsednik
višjega sodišča, na katerega območju je sedež notarskega mesta. 
Predsednik višjega sodišča lahko: 
-       
odredi pregled poslovanja notarja, notarskega namestnika ali začasnega
namestnika v zadevah iz prejšnjega odstavka; 
-       
predlaga ministrstvu odreditev pregleda celotnega poslovanja notarja,
notarskega namestnika oziroma začasnega namestnika; 
-       
predlaga uvedbo disciplinskega postopka zoper notarja, notarskega pomočnika
ali notarskega pripravnika.
111. člen
Neposredni nadzor nad poslovanjem notarja oziroma začasnega
namestnika opravlja zbornica. 
V okviru pooblastila iz prejšnjega odstavka sme zbornica po
vnaprejšnjem obvestilu ali brez njega pregledovati notarske spise, vpisnike in
druge evidence, poslovanje z listinami, prevzetimi v hrambo, ter poslovanje s
prevzetim tujim denarjem, vrednostnimi papirji in dragocenostmi, ter notarju
naložiti, kar je treba, da poslovanje uskladi s predpisi oziroma dokumentacijo
spravi v red.
112. člen
Notar, notarski pomočnik in notarski pripravnik so
disciplinsko odgovorni, če pri poslovanju kršijo določbe tega zakona oziroma
drugih predpisov ali če s katerimkoli svojim ravnanjem krnijo ugled ali
verodostojnost notariata. 
113. člen
V disciplinskem postopku proti notarju, notarskemu pomočniku
ali notarskemu pripravniku se lahko izrečejo naslednji disciplinski ukrepi: 
1.     
disciplinski ukrepi za lažje kršitve opravljanja notariata ali prakse: 
- 
pisni opomin; 
- 
denarna kazen, ki ni manjša od 1.700 eurov in ne večja od 5.000 eurov; 
2.     
disciplinski ukrepi za hujše kršitve opravljanja notariata ali prakse: 
- 
denarna kazen, ki ni manjša od 5.000 eurov in ne večja od 15.000 eurov; 
- 
odvzem pravice opravljati notariat za dobo do pet let oziroma odvzem
pravice opravljati prakso za dobo do treh let; 
- 
trajen odvzem pravice opravljati notariat.
113.a člen
Vrste disciplinskih kršitev pri opravljanju notariata ali
prakse so: 
1.     
Lažje disciplinske kršitve: 
- 
neizpolnjevanje dolžnosti strokovnega izobraževanja; 
- 
neprimerno ali žaljivo obnašanje pri opravljanju notarskega poklica ali
prakse; 
- 
opustitev vodenja poslovanja v skladu z določbami pravilnika o
poslovanju notarja; 
- 
odmera pristojbine za notarsko storitev v nasprotju z veljavno notarsko
tarifo; 
- 
nevestno opravljanje dolžnosti začasnega namestnika ali notarskega
namestnika ali notarskega pomočnika; 
- 
neplačevanje redne članarine in drugih prispevkov Notarski zbornici
Slovenije brez opravičenih razlogov; 
- 
kršitve zakona o notariatu, ki nimajo škodljivih posledic za stranke ali
druge udeležence pravnega posla; 
- 
neupravičena odklonitev notarske storitve; šteje se, da je odklonitev
neupravičena, če notar storitve ne opravi kljub dokončni odločbi iz 24. člena
tega zakona, s katero je odločeno, da odklonitev poslovanja ni utemeljena. 
2.     
Hujše disciplinske kršitve: 
- 
pravnomočna obsodba za kaznivo dejanje v zvezi z opravljanjem notariata
ali prakse; 
- 
pravnomočna obsodba za naklepno kaznivo dejanje na kazen najmanj šestih
mesecev zapora; 
- 
poslovanje v nasprotju z zakonom o notariatu, če zaradi tega nastanejo
škodljive posledice za stranke ali druge udeležence pravnega posla; 
- 
poslovanje v zadevah v katerih nima zakonskih pooblastil; 
- 
opustitev dolžnosti, določene v 42. členu tega zakona, če zaradi tega
nastanejo škodljive posledice za stranko ali druge udeležence pravnega posla; 
- 
prekršitev dolžnosti varovanja poslovne tajnosti; 
- 
opravljanje druge plačane službe ali funkcije poleg notarskega poklica
ali opravljanje poslov, ki so nezdružljivi z opravljanjem notariata; 
- 
sestava nične listine; 
- 
zastopanje stranke v postopku, v katerem po določbah zakona o notariatu
notar ne sme prevzeti zastopanja; 
- 
sestavljanje notarskih listin v tujem jeziku, ki ni uradni jezik na
območju, kjer ima notar sedež, če nima statusa sodnega tolmača; 
- 
overitev prevoda listine brez statusa sodnega tolmača, če zaradi tega
nastanejo škodljive posledice za stranke ali druge udeležence pravnega posla; 
- 
poslovanje v nasprotju z določbami pravilnika, ki ureja poslovanje
notarja, če zaradi tega nastanejo škodljive posledice za stranko ali druge
udeležence pravnega posla; 
- 
neizvršitev odredb sodišča po 12. členu tega zakona, če nastanejo zaradi
tega škodljive posledice za stranko ali druge udeležence pravnega posla; 
- 
neupravičeno zadrževanje denarja in vrednostnih papirjev, ki so bili
notarju predani zaradi izročitve določeni osebi ali državnemu organu; 
- 
ponavljanje disciplinskih kršitev, za katere mu je že bil pravnomočno
izrečen ukrep opomina ali denarne kazni in je na podlagi njegovega obnašanja
ali ravnanja utemeljeno sklepati, da ne bo vestno in pošteno opravljal
notarskega poklica ali prakse pri notarju; 
- 
opustitev obvestila Notarski zbornici Slovenije pred začetkom odsotnosti
o vsakem primeru nadomeščanja po notarskem namestniku v skladu s 103. členom
tega zakona;
- 
nevestno ali malomarno opravljanje dolžnosti člana disciplinske komisije
I. ali II. stopnje.
113.b člen
Pri izrekanju disciplinskih ukrepov se upoštevajo vse
okoliščine, ki vplivajo na vrsto ukrepa in višino denarne kazni, zlasti pa teža
kršitve in njene posledice, stopnja odgovornosti, prejšnje delo in vedenje
osebe, zoper katero je uveden disciplinski postopek, ter morebitni prej
izrečeni disciplinski ukrep. 
Pri izrekanju disciplinskega ukrepa denarne kazni in
določitvi roka za plačilo, ki ne sme biti krajši od enega meseca in ne daljši
od šest mesecev, se upošteva tudi premoženjsko stanje osebe, kateri je bil
izrečen disciplinski ukrep.
113.c člen
Za hujšo disciplinsko kršitev iz prve alinee 2. točke 113.a
člena tega zakona, ki je storjena naklepno, in za hujšo disciplinsko kršitev iz
druge alinee 2. točke 113.a člena tega zakona se mora izreči disciplinski ukrep
trajnega odvzema pravice opravljati notariat.
113.č člen
Izvršitev disciplinskega ukrepa odvzema pravice opravljati
notariat se lahko odloži za dobo enega leta s pogojem, da oseba, kateri je bil
izrečen disciplinski ukrep, v tej dobi ne stori dejanja, ki pomeni kršitev
dolžnosti pri opravljanju notarskega poklica. 
Če je izrečen disciplinski ukrep odvzema pravice opravljati
notariat, se za hujše disciplinske kršitve iz prve in druge alinee 2. točke
113.a člena tega zakona izvršitev disciplinskega ukrepa ne more odložiti.
113.d člen
Pravnomočna odločba disciplinske komisije ali Vrhovnega
sodišča se pošlje izvršnemu odboru zbornice zaradi izvršitve in vpisa v
evidenco izrečenih disciplinskih ukrepov ter ministru, pristojnemu za
pravosodje. 
Odločbe disciplinskih organov so izvršljive. 
Sredstva od vplačanih denarnih kazni se uporabljajo za
namene, določene s statutom zbornice. 
Za potrebe izvrševanja nadzornih pristojnosti po tem zakonu
zbornica vodi disciplinsko evidenco, v kateri se obdelujejo naslednji podatki
iz pravnomočnih odločb o izrečenih disciplinskih ukrepih: 
-       
ime in priimek notarja, notarskega pomočnika ali notarskega pripravnika,
-       
naslov sedeža notarske pisarne, 
-       
številka in datum odločbe, 
-       
izrečen disciplinski ukrep. 
Disciplinska evidenca se hrani trajno. 
Organi zbornice in ministrstvo imajo za potrebe izvrševanja
nadzornih pristojnosti po tem zakonu pravico pridobiti podatke iz disciplinske
evidence.
113.e člen
V disciplinskih zadevah zoper notarja, notarskega pomočnika
ali notarskega pripravnika odločata disciplinska komisija I. stopnje in
disciplinska komisija II. stopnje.
114. člen
Disciplinska komisija I. stopnje vodi disciplinski postopek
in odloča o disciplinski odgovornosti notarja, notarskega pomočnika ali
notarskega pripravnika. 
Disciplinsko komisijo I. stopnje sestavljajo predsednik in
dva člana. 
Predsednika in člana disciplinske komisije I. stopnje izvoli
skupščina zbornice iz vrst notarjev za dobo dveh let.
115. člen
Disciplinska komisija II. stopnje odloča o pritožbah zoper
odločbe disciplinske komisije I. stopnje. 
Disciplinsko komisijo sestavljajo predsednik in dva člana. 
Predsednika in enega člana imenuje minister, pristojen za
pravosodje, izmed univerzitetnih diplomiranih pravnikov z najmanj petimi leti
praktičnih izkušenj na pravniških delih po opravljenem pravniškem državnem
izpitu, enega člana pa izvoli skupščina zbornice iz vrst notarjev za dobo dveh
let.
116. člen
Člani disciplinskih komisij imajo namestnike, ki se izvolijo
oziroma imenujejo na enak način kot člani disciplinskih komisij. 
Člani disciplinskih komisij in njihovi namestniki ne morejo
opravljati nobenih drugih funkcij v organih zbornice.
117. člen
O izločitvi člana disciplinske komisije odloča predsednik
disciplinske komisije. 
O izločitvi predsednika disciplinske komisije I. stopnje
odloča predsednik disciplinske komisije II. stopnje, o izločitvi predsednika
disciplinske komisije II. stopnje pa predsednik Vrhovnega sodišča.
118. člen
Če je predsednik ali član disciplinske komisije zadržan ali
izločen, ga nadomešča njegov namestnik.
119. člen
Vsa pisanja v zvezi z disciplinskim postopkom se osebi, zoper
katero je uveden disciplinski postopek, vročajo priporočeno po pošti na naslov
pisarne ali po elektronski pošti. 
V disciplinskem postopku se smiselno uporabljajo določbe
Zakona o pravdnem postopku, če ta zakon ne določa drugače. 
Določbe tega zakona o disciplinski odgovornosti notarjev in
notarskih pomočnikov se smiselno uporabljajo tudi za pripravnike, ki opravljajo
pripravništvo pri notarju.
120. člen
Postopek pred disciplinsko komisijo I. stopnje uvede
predsednik zbornice na svojo pobudo ali na prejeto pobudo, disciplinski
postopek zoper predsednika zbornice pa minister, pristojen za pravosodje, s pisnim
sklepom, zoper katerega ni dovoljena pritožba. 
Na predlog predsednika višjega sodišča ali ministra,
pristojnega za pravosodje, je predsednik zbornice dolžan uvesti disciplinski
postopek. 
Pristojna oseba iz prvega odstavka tega člena uvede
disciplinski postopek, če je obveščena o dejstvih in dokazih, na podlagi
katerih je mogoče utemeljeno sumiti, da je notar, notarski pomočnik ali
notarski pripravnik kršil določbe tega zakona ali okrnil ugled notariata,
najkasneje v 30 dneh od dneva, ko je izvedela za kršitev. 
V sklepu o uvedbi postopka se opredeli kršitev ter navedejo
dejstva ter predlagajo dokazi, ki naj se izvedejo v disciplinskem postopku.
121. člen
Če je uveden disciplinski postopek zaradi kršitev, zaradi
katerih se sme izreči ukrep odvzema pravice opravljati notariat oziroma prakso,
lahko disciplinski organ ali minister, pristojen za pravosodje, notarju,
notarskemu pomočniku ali notarskemu pripravniku izreče začasno prepoved
opravljati notariat ali prakso pri notarju. 
Začasna prepoved lahko traja do konca disciplinskega
postopka, vendar največ eno leto.
122. člen
Sklep o uvedbi disciplinskega postopka pošlje predsednik
disciplinske komisije I. stopnje osebi, zoper katero je uveden disciplinski
postopek, s poukom, da ima pravico v roku 15 dni odgovoriti na navedbe v
sklepu. 
Po prejemu odgovora osebe, zoper katero je uveden
disciplinski postopek, ali po preteku roka za odgovor, predsednik disciplinske
komisije I. stopnje najkasneje v roku 30 dni razpiše obravnavo.
123. člen
Vabilo na ustno obravnavo s poukom v smislu 123.a člena tega
zakona se osebi, zoper katero je uveden disciplinski postopek, pošlje najmanj
osem dni pred dnevom obravnave.
123.a člen
Ustna obravnava se lahko opravi tudi brez navzočnosti osebe,
zoper katero je bil uveden disciplinski postopek, če je bila pravilno vabljena.
V disciplinskem postopku na I. stopnji se opravi obravnava,
na kateri ima oseba, zoper katero teče disciplinski postopek, pravico do
zagovora, lahko pa se obravnave tudi ne udeleži in pošlje pisni zagovor. 
Če se v disciplinskem postopku ugotovi, da so podani razlogi
za sum, da je oseba, zoper katero se vodi disciplinski postopek, storila
kaznivo dejanje, ki se preganja po uradni dolžnosti, mora oseba, ki odloča o
disciplinski odgovornosti, nemudoma podati ovadbo pristojnemu državnemu
tožilcu.
123.b člen
Disciplinska komisija I. stopnje odloči po opravljeni ustni
obravnavi. 
Ustna obravnava ni javna, razen kadar to notar, notarski
pomočnik ali notarski pripravnik, zoper katerega teče disciplinski postopek,
izrecno zahteva.
123.c člen
Odločba disciplinske komisije se najkasneje v 15 dneh od
obravnave pošlje: 
-       
osebi, zoper katero je bil uveden disciplinski postopek, 
-       
predsedniku zbornice, 
-       
ministru, pristojnemu za pravosodje.
123.č člen
Zoper odločbo disciplinske komisije I. stopnje je dovoljena
pritožba v roku 15 dni. 
Pritožbo lahko vložijo notar, notarski pomočnik ali notarski
pripravnik, ki je v disciplinskem postopku, predsednik zbornice ali minister,
pristojen za pravosodje. 
O pritožbi najkasneje v 60 dneh od prejema odloči
disciplinska komisija II. stopnje na seji brez obravnave.
123.d člen
Zoper odločitev disciplinske komisije II. stopnje, s katero
je notarju, notarskemu pomočniku ali notarskemu pripravniku izrečen ukrep
prepoved opravljati notariat ali prakso pri notarju, je v 30 dneh dovoljena
pritožba, o kateri odloča Vrhovno sodišče Republike Slovenije.
123.e člen
Pregon disciplinskih kršitev zastara v petih letih od dneva
kršitve. 
Če ima disciplinska kršitev tudi znake kaznivega dejanja, ki
se preganja po uradni dolžnosti ali na predlog, zastara pregon v enakem roku,
kot ga določa zakon za zastaranje pregona za kaznivo dejanje. 
Zastaranje pregona disciplinske kršitve pretrga vsako
opravilo v postopku pred disciplinsko komisijo. 
Izvršitev disciplinskega ukrepa zastara v petih letih od
pravnomočnosti odločbe, s katero je bil ukrep izrečen. 
V vsakem primeru pregon disciplinske kršitve zastara, ko
preteče dvakrat toliko časa, kolikor je določeno za zastaranje pregona,
izvršitev disciplinskega ukrepa pa, ko preteče dvakrat toliko časa, kolikor je
določeno za zastaranje izvršitve disciplinskega ukrepa.
123.f člen
V primeru ugotovitve disciplinske odgovornosti je notar ali
notarski pomočnik ali notarski pripravnik pod izvršbo dolžan povrniti stroške
postopka Notarski zbornici Slovenije in drugim udeležencem.
X. POGLAVJE 
MIROVANJE POSLOVANJA
124. člen
Notarju, ki je izvoljen ali imenovan v državno funkcijo, ki
zahteva poklicno opravljanje, v času opravljanja te funkcije opravljanje
notariata miruje. 
Opravljanje notariata miruje tudi notarju, ki mu je bila
izrečena kazen zapora v trajanju do šest mesecev, ter notarju, ki mu je bila
izrečena začasna prepoved opravljati notariat (prvi odstavek 115. člena), za
čas, dokler ti ukrepi trajajo. 
V primerih iz prvega in drugega odstavka tega člena določi
začasnega namestnika v smislu 103. člena tega zakona predsednik zbornice. 
Začasni namestnik iz prejšnjega odstavka vodi poslovanje in
podpisuje listine v svojem imenu in za svoj račun.

Zakon o notariatu (Uradni list RS, št. 13/94) vsebuje naslednje prehodne in
končne določbe:
»XI. POGLAVJE 
PREHODNE IN KONČNE DOLOČBE
125. člen
Minister, pristojen za pravosodje, določi število in sedeže
notarskih mest ter razpiše najmanj trideset prostih notarskih mest najkasneje
tri mesece po uveljavitvi tega zakona. 
Prvih trideset-notarjev imenuje Državni zbor Republike
Slovenije na predlog ministra, pristojnega za pravosodje. Preden minister,
pristojen za pravosodje, poda takšen predlog, pridobi mnenje tričlanske
komisije, v katero imenujejo ministrstvo, pristojno za pravosodje, Vrhovno
sodišče Republike Slovenije in Odvetniška zbornica Slovenije vsak po enega
člana.
126. člen
Dokler ne bodo podane možnosti za izpolnjevanje pogoja o
dveletnem pravniškem delu pri notarju (5. točka prvega odstavka 8. člena), se
lahko imenuje za notarja tudi oseba, ki tega pogoja ne izpolnjuje. 
Določba prejšnjega odstavka se uporablja do 31. decembra
1997. 
Do uveljavitve zakona, ki bo urejal enotno usposabljanje
diplomiranih pravnikov in pravniški državni izpit, se šteje, da izpolnjuje
pogoj iz 4. točke prvega odstavka 8. člena tega zakona, kdor ima opravljen
pravosodni izpit ali drug izpit, ki je po zakonu izenačen s pravosodnim izpitom.
127. člen
Notarska zbornica Slovenije se konstituira in začne veljavno
delovati potem, ko nastopi uradno poslovanje po tem zakonu najmanj trideset
notarjev. 
Prvo sejo skupščine zbornice skliče najstarejši izmed
notarjev iz prejšnjega odstavka. 
Odločitve oziroma dejanja iz pristojnosti zbornice po drugem
odstavku 14. člena, drugem odstavku 15. člena in prvem odstavku 17. člena ter
drugem odstavku 107. člena tega zakona opravlja do konstituiranja organov
zbornice minister, pristojen za pravosodje. 
Začasno tarifo o nagrajevanju notarjev predpiše minister,
pristojen za pravosodje; najkasneje v treh mesecih po uveljavitvi tega zakona.
128. člen
Do uveljavitve zakona, ki bo urejal organizacijo sodišč, se
šteje, da ima položaj, ki ga ima po tem zakonu okrožno sodišče, temeljno
sodišče, položaj, ki ga ima po tem zakonu okrajno sodišče, pa enota temeljnega
sodišča.
129. člen
Določbe 47. člena in 60. do 71. člena tega zakona se ne
uporabljajo do 31. decembra 1994. 1. januarja 1995 prenehajo veljati: 
-       
drugi in tretji odstavek 107. člena, četrti in peti odstavek 117. člena,
tretji in četrti odstavek 137. člena zakona o dedovanju (Uradni list SRS, št.
15/76, 23/78); 
-       
drugi stavek drugega odstavka 58. člena in drugi odstavek 62. člena
zakona o zakonski zvezi in družinskih razmerjih (Uradni list SRS, št. 15/76 in
1/89); 
-       
prvi in drugi odstavek 2. člena in 17. člen zakona o overitvi podpisov,
pisave in prepisov (Uradni list SRS, št. 29/72). 
1. januarja 1995 se preneha uporabljati 69. člen zakona o
menici (Uradni list FLRJ. št. 104/46. Uradni list SFRJ 16/65, 54/70 in 57/89).
130. člen
Za dokončanje zadev, ki so bile do 31. decembra 1994
predložene pristojnim sodiščem oziroma upravnim organom. so pristojni ti
organi.
131. člen
Ta zakon začne veljati trideseti dan po objavi v Uradnem
listu Republike Slovenije.«.

Zakon o spremembi zakona o notariatu (Uradni
list RS, št. 48/94) vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah zakona o notariatu (Uradni
list RS, št. 82/94) spreminja 127. člen zakona tako,
da se glasi:
»127. člen
Notarska zbornica Slovenije se konstituira in začne veljavno
delovati potem, ko je po tem zakonu imenovanih prvih trideset notarjev. 
Prvo sejo skupščine zbornice skliče najstarejši izmed
notarjev iz prejšnjega odstavka. 
Odločitve oziroma dejanja iz pristojnosti zbornice po drugem
odstavku 14. člena, drugem odstavku 15. člena in prvem odstavku 17. člena ter
drugem odstavku 107. člena tega zakona opravlja do konstituiranja organov
zbornice minister, pristojen za pravosodje. 
Začasno tarifo o nagrajevanju notarjev predpiše minister,
pristojen za pravosodje; najkasneje v treh mesecih po uveljavitvi tega zakona.«;
spreminja 129. člen zakona tako, da se glasi:
»129. člen
Določbe 47. člena in 60. do 71. člena tega zakona se
uporabljajo od 1. junija 1995.
1. junija 1995 prenehajo veljati: 
-       
drugi in tretji odstavek 107. člena, četrti in peti odstavek 117. člena,
tretji in četrti odstavek 137. člena zakona o dedovanju (Uradni list SRS, št.
15/76 in 23/78); 
-       
drugi stavek drugega odstavka 58. člena in drugi odstavek 62. člena
zakona o zakonski zvezi in družinskih razmerjih (Uradni list SRS, št. 15/76 in
1/89); 
-       
prvi in drugi odstavek 2. člena in 17. člen zakona o overitvi podpisov,
pisave in prepisov (Uradni list SRS, št. 29/72). 
1. junija 1995 se preneha uporabljati 69. člen zakona o
menici (Uradni list FLRJ, št. 104/46 in Uradni list SFRJ, št. 16/65, 54/70 in
57/89).«;
spreminja 130. člen zakona tako, da se glasi:
»130. člen
Za dokončanje zadev, ki so do 31. maja 1995 predložene
pristojnim sodiščem oziroma upravnim organom, so pristojni ti organi.«;
ter vsebuje naslednjo končno določbo:
»4. člen
Ta zakon začne veljati naslednji dan po objavi v Uradnem
listu Republike Slovenije.«.

Obligacijski zakonik – OZ (Uradni list RS, št.
83/01) vsebuje naslednjo končno določbo:
»Uveljavitev tega zakonika
1062. člen
Ta zakonik začne veljati 1. januarja 2002.«.

Zakon o spremembah in dopolnitvah zakona o
notariatu – ZN-C (Uradni list RS, št. 73/04) vsebuje naslednje prehodne in
končne določbe:
»PREHODNE IN KONČNA DOLOČBE
63. člen
Notarska zbornica Slovenije vzpostavi centralni register
oporok kot informatizirano bazo podatkov v roku šestih mesecev po uveljavitvi
tega zakona. 
Notarska zbornica Slovenije objavi sklep o vzpostavitvi
centralnega registra oporok v Uradnem listu Republike Slovenije. 
Sodišča, notarji in odvetniki posredujejo Notarski zbornici
Slovenije podatke o oporokah, ki se v skladu s tem zakonom vpisujejo v
centralni register oporok, s katerimi razpolagajo v enem mesecu od uveljavitve
sklepa iz prejšnjega odstavka. 
Z dnem, ko začne veljati sklep o vzpostavitvi registra iz
drugega odstavka tega člena neha veljati 161. člen Zakona o dedovanju (Uradni
list SRS, št. 15/76 in 23/78, ter Uradni list RS, št. 13/94 – ZN, 40/94 –
odločba US, 82/94 – ZN-A, 117/2000 – odločba US, 67/01 in 83/01 – OZ).
64. člen
Notarska zbornica Slovenije vzpostavi evidenco iz 105.a člena
zakona v tridesetih dneh od uveljavitve tega zakona.
65. člen
Minister, pristojen za pravosodje, izda podzakonski predpis
iz sedmega odstavka 107. člena zakona v treh mesecih po uveljavitvi tega
zakona.
66. člen
9. točka prvega in šesta alinea drugega odstavka 19. člena zakona
se pričneta uporabljati eno leto po uveljavitvi tega zakona. 
Tretji odstavek 100. člena zakona, ki se nanaša na omejitev
števila notarskih kandidatov se prične uporabljati dve leti po uveljavitvi tega
zakona.
67. člen
Z dnem, ko začne veljati ta zakon, se prenehajo uporabljati
določbe 36., 38., 39., 40., 41., 42. in 43. člena Statuta Notarske zbornice
Slovenije. 
Z dnem, ko začne veljati ta zakon, preneha veljati 52. člen
Zakona o elektronskem poslovanju in elektronskem podpisu (Uradni list RS, št. 57/2000,
30/01 – ZODPM-C in 25/04) v delu, ki se nanaša na notarske overitve.
68. člen
Ta zakon začne veljati trideseti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
notariatu – ZN-D (Uradni list RS, št. 98/05) vsebuje naslednje prehodne in
končno določbo:
»PREHODNE DOLOČBE
16. člen
Notarski kandidati postanejo z dnem uveljavitve tega zakona
notarski pomočniki. To ne vpliva na trajanje delovnega razmerja dosedanjih
notarskih kandidatov, ki so pred uveljavitvijo tega zakona z notarjem sklenili
pogodbo o zaposlitvi za določen čas. 
Notar lahko z notarskim pomočnikom pred potekom delovnega
razmerja o zaposlitvi iz prejšnjega odstavka, brez javnega razpisa sklene
delovno razmerje za nedoločen čas v skladu z določbami zakona, ki ureja delovna
razmerja. Notarski zbornici Slovenije mora notar v osmih dneh od sklenitve nove
pogodbe o zaposlitvi posredovati predlog za vpis v imenik notarskih pomočnikov.
17. člen
Notarska zbornica Slovenije v enem mesecu po uveljavitvi tega
zakona uskladi imenik notarskih kandidatov z imenikom iz drugega odstavka 101.
člena zakona. 
V enem mesecu po uveljavitvi tega zakona Notarska zbornica
Slovenije ministrstvu posreduje podatke o notarskih kandidatih, ki v skladu s
16. členom tega zakona postanejo notarski pomočniki, z navedbo trajanja
delovnega razmerja.
18. člen
Člana disciplinskega sodišča in njegovega namestnika imenuje
minister, pristojen za pravosodje, na podlagi drugega odstavka 118. člena
zakona, v tridesetih dneh po uveljavitvi tega zakona. 
Z imenovanjem člana disciplinskega sodišča in njegovega
namestnika na podlagi prejšnjega odstavka, sta član disciplinskega sodišča in
njegov namestnik, imenovana pred uveljavitvijo tega zakona, razrešena.
19. člen
Notarski kandidati, ki so pred uveljavitvijo tega zakona
izpolnjevali pogoje za nadomeščanje notarja, lahko notarja nadomeščajo tudi kot
notarski pomočniki.
KONČNA DOLOČBA
20. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
izvršbi in zavarovanju – ZIZ-C (Uradni list RS, št. 17/06) vsebuje naslednjo končno določbo:
»44. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
notariatu – ZN-E (Uradni list RS, št. 115/06) spreminja 63. člen Zakona o
spremembah in dopolnitvah zakona o notariatu – ZN-C (Uradni list RS, št. 73/04) tako, da se glasi:
»63. člen
Notarska zbornica Slovenije vzpostavi centralni register
oporok kot informatizirano bazo podatkov v roku šestih mesecev po uveljavitvi
tega zakona. 
Notarska zbornica Slovenije objavi sklep o vzpostavitvi
centralnega registra oporok v Uradnem listu Republike Slovenije. 
Sodišča, notarji in odvetniki posredujejo Notarski zbornici
Slovenije podatke o oporokah, ki se v skladu s tem zakonom vpisujejo v
centralni register oporok, s katerimi razpolagajo , če oporočitelj tako zahteva.
Z dnem, ko začne veljati sklep o vzpostavitvi registra iz drugega
odstavka tega člena neha veljati 161. člen Zakona o dedovanju (Uradni list SRS,
št. 15/76 in 23/78, ter Uradni list RS, št. 13/94 – ZN, 40/94 – odločba US,
82/94 – ZN-A, 117/2000 – odločba US, 67/01 in 83/01 – OZ).«;
ter vsebuje naslednje prehodne in končno
določbo:
»PREHODNE IN KONČNA DOLOČBA
35. člen
Notarska zbornica Slovenije je dolžna uskladiti določbe od
25. do 31. člena, določbo 37. člena in določbe od 44. do 50. člena Statuta
Notarske zbornice Slovenije (Uradni list RS, št. 18/95, 66/96, 30/02 in 73/04)
s tem zakonom najkasneje v šestih mesecih od uveljavitve tega zakona. 
Do uskladitve Statuta Notarske zbornice Slovenije s tem
zakonom se neposredno uporabljajo določbe tega zakona, ki urejajo disciplinski
postopek.
36. člen
Notarji, ki ob uveljavitvi tega zakona nimajo za potrebe
elektronske sestave listin iz 11. člena tega zakona varnega elektronskega
podpisa kot notarskega podpisa, overjenega s kvalificiranim potrdilom, si ga
morajo priskrbeti v treh mesecih od uveljavitve tega zakona.
37. člen
Do uvedbe eura kot valute Republike Slovenije se: 
-       
v drugi alinei 1. točke 113. člena zakona namesto zneska »1.700 eurov«
uporablja znesek »408.000,00 tolarjev«, namesto zneska »5.000 eurov« pa znesek
»1.200.000,00 tolarjev«, 
-       
v prvi alinei 2. točke 113. člena zakona namesto zneska »5.000 eurov«
uporablja znesek »1.200.000,00 tolarjev«, namesto zneska »15.000 eurov« pa
znesek »3.600.000,00 tolarjev«.
38. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
sodnem registru – ZSReg-B (Uradni list RS, št. 33/07) vsebuje naslednjo končno določbo:
»41. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o notariatu – ZN-F
(Uradni list RS, št. 45/08) vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o notariatu – ZN-G
(Uradni list RS, št. 91/13) vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o finančni razbremenitvi občin – ZFRO (Uradni list RS, št. 189/20) vsebuje naslednjo končno določbo:
»41. člen
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne prvega dne v mesecu, ki
sledi mesecu, v katerem je ta zakon uveljavljen.«.