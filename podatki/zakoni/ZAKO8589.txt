I. SPLOŠNE DOLOČBE
1. člen
(vsebina zakona)
(1) Ta zakon ureja delovanje in poslovanje Javnega sklada
Republike Slovenije za financiranje razgradnje Nuklearne elektrarne Krško in
odlaganja radioaktivnih odpadkov in izrabljenega goriva iz Nuklearne elektrarne
Krško (v nadaljnjem besedilu: sklad), način zagotavljanja sredstev za
financiranje razgradnje in odlaganja radioaktivnih odpadkov in izrabljenega
goriva ter njihovo višino in namensko porabo.
(2) Za vprašanja, ki niso urejena v tem zakonu, se uporablja
zakon, ki ureja javne sklade.
2. člen
(izrazi)
Izrazi, uporabljeni v tem zakonu, pomenijo enako kakor
izrazi, opredeljeni v zakonu, ki ureja varstvo pred ionizirajočimi sevanji in
jedrsko varnost, poleg tega pa posamezni izrazi pomenijo:
-       
»programa« sta program razgradnje Nuklearne elektrarne Krško in program
odlaganja radioaktivnih odpadkov in izrabljenega goriva iz 10. člena
Pogodbe med Vlado Republike Slovenije in Vlado Republike Hrvaške o ureditvi
statusnih in drugih pravnih razmerij, povezanih z vlaganjem v Nuklearno elektrarno
Krško, njenim izkoriščanjem in razgradnjo (Uradni list RS – Mednarodne pogodbe,
št. 5/03; v nadaljnjem besedilu: meddržavna pogodba).
3. člen
(opredelitev sklada in ustanovitelj)
(1) Sklad je pravna oseba javnega prava, njegov ustanovitelj
je Republika Slovenija, ustanoviteljske pravice in obveznosti pa izvaja Vlada
Republike Slovenije.
(2) Firma sklada je Javni sklad Republike Slovenije za
financiranje razgradnje Nuklearne elektrarne Krško in odlaganja radioaktivnih
odpadkov in izrabljenega goriva iz Nuklearne elektrarne Krško.
(3) Sedež sklada je v Krškem.
(4) Ustanovitelj solidarno jamči za obveznosti sklada.
II. NAMEN IN PREMOŽENJE SKLADA
4. člen
(namen in premoženje sklada)
(1) Namen sklada je zagotavljanje sredstev za financiranje
vseh dejavnosti v zvezi z razgradnjo Nuklearne elektrarne Krško (v nadaljnjem
besedilu: NEK) in odlaganjem vseh radioaktivnih odpadkov (v nadaljnjem
besedilu: RAO) in izrabljenega goriva (v nadaljnjem besedilu: IG), nastalih v
času obratovanja in razgradnje NEK, ki jih je v skladu z 11. členom meddržavne
pogodbe dolžna zagotavljati Republika Slovenija.
(2) Za uresničevanje namena iz prejšnjega odstavka sklad
zbira finančna sredstva, jih upravlja ter skrbi za njihovo ohranitev in rast.
(3) Ne glede na peti odstavek 11. člena Zakona o javnih
skladih se namensko premoženje sklada ne sme zmanjšati pod 1.000.000 eurov,
sicer mora ustanovitelj v sklad vplačati dodatno namensko premoženje ali pa
začeti postopek likvidacije sklada.
(4) Sklad zagotavlja sredstva za namen iz prvega odstavka
tega člena v skladu s tem zakonom in poslovno politiko sklada.
III. DAJATEV
5. člen
(dajatev)
(1) Dajatev za razgradnjo NEK in odlaganje RAO ter IG iz NEK
(v nadaljnjem besedilu: dajatev) je prihodek sklada, ki ga v sklad plačuje
zavezanec za vsako MWh električne energije, ki je proizvedena v NEK in jo na
pragu NEK prevzame zavezanec za plačilo dajatve.
(2) Zavezanec za plačilo dajatve je pravni naslednik
vlagatelja v NEK iz Republike Slovenije.
(3) Zavezanec za plačilo dajatve vplačuje sredstva v sklad
mesečno, in sicer do 20. dne v mesecu za prejšnji mesec na podlagi poročila o
dobavljeni električni energiji v prejšnjem mesecu.
6. člen
(določanje višine dajatve)
(1) Vlada Republike Slovenije (v nadaljnjem besedilu: vlada)
na predlog ministra, pristojnega za energijo, določi višino dajatve s sklepom,
ki ga objavi v Uradnem listu Republike Slovenije.
(2) Dajatev iz prejšnjega odstavka se določi v višini,
potrebni za zagotovitev sredstev za izvedbo odobrenih programov, v katerih je
določena ocena potrebnih finančnih sredstev za razgradnjo NEK ter stroškov
odlaganja RAO in IG.
(3) Ministrstvo, pristojno za energijo, enkrat letno preveri
ustreznost višine dajatve. Pri tem upošteva povprečno donosnost sklada v
zadnjih petih letih, skupno oceno potrebnih finančnih sredstev na podlagi odobrenih
programov, oceno iz druge alineje 14. člena tega zakona ter morebitna
odstopanja od te ocene zaradi izvajanja dejavnosti razgradnje NEK ter odlaganja
RAO in IG iz NEK.
(4) Ministrstvo, pristojno za energijo, lahko po preverjanju
ustreznosti višine dajatve iz prejšnjega odstavka predlaga vladi spremembo
višine dajatve, pri čemer lahko upošteva tudi druge utemeljene okoliščine, ki
jih ustrezno utemelji.
7. člen
(namenska poraba sredstev sklada)
(1) Sredstva sklada se porabljajo za financiranje vseh stroškov
dejavnosti razgradnje NEK, skladiščenja RAO in IG po prenehanju obratovanja NEK
ter odlaganja RAO in IG iz NEK, nastalih v času obratovanja in razgradnje NEK,
katere je dolžna zagotavljati Republika Slovenija v skladu z 11. členom
meddržavne pogodbe.
(2) Sredstva sklada se porabljajo tudi za:
-       
storitve obvezne državne gospodarske javne službe za ravnanje z RAO v
delu, ki se nanaša na predelavo RAO in IG pred odlaganjem, priprave na
izgradnjo odlagališča, izgradnjo odlagališča, odlaganje RAO in IG, nastalih
zaradi obratovanja NEK ter obratovanje odlagališč RAO in IG;
-       
plačilo nadomestila za omejeno rabo prostora zaradi razgradnje jedrskih
objektov, skladiščenja in odlaganja RAO in IG lokalnim skupnostim v skladu s
predpisom, ki ureja merila za določitev višine nadomestila zaradi omejene rabe
prostora in zaradi načrtovanja intervencijskih ukrepov na območju jedrskega
objekta v deležu odpadkov, ki se v odlagališče odlagajo iz NEK;
-       
stroške poslovanja sklada.
(3) Presežek prihodkov nad odhodki sklada se uporabi za
namen, za katerega je ustanovljen, presežek odhodkov nad prihodki pa se pokriva
iz sredstev sklada.
8. člen
(financiranje obvezne državne gospodarske javne službe za
ravnanje z RAO iz proračuna)
(1) Odlagališče radioaktivnih odpadkov je v skladu z zakonom,
ki ureja varstvo pred ionizirajočimi sevanji in jedrsko varnost, v lasti
države.
(2) Sredstva za izvedbo odlagališča radioaktivnih odpadkov (v
nadaljevanju: investicija) in naloge iz prve alineje drugega odstavka
prejšnjega člena se zagotavljajo v proračunu države.
(3) Obseg sredstev, potrebnih za investicijo in naloge iz
prve alineje drugega odstavka prejšnjega člena ter obseg sredstev, ki jih mora
sklad vplačati v proračun države, se ugotovi s poslovnim in finančnim načrtom
iz 13. člena tega zakona.
(4) Sklad sredstva v obsegu iz prejšnjega odstavka vplača v
proračun države na namensko postavko. Ta sredstva so namenski prihodki
državnega proračuna in se lahko porabijo samo za investicijo in naloge iz prve
alineje drugega odstavka prejšnjega člena. Če prihodki sklada ne zadoščajo za
financiranje obveznosti po tem členu, ustanovitelj zmanjša namensko premoženje
sklada.
(5) Sredstva iz drugega odstavka tega člena se v proračun
nakažejo v 15 dneh, ko minister, pristojen za energijo, poda soglasje k poslovnemu
in finančnemu načrtu iz 13. člena tega zakona.
IV. ORGANI SKLADA
9. člen
(organa sklada)
Organa sklada sta nadzorni svet in direktorica ali direktor
(v nadaljnjem besedilu: direktor).
10. člen
(nadzorni svet)
(1) Nadzorni svet ima pet članov, in sicer predsednico ali
predsednika (v nadaljnjem besedilu: predsednik), namestnico ali namestnika
predsednika ali predsednice (v nadaljnjem besedilu: namestnik predsednika) in
tri članice ali člane (v nadaljnjem besedilu: član).
(2) Za člana nadzornega sveta je lahko imenovana oseba, ki je
strokovnjak za ekonomska, finančna ali pravna vprašanja, pri čemer mora biti v
nadzorni svet imenovan vsaj en član z vsakega od navedenih strokovnih področij.
(3) Vsaj en član nadzornega sveta mora biti javni uslužbenec
oziroma javna uslužbenka ministrstva, pristojnega za finance; vsaj en član
nadzornega sveta mora biti javni uslužbenec oziroma javna uslužbenka
ministrstva, pristojnega za energijo; in vsaj en član nadzornega sveta mora
biti predstavnik lokalne skupnosti, na območju katere stoji NEK, imenovan mora
biti po postopkih, kot jih določajo splošni akti občine.
(4) Člani nadzornega sveta ne smejo biti osebe, povezane z
zavezancem za plačilo dajatve.
(5) Poleg pristojnosti, ki izhajajo iz zakona, ki ureja javne
sklade, nadzorni svet sprejme stališče glede ocene iz druge alineje
14. člena tega zakona.
11. člen
(direktor)
(1) Sklad ima direktorja.
(2) Poleg pogojev, ki morajo biti izpolnjeni za imenovanje
direktorja na podlagi zakona, ki ureja javne sklade, se za direktorja imenuje
oseba, ki ima izobrazbo ekonomske smeri, pridobljeno po študijskem programu
druge stopnje, oziroma izobrazbo ekonomske smeri, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven slovenskega ogrodja
kvalifikacij.
V. POSLOVANJE SKLADA
12. člen
(poslovna politika sklada)
(1) Poslovna politika sklada obsega ključne strateške
usmeritve delovanja sklada in se pripravi na podlagi programov. Cilji poslovne
politike se prikazujejo do začetka izvajanja dolgoročnega nadzora in
vzdrževanja po zaprtju odlagališča visokoradioaktivnih odpadkov in IG ter z
upoštevanjem dolgoročnega programa dela izvajalca obvezne državne gospodarske
javne službe za ravnanje z RAO iz odloka, ki ureja ustanovitev javnega
gospodarskega zavoda ARAO – Agencija za radioaktivne odpadke, v delu, ki se
nanaša na izvajanje nalog iz prve alineje drugega odstavka 7. člena tega
zakona.
(2) Poslovno politiko sklada sprejme ustanovitelj. Sklad na
predlog direktorja in na podlagi mnenja nadzornega sveta poslovno politiko
predloži ustanovitelju v sprejem ob vsaki spremembi programov oziroma vsakih
pet let, če revizija programov ni potrjena.
(3) Poslovna politika sklada mora ob upoštevanju programov
določati cilje delovanja in merljive kazalnike rezultatov izvajanja poslovne
politike za:
-       
predvideno skupno višino sredstev, ki morajo biti zbrana v skladu na
koncu vsakega poslovnega leta;
-       
doseganje skupne višine sredstev, ki je potrebna na podlagi programov;
-       
predvidena potrebna sredstva za vsako leto obravnavanega obdobja za
zagotavljanje financiranja odlaganja RAO in IG;
-       
predvidena potrebna sredstva za vsako leto obravnavanega obdobja za
zagotavljanje financiranja skladiščenja RAO in IG po prenehanju obratovanja
NEK;
-       
predvidena potrebna sredstva za vsako leto obravnavanega obdobja za
zagotavljanje financiranja razgradnje NEK;
-       
predvidena sredstva za pokrivanje stroškov poslovanja sklada in merila
za njihovo določanje;
-       
predvideno višino sredstev za plačilo nadomestila za omejeno rabo
prostora na območju jedrskega objekta;
-       
dolgoročno naložbeno politiko in merila za ocenjevanje uspešnosti
doseganja donosnosti glede na obrestno mero na državne obveznice v evrskem
območju z ročnostjo nad pet let ter reprezentativnih borznih indeksov za
posamezni naložbeni trg.
(4) Poslovna politika se pošlje v seznanitev državnemu zboru.
13. člen
(poslovni in finančni načrt, naložbena politika sklada)
(1) Sklad vsako leto izdela dvoletni poslovni in finančni
načrt, ki ju na predlog direktorja sprejme nadzorni svet, ter ga pošlje v
soglasje ministru, pristojnemu za energijo.
(2) Poslovni in finančni načrt sklada vsebuje oceno potrebnih
finančnih sredstev za izvajanje nalog iz 7. člena tega zakona ob
upoštevanju dvoletnega poslovnega načrta izvajalca obvezne državne gospodarske
javne službe za ravnanje z radioaktivnimi odpadki v skladu s predpisom, ki
ureja način in pogoje izvajanja obvezne državne gospodarske javne službe za
ravnanje z radioaktivnimi odpadki ter oceno stroškov za poslovanje sklada in
kadrovski načrt.
(3) Sklad hkrati s poslovnim in finančnim načrtom pripravi
naložbeno politiko. Naložbena politika je priloga poslovnega in finančnega
načrta.
(4) Sklad v naložbeni politiki:
-       
povzame zakonske in strokovne podlage pri nalaganju sredstev;
-       
povzame makroekonomske napovedi in gibanja;
-       
upošteva poslovno politiko sklada;
-       
obravnava naložbene cilje in ciljno donosnost, opredeli metodo določanja
donosnosti vključno z doseganjem ciljne donosnosti v predhodnem obdobju in določanjem
donosnosti za obravnavano obdobje za naprej glede na dosežene rezultate v
predhodnem obdobju, ob upoštevanju pričakovane ciljne donosnosti, kot jo
obravnavata programa, ter ob upoštevanju zadnje določene višine dajatve na
podlagi 6. člena tega zakona;
-       
analizira in poda ciljno strukturo portfelja;
-       
obravnava potrebne prilagoditve strukture portfelja ob upoštevanju
stopnje tveganja in ustrezno razpršenost po posameznih skupinah naložb;
-       
obravnava izpostavljenost, tveganja in omejitve naložb po naložbenih
razredih;
-       
povzame naložbeni proces;
-       
poda merila donosnosti naložb, pri čemer pričakovano notranjo stopnjo
donosa opredeli na podlagi obrestne mere na državne obveznice v evrskem območju
z ročnostjo nad pet let in ob upoštevanju razmer na finančnih trgih, pri tem pa
upošteva delež lastniških vrednostnih papirjev v celotnem portfelju sklada;
-       
poda merila uspešnosti, pri čemer posebej obravnava razmerje predvidene
notranje stopnje donosa glede na ciljno donosnost;
-       
analizira odstopanja od meril uspešnosti, pri čemer uspešnost doseganja
notranje stopnje donosa presoja glede na doseženi tehtani donos obveznic držav
z eurom z ročnostjo nad pet let in reprezentativnih borznih indeksov za
posamezni naložbeni trg ter jo primerja s ciljno donosnostjo.
(5) Podrobnejša vsebina in pravila glede priprave poslovnega
in finančnega načrta ter naložbene politike sklada se določijo z aktom o
ustanovitvi sklada.
14. člen
(letno poročilo)
V letnih poročilih, ki jih sklad pripravlja v skladu z
zakonom, ki ureja računovodstvo, sklad poleg obveznih sestavnih delov letnega
poročila predstavi še:
-       
skupna zbrana sredstva sklada;
-       
oceno, ali zbrana sredstva ob veljavni višini dajatve zadostujejo za
kritje vseh stroškov iz 7. člena tega zakona, ter morebitno neujemanje med
ocenami stroškov in zbranimi sredstvi;
-       
podatke o doseženi notranji stopnji donosa po posameznih delih naložb;
-       
primerjavo vseh načrtovanih meril notranje stopnje donosa in tveganosti
portfelja z doseženimi vrednostmi ter pojasnjene odmike od načrtovanih
vrednosti;
-       
doseženo notranjo stopnjo donosa in mero tveganosti portfelja z
doseženimi vrednostmi v preteklem obdobju in pojasnjene spremembe.
15. člen
(druge določbe glede poslovanja sklada)
(1) Za sklad se glede njegovega poslovanja ne uporabljajo
določbe 24. člena, 26. do 38. člena in 50. člen Zakona o javnih
skladih (Uradni list RS, št. 70/08, 8/10 – ZSKZ-B in 61/20 – ZDLGPE).
(2) Sklad ne sme dodeljevati donacij in sponzorskih sredstev.
(3) Sklad ne sme dodeljevati spodbud, pomoči, posojil,
kreditov.
(4) Sklad ne sme izdajati poroštev.
(5) Sklad ne sme ustanavljati drugih pravnih oseb.
(6) Sklad se ne sme preoblikovati v gospodarsko družbo.
VI. UPRAVLJANJE PREMOŽENJA SKLADA
16. člen
(načela upravljanja premoženja sklada)
Sklad svoje premoženje upravlja tako, da:
-       
ravna s premoženjem in ga upravlja v skladu z namenom, za katerega je
ustanovljen, in kot dober gospodar;
-       
zagotavlja varnost, donosnost, raznovrstnost, razpršenost in likvidnost
svojih naložb v skladu s predvidenimi odlivi v obdobju, za katero je
ustanovljen, pri čemer mora dajati prednost varnosti naložb.
17. člen
(finančne naložbe)
Pogoji, pod katerimi lahko sklad vlaga sredstva v finančne
naložbe; načela, omejitve pri naložbah ter priprava izvajanje in nadzor
izvajanja naložbene politike sklada se podrobneje določijo v aktu o
ustanovitvi.
VII. AKT O USTANOVITVI SKLADA
18. člen
(akt o ustanovitvi)
(1) Sklad ima akt o ustanovitvi, ki ga sprejme ustanovitelj.
(2) Akt o ustanovitvi mora določati vsaj:
-       
ime sklada, skrajšano ime sklada, sedež in poslovni naslov;
-       
določilo, da je ustanovljen kot javni sklad po tem zakonu;
-       
namen in dejavnost sklada;
-       
določilo, v kakšnem obsegu ustanovitelj odgovarja za obveznosti sklada;
-       
obdobje, za katero je sklad ustanovljen;
-       
vrednost premoženja sklada ob uveljavitvi tega zakona;
-       
notranjo organizacijo sklada;
-       
način in merila za določanje višine stroškov poslovanja sklada;
-       
navedbo organov sklada, število, način izvolitve in mandatno dobo članov
organov sklada;
-       
pristojnosti in odgovornosti nadzornega sveta;
-       
pristojnosti in odgovornosti direktorja;
-       
varovanje poslovne skrivnosti in prepoved konkurence;
-       
pooblastila za zastopanje;
-       
poslovanje sklada;
-       
načela za upravljanje premoženja sklada;
-       
podrobnejše določbe o dovoljenih naložbah sklada ter pripravo, izvajanje
in nadzor izvajanja naložbene politike sklada;
-       
omejitve direktorja pri upravljanju sredstev sklada in razpolaganju z
njimi;
-       
revidiranje letnega poročila;
-       
notranji nadzor;
-       
druga pomembna vprašanja v zvezi z organizacijo in poslovanjem javnega
sklada.
VIII. PREHODNE IN KONČNE DOLOČBE
19. člen
(nadaljevanje dela sklada)
(1) Sklad za financiranje razgradnje Nuklearne elektrarne
Krško in odlaganja radioaktivnih odpadkov iz Nuklearne elektrarne Krško, ki je
bil ustanovljen na podlagi Zakona o Skladu za financiranje razgradnje Nuklearne
elektrarne Krško in odlaganja radioaktivnih odpadkov iz Nuklearne elektrarne
Krško (Uradni list RS, 47/03 – uradno prečiščeno besedilo in 68/08), nadaljuje
delo po tem zakonu kot javni sklad po tem zakonu na podlagi sprejema akta o
ustanovitvi.
(2) Sklad uskladi akte in poslovne knjige najpozneje v šestih
mesecih po uveljavitvi tega zakona.
20. člen
(plačilo dajatve v prehodnem obdobju)
(1) Sklep vlade št. 36011-3/2021/7 z dne
13. januarja 2022 o določitvi višine dajatve, izdan v skladu z drugim
odstavkom 4. člena Zakona o skladu za financiranje razgradnje Nuklearne
elektrarne Krško in odlaganja radioaktivnih odpadkov iz Nuklearne elektrarne
Krško (Uradni list RS, št. 47/03 – uradno prečiščeno besedilo in 68/08),
velja še naprej kot sklep, izdan na podlagi prvega odstavka 6. člena tega
zakona.
(2) Vlada predpiše višino dajatve na podlagi 6. člena
tega zakona do 31. marca 2023.
21. člen
(uskladitev poslovanja sklada)
(1) Poslovno politiko iz 12. člena tega zakona sklad
pripravi v treh mesecih po uveljavitvi tega zakona, ustanovitelj pa jo sprejme
v šestih mesecih po uveljavitvi tega zakona.
(2) Sklad prilagodi strukturo obstoječih naložb vrstam naložb
v skladu s tem zakonom v dveh letih po uveljavitvi tega zakona.
22. člen
(mandat dosedanjih članov)
(1) Dosedanjim članom upravnega odbora preneha mandat z dnem
uveljavitve tega zakona.
(2) Dosedanji člani nadzornega odbora sklada nadaljujejo delo
do imenovanja članov nadzornega sveta po tem zakonu, ki morajo biti imenovani v
treh mesecih po uveljavitvi tega zakona in opravljajo tudi naloge dosedanjega
upravnega odbora.
(3) Dosedanji direktor sklada nadaljuje svoje delo do izteka
mandata, za katerega je bil imenovan.
23. člen
(prenehanje veljavnosti)
Z dnem uveljavitve tega zakona preneha veljati Zakon o Skladu
za financiranje razgradnje Nuklearne elektrarne Krško in odlaganja
radioaktivnih odpadkov iz Nuklearne elektrarne Krško (Uradni list RS,
št. 47/03 – uradno prečiščeno besedilo in 68/08).
24. člen
(začetek veljavnosti in uporabe)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Ne glede na prejšnji odstavek se 8. člen tega zakona
začne uporabljati 1. januarja 2023.
Št. 412-01/22-5/21
Ljubljana, dne 28. septembra 2022
EPA 26-IX
Državni zbor
Republike Slovenije
mag. Urška Klakočar Zupančič
predsednica