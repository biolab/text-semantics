I. SPLOŠNE DOLOČBE
1. člen
Ta zakon ureja:
-       
lastninsko preoblikovanje pravnih oseb z družbenim kapitalom, ki kot
svojo dejavnost prirejajo posebne igre na srečo,
-       
predhodne postopke za lastninsko preoblikovanje pravnih oseb z družbenim
kapitalom po zakonu o lastninskem preoblikovanju podjetij (Uradni list RS, št.
55/92, 7/93, 31/93, 32/94 – odločba US in 1/96; v nadaljnjem besedilu: ZLPP),
ki ne prirejajo posebnih iger na srečo in imajo v lasti kapitalske deleže v
pravnih osebah, ki kot svojo dejavnost prirejajo posebne igre na srečo,
-       
strukturo kapitala pravnih oseb, ki opravljajo dejavnost prirejanja
posebnih iger na srečo.
2. člen
Pravne osebe z družbenim kapitalom so po
tem zakonu podjetja v družbeni lastnini ter podjetja v mešani lastnini, ki kot
svojo dejavnost prirejajo posebne igre na srečo, ter izkazujejo med viri
sredstev v bilanci stanja družbeni kapital (v nadaljnjem besedilu: PPIS).
Družbeni kapital je razlika med vrednostjo
sredstev PPIS (celotne aktive) ter vrednostjo obveznosti PPIS, vključno z
obveznostmi do pravnih in fizičnih oseb na podlagi trajnih vlog teh oseb v
PPIS, ter obveznostmi do upravičencev iz 9. člena ZLPP. Družbeni kapital so
tudi trajne vloge, navadne in prednostne delnice ali deleži, ki ne pripadajo nobeni
pravni ali fizični osebi.
II. LASTNINSKO PREOBLIKOVANJE PPIS
3. člen
Z dnem uveljavitve tega zakona postane
Republika Slovenija lastnik družbenega kapitala v PPIS in s tem dnem prevzame
izvrševanje vseh upravljalskih pravic iz naslova družbenega kapitala.
Lastninsko preoblikovanje po tem zakonu
predstavlja spremembo lastniške strukture PPIS, na podlagi katerega se PPIS
preoblikuje v delniško družbo z Republiko Slovenijo kot lastnikom kapitalskega
deleža, ugotovljenega na podlagi določb tega zakona.
Kapitalski deleži Republike Slovenije iz
prejšnjega odstavka se ne glede na določbo 56. člena zakona o igrah na srečo
(Uradni list RS, št. 27/95; v nadaljnjem besedilu: ZIS) ob lastninskem
preoblikovanju po tem zakonu razdeli na delnice tako, da PPIS izda 60% navadnih
delnic in 40% participativnih prednostnih prosto prenosljivih delnic, brez
pravice do udeležbe pri upravljanju družbe, s fiksno dividendo v višini 1%
knjigovodske vrednosti delnice.
4. člen
Višina družbenega kapitala ter delež
družbenega kapitala v osnovnem kapitalu PPIS se določi z otvoritveno bilanco,
ki jo PPIS izdela na podlagi ugotovitev ter naloženih ukrepov Agencije
Republike Slovenje za revidiranje lastninskega preoblikovanja podjetij (v
nadaljnjem besedilu: agencija za revidiranje) iz opravljene revizije, na način,
določen v 8. členu zakona o začasni prepovedi lastninskega preoblikovanja
pravnih oseb, ki prirejajo posebne igre na srečo (Uradni list RS, št. 35/94),
ter ob upoštevanju izvedenih neodplačnih prenosov kapitalskih naložb na podlagi
6. člena tega zakona in izvedenih sprememb kapitalskih deležev v obveznosti
PPIS na podlagi 8. člena tega zakona.
Otvoritveno bilanco, izdelano v skladu s
prejšnjim odstavkom, mora PPIS najkasneje v 60 dneh po uveljavitvi tega zakona
predložiti v potrditev Agenciji Republike Slovenije za prestrukturiranje in
privatizacijo (v nadaljnjem besedilu: agencija). Otvoritveni bilanci mora PPIS
predložiti listine oziroma dokumentacijo, na podlagi katere je bila izdelana
agenciji predložena otvoritvena bilanca, ter sklep ustreznega organa
upravljanja PPIS o preoblikovanju PPIS v delniško družbo.
Kolikor PPIS agenciji ne predloži
otvoritvene bilance, izdelane v skladu s prvim odstavkom tega člena, v roku iz
prejšnjega odstavka, agencija o tem nemudoma obvesti Ministrstvo za finance ter
Urad Republike Slovenije za nadzor prirejanja iger na srečo (v nadaljnjem
besedilu: urad).
5. člen
Za zavarovanje pravic bivših lastnikov in
njihovih dedičev se smiselno uporabljajo določbe 9. do 13. ter 15. člen ZLPP, s
tem, da predlog za izdajo začasne odredbe vloži upravičenec pri pristojnem
organu najkasneje v 30 dneh po uveljavitvi tega zakona, ter o tem obvesti
agencijo.
V postopku lastninskega preoblikovanja PPIS
po tem zakonu ni možno zavarovanje pravic bivših lastnikov in njihovih dedičev
po predlogu, ki bi se glasil na vzpostavitev lastninskega deleža upravičencev
na družbenem kapitalu PPIS.
6. člen
PPIS, ki poleg prirejanja posebnih iger na
srečo opravlja še druge dejavnosti, lahko ustanovi novo pravno osebo, v katero
vloži sredstva, ki niso potrebna za opravljanje dejavnosti prirejanja posebnih
iger na srečo, pri čemer v novo ustanovljeno pravno osebo ne sme vložiti
nepremičnin, v katerih se prirejajo posebne igre na srečo, sredstev in opreme,
potrebnih za izvajanje posebnih iger na srečo kot tudi vseh ostalih postavk
sredstev iz otvoritvene bilance PPIS, ki se posredno ali neposredno nanašajo na
dejavnost prirejanja posebnih iger na srečo. Za ustanovitev nove pravne osebe
se ne uporabljajo določbe 170. člena glede števila ustanoviteljev, tretjega
odstavka 191. in tretjega odstavka 410. člena zakona o gospodarskih družbah
(Uradni list RS, št. 30/93 in 29/94; v nadaljnjem besedilu: ZGD).
Ob ustanovitvi pravne osebe iz prejšnjega
odstavka se vrednost stvarnih vložkov določi na podlagi knjigovodske vrednosti
vloženih stvarnih vložkov.
PPIS s pogodbo neodplačno prenese svoje
kapitalske deleže v novi ustanovljeni pravni osebi na sklad Republike Slovenije
za razvoj (v nadaljnjem besedilu: sklad za razvoj).
Pred prenosom kapitalskih deležev na sklad
za razvoj mora pravna oseba, katere kapitalski deleži se prenašajo, s PPIS
skleniti pogodbo o prevzemu ustreznega dela obveznosti PPIS.
7. člen
Pravne osebe, katerih kapitalski deleži se
na podlagi prejšnjega člena prenašajo na sklad za razvoj, ne smejo prirejati
posebnih iger na srečo in ne smejo imeti v lasti sredstev, ki so potrebna za
opravljanje dejavnosti prirejanja posebnih iger na srečo.
Pred sklenitvijo pogodbe s skladom za
razvoj mora PPIS pridobiti dovoljenje agencije.
V primeru prenosa kapitalskega deleža na
sklad za razvoj po tem členu Republika Slovenija PPIS izroči delnice v enaki
knjigovodski vrednosti, kot znaša na sklad za razvoj preneseni kapitalski
delež. PPIS tako pridobljene delnice umakne.
Na sklad za razvoj preneseni kapitalski
deleži se privatizirajo po zakonu o privatizaciji pravnih oseb v lasti Sklada
Republike Slovenije za razvoj in obveznostih Agencije Republike Slovenije za
prestrukturiranje in privatizacijo (Uradni list RS, št. 71/94 in 57/95; v
nadaljnjem besedilu: ZPPOLS).
8. člen
PPIS se na podlagi tega zakona preoblikuje
v delniško družbo, katere osnovni kapital je razdeljen na delnice.
Kapitalski deleži fizičnih oseb in pravnih
oseb, ki niso predmet lastninskega preoblikovanja po 18. členu tega zakona, se
spremenijo v obveznosti PPIS, če to ni naloženo že z dokončno odločbo
revizijskega organa.
Obstoj in višina obveznosti PPIS napram
posameznim imetnikom kapitalskih deležev iz prejšnjega odstavka se ugotovi in
določi na podlagi deleža v kapitalu pred spremembo v obveznost, ugotovljenega v
otvoritveni bilanci, izdelani v skladu s 4. členom tega zakona.
Po tem členu ugotovljena višina obveznosti
PPIS se za obdobje od 18. 6. 1994 do vpisa lastninskega preoblikovanja v
sodni register tekoče valorizira s stopnjo, ki je enaka:
-       
za čas od 18. 6. 1994 do 5. 8. 1995, stopnji rasti cen na
drobno v Republiki Sloveniji v tekočem mesecu,
-       
za čas od 6. 8. 1995 dalje, vsakokrat veljavni temeljni obrestni
meri.
Neodplačani del obveznosti PPIS iz tega
člena se za čas od vpisa lastninskega preoblikovanja v sodni register do
odplačila tekoče valorizira s stopnjo, enako vsakokrat veljavni temeljni
obrestni meri in obrestuje po 8% letni obrestni meri.
9. člen
Če se naknadno, na podlagi končanih
revizijskih postopkov izkaže, da bi morale biti obveznosti PPIS iz prejšnjega
člena večje, je PPIS dolžna doplačati razliko, pri čemer se za izračun višine
obveznosti, če sodna odločba ne določa drugače, upoštevajo knjigovodske
vrednosti.
PPIS obveznosti iz tega in prejšnjega člena
izplača najkasneje v dveh letih od vpisa lastninskega preoblikovanja v sodni
register oziroma od končanja revizijskih postopkov.
10. člen
V 60 dneh po uveljavitvi tega zakona mora
organ upravljanja PPIS uradu ter agenciji predložiti dokazilo o izvedeni
uskladitvi lastniške strukture osnovnega kapitala PPIS po tem zakonu.
Kot dokazilo o izvedeni uskladitvi
lastniške strukture osnovnega kapitala PPIS mora PPIS predložiti uradu in
agenciji otvoritveno bilanco PPIS, izdelano v skladu s 4. členom tega zakona
ter sklep ustreznega organa upravljanja PPIS o preoblikovanju PPIS v delniško
družbo, iz katerega bo razvidna tudi sprememba lastniške strukture osnovnega
kapitala v skladu s tem zakonom.
Kolikor organ upravljanja PPIS dokazila iz
prejšnjega odstavka ne predloži v roku iz prvega odstavka tega člena, ali je
dokazilo nepopolno, ker mu ni priložen sklep ustreznega organa upravljanja PPIS
o preoblikovanju PPIS v delniško družbo, iz katerega je razvidna tudi sprememba
lastniške strukture osnovnega kapitala v skladu s tem zakonom, z dnem poteka
roka Republika Slovenija lastništvo družbenega kapitala PPIS prenese na sklad
za razvoj.
11. člen
Osnovni kapital PPIS določi agencija na
podlagi otvoritvene bilance na dan 18. 6. 1994.
Agencija lahko pri oblikovanju višine
osnovnega kapitala PPIS tega zmanjša le za najmanjši znesek, ki je potreben, da
bo ta deljiv s številom tisoč, vendar v osnovni kapital ne sme prerazporediti
nerazporejenega dobička preteklih let.
Višino in strukturo osnovnega kapitala PPIS
(sestavnih delov kapitala) ugotovi agencija z odločbo. Izdana odločba agencije
o ugotovitvi višine in strukture osnovnega kapitala PPIS je dokončna, ter zoper
njo pritožba ni dovoljena.
Po 18. členu tega zakona izvedeni neodplačni
prenosi kapitalskih naložb ali sredstev se pri pravnih osebah, ki navedene
naložbe ali sredstva prenašajo, vnesejo v njihovo bilanco stanja kot neposreden
popravek ter ne vplivajo na izkaz uspeha.
12. člen
Lastninsko preoblikovanje PPIS je izvedeno
z dnem vpisa v sodni register, na podlagi katerega Republika Slovenija prevzame
celotni osnovni kapital preoblikovane PPIS.
Vsa pravnotehnična opravila, potrebna za
vpis lastninskega preoblikovanja v sodni register, opravi agencija.
13. člen
V 30 dneh po pridobitvi vseh delnic na
podlagi tega zakona preoblikovane PPIS, Republika Slovenija delnice prenese na:
-       
slovenski odškodninski sklad 20% osnovnega kapitala PPIS v obliki
navadnih delnic,
-       
kapitalski sklad pokojninskega in invalidskega zavarovanja 20% osnovnega
kapitala PPIS v obliki navadnih delnic,
-       
lokalne skupnosti, kjer poslujejo igralnice, 20% osnovnega kapitala PPIS
v obliki navadnih delnic.
Delnice se med lokalne skupnosti iz tretje
alinee prejšnjega odstavka razdelijo glede na delež prometa posamezne igralnice
na območju lokalne skupnosti v skupnem prometu PPIS v letu 1996. Podrobnejša
merila za razdelitev delnic določi Vlada Republike Slovenije v 30 dneh po
uveljavitvi tega zakona.
Participativne prednostne delnice PPIS
izroči Republika Slovenija:
-       
slovenskemu odškodninskemu skladu 20% osnovnega kapitala PPIS,
-       
kapitalskemu skladu pokojninskega in invalidskega zavarovanja 20%
osnovnega kapitala PPIS,
v uživanje oziroma se jih dokončno prenese
nanje, kolikor se jih ne uporabi za prodajo pooblaščenim investicijskim družbam
v skladu z zakonom, ki bo določil vrsto in obseg dodatnega premoženja,
namenjenega prodaji pooblaščenim investicijskim družbam za lastniške
certifikate.
14. člen
Agencija je po tem zakonu pooblaščena za
vložitev predloga za vpis lastninskega preoblikovanja PPIS v sodni register.
15. člen
Ne glede na določbe zakona, ki ureja
gospodarske družbe in zakona, ki ureja sodni register, se predlogu za vpis
lastninskega preoblikovanja PPIS v sodni register predložijo le naslednje
listine: statut in otvoritveno bilanco PPIS iz prvega odstavka 11. člena tega
zakona z odločbo agencije.
16. člen
V primerih, določenih s tem zakonom, ko
družbeni kapital PPIS preide v last sklada za razvoj, PPIS preneha dovoljenje
za opravljanje dejavnosti prirejanja posebnih iger na srečo, v 120 dneh od
uveljavitve tega zakona, razen če PPIS pred iztekom tega roka uskladi lastniško
strukturo s tem zakonom.
17. člen
PPIS, ki ji je na podlagi tega zakona
prenehalo dovoljenje za prirejanje posebnih iger na srečo, se lastninsko preoblikuje
na podlagi ZLPP in ZPPOLS.
V primeru, da PPIS, katere družbeni kapital
je bil prenesen na sklad za razvoj na podlagi tega zakona, po izvedenem prenosu
na sklad za razvoj (ponovno) izpolni pogoje za opravljanje dejavnosti
prirejanja posebnih iger na srečo po tem zakonu ter ZIS, mora sklad za razvoj
kapitalske deleže PPIS v 30 dneh od izpolnitve pogojev neodplačno prenesti na
Republiko Slovenijo, ki te kapitalske deleže razdeli v skladu s 13. členom tega
zakona.
III. LASTNINSKO PREOBLIKOVANJE PRAVNIH OSEB Z DRUŽBENIM
KAPITALOM, KI IMAJO KAPITALSKE DELEŽE V PPIS
18. člen
Pravne osebe, ki se lastninsko
preoblikujejo na podlagi ZLPP ali ZPPOLS, ter imajo ob uveljavitvi tega zakona
med svojimi sredstvi kapitalsko naložbo v PPIS, morajo v 30 dneh od uveljavitve
tega zakona navedeno naložbo neodplačno prenesti v last Republike Slovenije, ki
te kapitalske deleže razdeli v skladu s 13. členom tega zakona.
Pravne osebe, ki se lastninsko
preoblikujejo na podlagi ZLPP ali ZPPOLS, ter imajo ob uveljavitvi tega zakona
med svojimi sredstvi poleg kapitalskih naložb iz prejšnjega odstavka tudi
nepremičnine in opremo ter druga sredstva v smislu prvega odstavka 6. člena
tega zakona, morajo ta sredstva v 30 dneh od uveljavitve tega zakona neodplačno
prenesti v last Republike Slovenije.
IV. STRUKTURA KAPITALA PRAVNIH OSEB, KI OPRAVLJAJO DEJAVNOST
PRIREJANJA POSEBNIH IGER NA SREČO
19. člen
(prenehal
veljati)
20. člen
(prenehal
veljati)

Zakon o lastninskem preoblikovanju pravnih
oseb z družbenim kapitalom, ki prirejajo posebne igre na srečo in o strukturi
kapitala pravnih oseb, ki opravljajo dejavnost prirejanja posebnih iger na srečo
– ZLPPOD (Uradni list RS, št. 40/97)
vsebuje naslednje prehodne in končne določbe:
»V. PREHODNE IN KONČNE DOLOČBE
21. člen
V primerih, določenih s tem zakonom, ko
PPIS preneha dovoljenje za opravljanje dejavnosti prirejanja posebnih iger na
srečo, sodišče na predlog Ministrstva za finance izbriše dejavnost prirejanja
posebnih iger na srečo iz sodnega registra.
22. člen
Ne glede na 74. člen ZIS je del koncesijske
dajatve, ki se plačuje za dodeljeno koncesijo na območju Kobilarne Lipica v
višini, kot je določena s finančno ovrednotenim programom izvajanja in razvoja
dejavnosti Kobilarne Lipica, potrjenim s strani Vlade Republike Slovenije,
prihodek Javnega zavoda Kobilarna Lipica.
Preostali del koncesijske dajatve, ki se
plačuje za dodeljeno koncesijo na območju Kobilarne Lipica, se deli v skladu s
74. členom ZIS.
23. člen
Z dnem uveljavitve tega zakona preneha
veljati zakon o začasni prepovedi lastninskega preoblikovanja pravnih oseb, ki
prirejajo posebne igre na srečo (Uradni list RS, št. 35/94), njegove določbe pa
se še naprej uporabljajo do preoblikovanja PPIS po tem zakonu, razen tretjega
odstavka 6. člena ter prvega odstavka 2. člena in 3. člena, kolikor so statusne
spremembe PPIS oziroma razpolaganje PPIS z lastniškimi deleži ali delnicami
pravnih oseb izvedene na podlagi tega zakona.
Ne glede na 63. člen ZIS lahko PPIS, ki je
imela na dan uveljavitve ZIS veljavno dovoljenje za opravljanje dejavnosti
prirejanja posebnih iger na srečo in je nadaljevala z opravljanjem te
dejavnosti v skladu s 128. členom ZIS, v več kot treh igralnicah, pridobi
koncesijo za opravljanje dejavnosti v nespremenjenem obsegu.
Ne glede na tretji odstavek 128. člena ZIS
lahko pravna oseba, ki je imela na dan uveljavitve ZIS veljavno dovoljenje za
opravljanje dejavnosti prirejanja posebnih iger na srečo in je nadaljevala z
opravljanjem te dejavnosti v skladu s 128. členom ZIS, nadaljuje z opravljanjem
te dejavnosti v nespremenjenem obsegu do odločitve Vlade Republike Slovenije o
dodelitvi koncesije, če v 45 dneh po uveljavitvi uredbe iz 20. člena tega
zakona, vloži predlog za dodelitev koncesije, razen če ji dovoljenje ne preneha
na podlagi 16. člena tega zakona.
24. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi 22. člena zakona o
lastninskem preoblikovanju pravnih oseb z družbenim kapitalom, ki prirejajo
posebne igre na srečo, in o strukturi kapitala pravnih oseb, ki opravljajo
dejavnost prirejanja posebnih iger na srečo (Uradni list RS, št. 13/02)
spreminja 22. člen zakona tako, da se glasi:
»22. člen
(razveljavljen)«;
ter v zvezi z razveljavitvijo 22. člena zakona
določa:
»Razveljavitev začne učinkovati 1. 1. 2003.«.

Zakon o spremembah in dopolnitvah zakona o
igrah na srečo – ZIS-B (Uradni list RS, št. 101/03)
vsebuje naslednjo končno določbo:
»20. člen
Ta zakon začne veljati naslednji dan po
objavi v Uradnem listu Republike Slovenije.«.