I. SPLOŠNE DOLOČBE
1. člen
Potna listina je javna listina, ki je
namenjena državljanu Republike Slovenije (v nadaljnjem besedilu: državljan) za
prehod državne meje ter dokazovanje njegove istovetnosti in državljanstva.
2. člen
Državljan ima lahko samo eno potno listino
iste vrste.
Ne glede na določbo prejšnjega odstavka
lahko državljan pridobi drugi potni list, če ga potrebuje zaradi opravljanja
gospodarske, kulturne ali druge dejavnosti v tujini ali če za to obstaja drug
upravičen razlog (kot npr. težave pri prehodu meje tuje države zaradi žigov,
vpisov, vizumov in dovoljenj v prvem potnem listu).
3. člen
Državljan ima pravico zapustiti in se
vrniti v državo z veljavno potno listino, če z mednarodno pogodbo ni drugače
določeno.
Državljanu, ki nima veljavne potne listine,
njegovo državljanstvo in istovetnost pa nista vprašljiva, mora organ, pristojen
za kontrolo prehajanja čez državno mejo, dovoliti prihod v državo.
4. člen
Prepovedano je dati, prodati ali posoditi
svojo potno listino drugemu, oziroma kupiti ali uporabiti tujo potno listino
kot svojo, ali spreminjati oziroma brisati katere koli podatke v potni listini.
Prepovedano je zastaviti potno listino ali
vzeti tujo potno listino z namenom zavarovanja kakšne koristi oziroma pravice.
4.a člen
Potne listine smejo kopirati upravljavci
zbirk osebnih podatkov samo v primerih, ki jih določa zakon.
Potno listino lahko poleg njenega imetnika
kopirajo notarji in finančne družbe, ki opravljajo finančne storitve, če jo
potrebujejo za dokazovanje istovetnosti državljana v konkretnem postopku. Pojma
finančna družba in finančne storitve sta opredeljena v predpisih, ki urejajo
bančništvo.
Potno listino je za vnaprej določene namene
dovoljeno kopirati tudi na podlagi pisne privolitve imetnika potne listine.
V primerih, ki niso opisani v drugem in
tretjem odstavku tega člena, je za ugotavljanje istovetnosti, državljanstva
oziroma kontrolo točnosti podatkov, dopusten vpogled v potno listino imetnika;
kadar je to potrebno, pa tudi prepis osebnih podatkov z nje.
Ob kopiranju potne listine je treba z
ustrezno oznako na kopiji zagotoviti, da se kopija potne listine ne bo
uporabljala za druge namene. Prepovedano je nadaljnje kopiranje kopije.
Na vlogo imetnika potne listine je
upravljavec zbirk osebnih podatkov dolžan izdati potrdilo o kopiji potne
listine, na katerem je naveden namen rabe kopije in rok, za katerega
upravljavec kopijo potrebuje. Imetnik potne listine lahko kopijo potrdi s
podpisom.
Kopijo potne listine je prepovedano hraniti
v elektronski obliki.
II. VRSTE POTNIH LISTIN IN PRISTOJNI ORGANI ZA NJIHOVO IZDAJO
5. člen
Potne listine so:
-      
potni list,
-      
diplomatski potni list,
-      
službeni potni list,
-      
potni list za vrnitev,
-      
potne listine, ki se izdajajo po mednarodni pogodbi.
6. člen
Pristojni organ za izdajo potnega lista je
upravna enota.
Ne glede na določbo prejšnjega odstavka sme
potni list v nujnih primerih (kot npr. zdravljenje, bolezen oziroma smrt ožjega
družinskega člana, nujni službeni opravki) izdati ministrstvo, pristojno za
notranje zadeve.
Državljanu, ki v tujini stalno ali začasno
prebiva ali je v tujini, pa se zaradi zdravstvenih ali drugih upravičenih
razlogov ne more vrniti v državo, lahko izda potni list tudi organ Republike
Slovenije v tujini, ki je pooblaščen za opravljanje konzularnih zadev.
Diplomatski in službeni potni list izda
ministrstvo, pristojno za zunanje zadeve.
Potni list za vrnitev izda organ Republike
Slovenije v tujini, ki je pooblaščen za opravljanje konzularnih zadev.
7. člen
(črtan)
8. člen
(črtan)
9. člen
Diplomatski potni list se izda predsedniku
Republike Slovenije, poslancem Državnega zbora Republike Slovenije, poslancem
iz Republike Slovenije v Evropskem parlamentu, predsedniku Državnega sveta
Republike Slovenije, predsedniku in članom Vlade Republike Slovenije,
predsedniku Ustavnega sodišča Republike Slovenije, varuhu človekovih pravic,
predsedniku Vrhovnega sodišča Republike Slovenije, predsedniku Računskega
sodišča Republike Slovenije, uslužbencem Republike Slovenije v diplomatskih
predstavništvih in konzulatih ter uslužbencem v posebnih misijah v tujini, ki
imajo diplomatske ali konzularne nazive, ter uslužbencem ministrstva,
pristojnega za zunanje zadeve, ki opravljajo diplomatske in konzularne naloge
in imajo diplomatske nazive, vključno s tistimi, ki v dogovoru z ministrstvom,
pristojnim za zunanje zadeve, opravljajo naloge v Evropski službi za zunanje
delovanje, vodjem državnih delegacij Republike Slovenije, osebam, ki po sklepu
Vlade Republike Slovenije odhajajo na delo v mednarodne organizacije kot
funkcionarji z diplomatskim statusom v omenjenih organizacijah, diplomatskim kurirjem
in določenim drugim osebam, če je to v interesu Republike Slovenije.
Diplomatski potni list se lahko izda tudi
ožjim družinskim članom uslužbencev Republike Slovenije v diplomatskih
predstavništvih in konzulatih ter uslužbencev na posebnih misijah v tujini,
uslužbencev, ki na podlagi sporazuma z ministrstvom, pristojnim za zunanje
zadeve, opravljajo naloge v Evropski službi za zunanje delovanje in ožjim
družinskim članom oseb, ki po sklepu Vlade Republike Slovenije odhajajo na delo
v mednarodne organizacije kot funkcionarji z diplomatskim statusom v omenjenih
organizacijah, če z njimi živijo v skupnem gospodinjstvu v tujini, ter ožjim
družinskim članom ostalih oseb iz prejšnjega odstavka, če jih spremljajo na
službeni poti v tujino.
Za ožjega družinskega člana oseb iz
prejšnjega odstavka se štejejo njihov zakonec ali zunajzakonski partner,
njihovi otroci in otroci zakonca ali zunajzakonskega partnerja.
10. člen
Službeni potni list se izda svetnikom
Državnega sveta Republike Slovenije, uslužbencem ministrstva, pristojnega za
zunanje zadeve, in uslužbencem, razporejenim v diplomatska predstavništva ali
konzulate Republike Slovenije v tujini, ki niso upravičeni do diplomatskega
potnega lista.
Službeni potni list se izda tudi članom
državnih delegacij Republike Slovenije in uslužbencem drugih državnih organov,
kadar službeno potujejo v tujino ter določenim drugim osebam, če je to v
interesu Republike Slovenije.
Službeni potni list se lahko izda ožjim
družinskim članom uslužbencev iz prvega odstavka tega člena, če z njimi živijo
v skupnem gospodinjstvu v tujini. Za ožjega družinskega člana se šteje zakonec
ali zunajzakonski partner, njihovi otroci in otroci zakonca ali zunajzakonskega
partnerja.
11. člen
Potni list za vrnitev je potna listina, ki
se izda državljanu Republike Slovenije ali državljanu druge države članice
Evropske unije, ki je v tujini ostal brez potne listine.
Potni list za vrnitev se izda državljanu
druge države članice Evropske unije, če v državi, kjer je ostal brez potne
listine, ni diplomatskega predstavništva ali konzulata njegove države oziroma
če tam njegova država ni kako drugače zastopana. Potni list za vrnitev se
državljanu druge države članice Evropske unije izda le po pridobitvi soglasja
pristojnega organa države, katere državljan je.
12. člen
Potne listine se izdajajo na obrazcu, ki ga
predpiše minister, pristojen za notranje zadeve, v soglasju z ministrom,
pristojnim za zunanje zadeve, ki določita tudi ceno obrazcev potnih listin, ki
jo državljan plača pristojnemu organu.
Obrazce potnih listin in obrazce vlog za
izdajo potnih listin izdeluje podjetje ali organizacija, ki jo izbere minister,
pristojen za notranje zadeve, v soglasju z ministrom, pristojnim za zunanje
zadeve, v skladu s predpisi, ki urejajo javna naročila, v skladu s sklenjeno
pogodbo.
Obrazci potnih listin, razen potnega lista
za vrnitev in potnih listin, ki se izdajajo po mednarodni pogodbi, se
personalizirajo v podjetju ali organizaciji, ki jo izbere minister, pristojen
za notranje zadeve, v soglasju z ministrom, pristojnim za zunanje zadeve, v
skladu s predpisi, ki urejajo javna naročila, v skladu s sklenjeno pogodbo.
Ministrstvo, pristojno za notranje zadeve,
in ministrstvo, pristojno za zunanje zadeve, vsako s svojega delovnega
področja, imata pri nadzoru podjetja ali organizacije iz drugega in tretjega
odstavka tega člena pravico pregledati vso dokumentacijo, ki se nanaša na
postopke izdelave, personalizacije in skladiščenja obrazcev iz drugega odstavka
tega člena, prostore, v katerih poteka njihova izdelava, personalizacija in
skladiščenje, ter preveriti, ali osebe, ki opravljajo te naloge, izpolnjujejo
naslednje pogoje za opravljanje svojih nalog:
-      
da so polnoletne;
-      
da niso bile pravnomočno obsojene zaradi naklepnega kaznivega dejanja,
ki se preganja po uradni dolžnosti, na nepogojno kazen zapora v trajanju več
kot tri mesece;
-      
da niso v kazenskem postopku zaradi kaznivega dejanja iz prejšnje
alinee.
12.a člen
Prenos potnih listin iz tretjega odstavka
12. člena tega zakona in vlog za njihovo izdajo med pristojnim organom oziroma
ministrstvom, pristojnim za notranje zadeve, ali ministrstvom, pristojnim za
zunanje zadeve, in podjetjem ali organizacijo iz tretjega odstavka 12. člena
tega zakona izvaja podjetje ali organizacija, registrirana za prenos poštnih
pošiljk, na način, ki zagotavlja zaščito, varnost in sledljivost poštnih
pošiljk.
13. člen
Obrazci potnih listin se tiskajo v
slovenščini, angleščini in francoščini, na območjih, določenih z zakonom, kjer
avtohtono živijo, skupaj s pripadniki slovenskega naroda, tudi pripadniki
italijanske oziroma madžarske narodnosti, pa tudi v italijanščini ali
madžarščini.
Posamezna besedila v potnih listinah,
določena s pravnimi akti ali odločitvami Evropske unije, so natisnjena v vseh
uradnih jezikih držav članic Evropske unije.
III. VELJAVNOST POTNIH LISTIN
14. člen
Potni list se izda z veljavnostjo 10 let.
Ne glede na določbo prejšnjega odstavka se
državljanu, ki še ni dopolnil starosti treh let, izda potni list z veljavnostjo
treh let, državljanu, staremu od treh do 18 let, pa z veljavnostjo pet let.
Državljanu, ki v obdobju petih let pred
vložitvijo vloge za izdajo potnega lista, izgubi, pogreši ali odtuji dva ali
več potnih listov, se izda potni list z veljavnostjo enega leta.
Po poteku veljavnosti potnega lista iz
prejšnjega odstavka se državljanu izda potni list z veljavnostjo iz prvega
oziroma drugega odstavka tega člena, če v času veljavnosti potnega lista iz
prejšnjega odstavka ni izgubil, pogrešil ali mu je bil potni list odtujen.
Ob vsaki naslednji izgubi, pogrešitvi ali odtujitvi
potnega lista se novi potni list ponovno izda po tretjem odstavku tega člena.
Državljanu, ki mu ob vložitvi vloge za
izdajo potnega lista zaradi zdravstvenih razlogov, ki so začasne narave, ni
mogoče odvzeti prstnih odtisov, kot to določa 23. člen zakona, se izda potni
list z veljavnostjo enega leta.
Določbe tretjega, četrtega in petega
odstavka se ne uporabljajo v primeru, če državljan, ki mu je bila odtujena
potna listina, dokaže, da je z njo ravnal z dolžno skrbnostjo in je odtujitev
prijavil kot kaznivo dejanje pristojnemu organu.
15. člen
(črtan)
16. člen
Diplomatski in službeni potni list se
izdata za čas opravljanja naloge, zaradi katere je imetnik upravičen do takega
potnega lista, vendar njuna veljavnost ne sme biti daljša od petih let.
17. člen
Potni list za vrnitev se izda za čas
veljavnosti do 30 dni oziroma za čas, ki je potreben za vrnitev v državo,
katere državljan je imetnik, v državo, na območju katere ima prijavljeno stalno
prebivališče, ali izjemoma v državo, na območju katere ima prijavljeno začasno
prebivališče.
18. člen
(črtan)
19. člen
(črtan)
20. člen
Državljan mora najpozneje v 30 dneh po
spremembi stalnega prebivališča pristojnemu organu predložiti potno listino za
vpis spremembe stalnega prebivališča v potno listino.
Državljan mora izročiti pristojnemu organu
potno listino v uničenje najpozneje v 30 dneh, če:
1.    
se spremeni kateri koli osebni podatek, ki je vpisan na biografski
strani potne listine;
2.    
spremeni stalno prebivališče, pa vpis spremembe stalnega prebivališča v
potno listino iz prejšnjega odstavka ni več možen;
3.    
fotografija ne kaže več njegove prave podobe;
4.    
je poškodovana oziroma obrabljena, ali če iz kakšnega drugega razloga ni
več uporabna.
21. člen
Ne glede na 14. in 16. člen tega zakona, potnim listinam po zakonu preneha veljavnost:
1.    
z dnem naznanitve pogrešitve, izgube ali tatvine;
2.    
s prenehanjem državljanstva Republike Slovenije;
3.    
s smrtjo državljana;
4.    
potnemu listu, izdanemu skladno z drugim odstavkom 2. člena tega zakona
– s prenehanjem razlogov za izdajo, podanimi ob vlogi skladno z enajstim
odstavkom 23. člena tega zakona;
5.    
diplomatskemu in službenemu potnemu listu – s prenehanjem razlogov za
izdajo skladno z 9. in 10. členom tega zakona.
V primeru iz 2. točke prejšnjega odstavka
mora imetnik potno listino izročiti v uničenje pristojnemu organu ali
diplomatskemu predstavništvu ali konzulatu Republike Slovenije v tujini ob
vročitvi odločbe o prenehanju državljanstva Republike Slovenije. V primeru iz
4. točke prejšnjega odstavka mora imetnik potni list izročiti v uničenje
pristojnemu organu v roku 30 dni po nastopu razlogov iz 4. točke prejšnjega
odstavka. V primeru iz 5. točke prejšnjega odstavka mora imetnik potno listino
izročiti v uničenje ministrstvu, pristojnemu za zunanje zadeve, v osmih dneh po
nastopu razloga.
IV. POSTOPEK ZA IZDAJO POTNIH LISTIN
22. člen
Vlogo za izdajo potne listine vloži
državljan osebno pri pristojnem organu.
Vlogo lahko vloži državljan, ki je dopolnil
18 let, in tudi državljan, ki še ni star 18 let, pa je sklenil zakonsko zvezo
ali je postal roditelj in mu je z odločbo sodišča priznana popolna poslovna
sposobnost.
Za državljana, mlajšega od 18 let, oziroma
državljana, ki ni poslovno sposoben, vloži vlogo zakoniti zastopnik.
Pooblaščena oseba organa, pristojnega za
izdajo potne listine, ob vložitvi vloge preveri istovetnost državljana, v
primerih, ko vlogo za izdajo potne listine vloži zakoniti zastopnik, pa tudi
istovetnost zakonitega zastopnika. Istovetnost se lahko preveri tudi z
vpogledom v uradne evidence.
23. člen
Vloga za izdajo potne listine se vloži na
predpisanem obrazcu, v fizični ali elektronski obliki.
V vlogi za izdajo potne listine je treba
navesti resnične podatke.
Obrazec iz prvega odstavka tega člena
vsebuje naslednje podatke:
1.    
serijsko in registrsko številko potne listine;
2.    
priimek in ime;
3.    
EMŠO oziroma rojstni datum in spol, če ta ni določena;
4.    
rojstni kraj;
5.    
stalno prebivališče;
6.    
državljanstvo;
7.    
datum in kraj vložitve vloge;
8.    
priimek in ime, EMŠO oziroma rojstni datum in spol, če ta ni določena,
ter stalno prebivališče in podpis zakonitega zastopnika;
9.    
tip in vrsto potne listine;
10.  način
in datum vročitve potne listine;
11.  podpis
državljana, ki zna in se zmore podpisati.
K vlogi za izdajo potne listine, razen za
izdajo potnega lista za vrnitev, mora državljan priložiti staro potno listino
in fotografijo predpisane velikosti, ki kaže njegovo pravo podobo. Fotografija
se priloži v fizični ali digitalni obliki. Fotografije v digitalni obliki se
hranijo na elektronskem odložišču fotografij za osebne dokumente eno leto in se
lahko na vlogo državljana uporabijo tudi za izdajo drugega uradnega
identifikacijskega dokumenta.
Organ, pristojen za izdajo potne listine,
lahko za namene izdaje potne listine ali katerega drugega identifikacijskega
dokumenta v elektronskem odložišču fotografij obdeluje naslednje osebne
podatke:
-      
ime in priimek;
-      
referenčno številko;
-      
fotografijo državljana v digitalni obliki;
-      
datum fotografiranja in veljavnost fotografije;
-      
ime in priimek ali firmo fotografa.
Za izdajo potne listine se lahko uporabi
tudi fotografija v digitalni obliki, ki se hrani v evidenci izdanega drugega
uradnega identifikacijskega dokumenta, če kaže pravo podobo državljana.
Ustreznost fotografije ter način
predložitve, hranjenja in uporabe fotografije v digitalni obliki predpiše
minister, pristojen za notranje zadeve, v soglasju z ministrom, pristojnim za
zunanje zadeve.
Vlogi za izdajo potnega lista za vrnitev
mora državljan priložiti dve fotografiji predpisane velikosti, ki kažeta
njegovo pravo podobo.
Ob vlogi za izdajo potnega lista,
diplomatskega potnega lista in službenega potnega lista se državljanu od
dopolnjenega 12. leta starosti na predpisan način odvzameta dva ploska prstna
odtisa, razen v primerih, ko je iz zdravstvenih razlogov mogoč odvzem le enega
prstnega odtisa ali ko odvzem prstnih odtisov ni mogoč. Način odvzema prstnih
odtisov predpiše minister, pristojen za notranje zadeve v soglasju z ministrom,
pristojnim za zunanje zadeve.
Vloga za izdajo diplomatskega in službenega
potnega lista vsebuje poleg podatkov iz tretjega odstavka tega člena še podatek
o diplomatskem oziroma konzularnem nazivu in funkciji, ki jo oseba opravlja.
Ob vlogi za izdajo drugega potnega lista,
mora prosilec navesti razloge za izdajo in predložiti dokazilo o njihovem
obstoju.
Potni list vsebuje naslednje podatke:
1.    
tip potnega lista in kodo države;
2.    
serijsko številko potnega lista;
3.    
fotografijo državljana;
4.    
priimek in ime;
5.    
državljanstvo;
6.    
rojstni datum;
7.    
EMŠO;
8.    
rojstni kraj;
9.    
spol;
10.  stalno
prebivališče;
11.  datum
izdaje in datum veljavnosti potnega lista;
12.  pristojni
organ in
13.  lastnoročni
podpis državljana, ki zna in se zmore podpisati;
14.  pomnilniški
medij, na katerem so podoba obraza in prstna odtisa oziroma prstni odtis
državljana shranjeni kot biometrični podatek.
Diplomatski in službeni potni list
vsebujeta podatke iz 1. do 9. in 11. do 14. točke prejšnjega odstavka ter
diplomatski oziroma konzularni naziv in funkcijo, ki jo imetnik opravlja.
Potni list za vrnitev vsebuje podatke iz 2.
do 6., 8. in 9. ter 11. in 13. točke dvanajstega odstavka tega člena,
serijsko številko in podpis uradne osebe, ki je izdala potni list za vrnitev.
23.a člen
Potna listina se lahko vroči pri pristojnem
organu ali po pošti, v nujnih primerih (kot npr. zdravljenje, bolezen oziroma
smrt ožjega družinskega člana, nujni službeni opravki) pa tudi pri pooblaščenem
podjetju ali organizaciji iz tretjega odstavka 12. člena tega zakona. Način
vročitve izbere državljan ob vložitvi vloge za izdajo potne listine.
Potna listina za državljana, mlajšega od 18
let, oziroma državljana, ki ni poslovno sposoben, se vroči zakonitemu zastopniku,
ki je vložil vlogo za njeno izdajo, ali drugemu zakonitemu zastopniku, če je
tako navedel zakoniti zastopnik ob vložitvi vloge. Državljanu, ki je ob
vložitvi vloge za izdajo potne listine star 15 let in več, pa se lahko ne glede
na njegovo poslovno sposobnost, vroči potna listina, če temu ob vložitvi vloge
ni nasprotoval zakoniti zastopnik.
Pisemska pošiljka s potno listino iz
prejšnjega odstavka je naslovljena na osebo, ki se ji vroči potna listina.
Potna listina se lahko ob predložitvi
pooblastila ali izjave pooblaščenca o obstoju pooblastila v skladu z zakonom,
ki ureja splošni upravni postopek, vroči tudi pooblaščencu.
Vročitev po pošti je opravljena, ko
državljan prevzame potno listino. Če potne listine ne prevzame v osmih dneh od
prejema obvestila o dospeli pošiljki, se potna listina vrne pristojnemu organu,
ki jo je izdal.
Državljanu iz tretjega odstavka 6. člena
tega zakona se potna listina vroči pri organu Republike Slovenije v tujini, ki
je pooblaščen za opravljanje konzularnih zadev.
24. člen
Pogrešitev, izgubo ali tatvino (v
nadaljnjem besedilu: pogrešitev) potne listine v Republiki Sloveniji mora
imetnik takoj, če to ni mogoče, pa najpozneje v osmih dneh, naznaniti organu,
pristojnemu za izdajo potne listine. V naznanitvi navede podatke iz 2., 3., 5.
in 8. točke tretjega odstavka 23. člena tega zakona, vrsto potne listine in
okoliščine pogrešitve potne listine.
Pogrešitev potne listine v tujini mora
imetnik takoj, če to ni mogoče, pa najkasneje v osmih dneh po prihodu v
Republiko Slovenijo, naznaniti pristojnemu organu na način, določen v prejšnjem
odstavku. Državljan brez stalnega prebivališča v Republiki Sloveniji mora
pogrešitev potne listine v tujini naznaniti najbližjemu diplomatskemu
predstavništvu ali konzulatu Republike Slovenije v tujini v 30 dneh od
pogrešitve na način, določen v prejšnjem odstavku.
V naznanitvi pogrešitve je potrebno navesti
resnične podatke o okoliščinah pogrešitve potne listine.
Za prijavo pogrešitve potne listine se
smiselno uporabljajo določbe 22. člena tega zakona.
25. člen
O vlogi za izdajo potne listine mora
pristojni organ odločiti v 15 dneh po njeni vložitvi.
Od državljanov, rojenih v tujini, ki niso
vpisani v matični register v Republiki Sloveniji in je za njih potrebno
ugotoviti državljanstvo in ostale osebne podatke, lahko pristojni organ
zahteva, da predložijo izpisek iz rojstne matične knjige in dokazilo o
državljanstvu, sicer se rok, v katerem mora biti izdana potna listina, lahko
podaljša še za 30 dni.
V primeru, da pristojni organ podvomi o
resničnosti podatkov iz tretjega odstavka prejšnjega člena, se rok za izdajo
potne listine lahko podaljša za čas ugotavljanja resničnosti podatkov, ki pa ne
sme biti daljši od 60 dni.
26. člen
Organ, pri katerem je bila vložena vloga za
izdajo potne listine, izdajo zavrne:
1.    
če je zoper državljana, ki prosi za izdajo potne listine, uveden
kazenski postopek oziroma teče postopek v zakonskih sporih ter sporih iz
razmerij med starši in otroki, dokler postopek traja – če to zahteva pristojno
sodišče;
2.    
če obstajajo interesi obrambe države, določeni v zakonu – če to zahteva
ministrstvo, pristojno za obrambo;
3.    
če je bila državljanu najmanj dvakrat izrečena kazen zapora za kazniva
dejanja neupravičene proizvodnje in prometa s prepovedanimi drogami,
nedovoljenimi snovmi v športu in predhodnimi sestavinami za izdelavo
prepovedanih drog, ponarejanja denarja, tihotapstva, ponarejanja listin,
nedovoljene proizvodnje in prometa orožja ali eksplozivov, prepovedanega
prehajanja meje ali ozemlja države, trgovine z ljudmi, terorizma, financiranja
terorizma, ščuvanja in javnega poveličevanja terorističnih dejanj, novačenja in
usposabljanja za terorizem, novačenja vojaških najemnikov in oseb, mlajših od
osemnajst let, za kazniva dejanja zoper spolno nedotakljivost ali za kazniva
dejanja, povezana s tujino, za katera je v zakonu predpisana kazen osem ali več
let zapora, če to zahteva policija.
Sodišče mora o pravnomočni sodbi za kazniva
dejanja iz 3. točke prejšnjega odstavka obvestiti pristojno policijsko enoto,
na območju katere ima državljan prijavljeno stalno prebivališče, oziroma
policijsko enoto, na območju katere je sedež sodišča, če državljan nima
stalnega prebivališča na območju Republike Slovenije, ki vloži zahtevo iz 3.
točke prejšnjega odstavka.
Če je kakšen od razlogov iz prvega odstavka
tega člena nastal po izdaji potne listine, pristojni organ izdano potno listino
odvzame.
Pritožba zoper odločbo iz prejšnjega
odstavka ne zadrži izvršitve.
27. člen
O vseh dejstvih, katerih posledica je
prenehanje razlogov za zavrnitev vloge za izdajo potnega lista, mora pristojno
sodišče, ministrstvo, pristojno za obrambo, ali policija takoj obvestiti
upravno enoto, na območju katere ima državljan stalno prebivališče, ali
ministrstvo, pristojno za notranje zadeve, če državljan nima stalnega
prebivališča v Republiki Sloveniji.
Šteje se, da ni več razlogov za zavrnitev
vloge za izdajo potnega lista iz prvega odstavka prejšnjega člena, če pristojno
sodišče ali ministrstvo, pristojno za obrambo ali policija ne obnovi zahteve po
preteku enega leta od dneva vložitve zahteve za zavrnitev izdaje potnega lista.
28. člen
O pritožbi zoper odločbo o zavrnitvi vloge
za izdajo potne listine, oziroma o odvzemu potne listine, ki jo je izdal
pristojni organ ali organ Republike Slovenije v tujini, ki je pooblaščen za
konzularne zadeve, odloča ministrstvo, pristojno za notranje zadeve.
O pritožbi zoper odločbo o zavrnitvi vloge
za izdajo potne listine oziroma o odvzemu potne listine, ki jo je na prvi
stopnji izdalo ministrstvo, pristojno za notranje zadeve, odloča vlada.
29. člen
Na vlogo državljana, ki mu je bila
zavrnjena izdaja potne listine, oziroma, ki mu je bila odvzeta potna listina,
sme sodišče ali organ, ki je zahteval prepoved izdaje, v posebno upravičenih
razlogih (smrt družinskega člana, zdravljenje v tujini, nujni službeni opravki)
dovoliti izdajo potne listine z omejeno veljavnostjo, ki ne sme biti daljša od
60 dni.
V. EVIDENCE
30. člen
Organi, pristojni za izdajo potnih listin,
vodijo in vzdržujejo evidenco izdanih potnih listin za namene preverjanja
istovetnosti, državljanstva, prehoda državne meje ter za upravne postopke po
tem zakonu. Evidenca se vodi na centralnem računalniku ministrstva, pristojnega
za notranje zadeve.
Evidenca iz prejšnjega odstavka vsebuje:
-      
podatke iz tretjega odstavka 23. člena tega zakona;
-      
diplomatski oziroma konzularni naziv in funkcijo, ki jo oseba opravlja,
v primeru izdaje diplomatskega oziroma službenega potnega lista;
-      
fotografijo imetnika v digitalni obliki, ki je ni mogoče prebrati z
napravami za branje biometričnih podatkov;
-      
prstna odtisa oziroma prstni odtis in podatek o roki in prstu prstnega
odtisa;
-      
podatke o datumu izdaje, izdelave in prevzema potne listine na pošto;
-      
podatke o izgubljenih, pogrešanih in ukradenih potnih listinah;
-      
podatke iz 26. člena tega zakona.
Obdelava osebnih podatkov iz evidence
izdanih potnih listin je dopustna le v obsegu, ki je potreben za uresničevanje
namena iz prvega odstavka tega člena.
Zaradi zagotovitve varnosti pravnega
prometa so na enotnem državnem portalu e‑uprava dostopni podatki o izgubljenih,
pogrešanih in ukradenih potnih listinah iz šeste alineje drugega odstavka tega
člena, in sicer:
-      
organ, pristojen za izdajo potne listine,
-      
serijska številka,
-      
datum izdaje in datum veljavnosti,
-      
datum naznanitve pogrešitve, izgube ali kraje.
Fotografijo v digitalni obliki, ki se hrani
na elektronskem odložišču fotografij za osebne dokumente, se v evidenco izdanih
potnih listin na podlagi četrtega odstavka 23. člena tega zakona prevzema s
samodejnim povezovanjem z elektronskim vložiščem fotografij. Prevzemanje teh
podatkov poteka na podlagi privolitve posameznika z uporabo referenčne številke
fotografije.
Fotografijo v digitalni obliki, ki se hrani
v evidenci drugega uradnega identifikacijskega dokumenta na podlagi šestega
odstavka 23. člena tega zakona, se v evidenco izdanih potnih listin prevzema s
samodejnim povezovanjem z evidenco osebnih izkaznic, ki se vodi skladno z
določbami zakona, ki ureja izdajo osebnih izkaznic in evidenco voznikov, ki se
vodi skladno z določbami zakona, ki ureja izdajo vozniških dovoljenj.
Prevzemanje teh podatkov poteka na podlagi privolitve posameznika z uporabo
EMŠO.
Podatke iz evidence vodi organ, pristojen
za izdajo potnih listin, pet let po prenehanju veljavnosti potne listine, razen
podatkov iz 26. člena tega zakona, ki jih pristojni organ uniči po petih letih,
ko preneha razlog za njihovo vodenje.
Prstna odtisa oziroma prstni odtis se v
evidenci iz drugega odstavka tega člena hranita oziroma hrani do vročitve potne
listine.
Način vodenja evidence izdanih potnih
listin predpiše minister, pristojen za notranje zadeve, v soglasju z ministrom,
pristojnim za zunanje zadeve.
30.a člen
Če državljan vloži vlogo za izdajo potne
listine izven sedeža diplomatskega predstavništva ali konzulata Republike
Slovenije v državi, kjer kriptiran elektronski prenos osebnih podatkov ni
dovoljen ali ni mogoč, se osebni podatki državljana iz 2. in 3. točke tretjega odstavka 23. člena in osmega odstavka 23. člena tega zakona hranijo in
prenašajo na ustrezno varovanem in kriptiranem elektronskem mediju do njihovega
elektronskega prenosa v evidenco potnih listin, vendar največ 15 dni od njihove
pridobitve.
Določba prejšnjega odstavka se uporablja
tudi, če državljan vloži vlogo za izdajo potne listine na diplomatsko
predstavništvo ali konzulat, vendar le v času, ko kriptiran elektronski prenos
osebnih podatkov v evidenco potnih listin ni mogoč.
V času hranjenja na elektronskem mediju iz
prvega odstavka tega člena morajo biti osebni podatki državljana varovani v
skladu s predpisi, ki urejajo varstvo osebnih podatkov.
Po prenosu osebnih podatkov iz prvega
odstavka tega člena v evidenco potnih listin se osebni podatki na elektronskem
mediju uničijo.
31. člen
Podatke iz evidence lahko uporabljajo
delavci pristojnega organa, ministrstva, pristojnega za notranje zadeve, in
ministrstva, pristojnega za zunanje zadeve, za opravljanje nalog s svojega
delovnega področja, uporabljajo pa jih lahko tudi policisti, če gre za
izvrševanje z zakonom določenih nalog, v primerih iz 26. člena tega zakona pa
tudi pristojna sodišča in ministrstvo, pristojno za obrambo.
Osebne podatke na elektronskem mediju iz
prvega odstavka prejšnjega člena lahko uporabljajo le pooblaščeni uslužbenci diplomatskega
predstavništva ali konzulata Republike Slovenije.
Podoba obraza imetnika potne listine,
shranjena kot biometrični podatek, in prstni odtisi oziroma prstni odtis,
shranjen kot biometrični podatek na pomnilniškem mediju, se lahko uporabljajo
le za preverjanje verodostojnosti potne listine in istovetnosti imetnika potne
listine pri prehajanju državne meje.
Osebne podatke iz 23. člena tega zakona sme
uporabljati pooblaščeno podjetje ali organizacija iz tretjega odstavka 12.
člena tega zakona za potrebe vpisa podatkov na obrazec potne listine in jih
mora v roku 30 dni po uporabi uničiti.
Podatek o registrski številki potne listine
sme uporabljati podjetje ali organizacija iz 12.a člena tega zakona za potrebe
potrditve prevzema poštnih pošiljk iz 12.a člena tega zakona in ga mora v roku
30 dni po uporabi uničiti.
VI. NADZOR
32. člen
Nadzor nad izvrševanjem določb tega zakona
izvajata ministrstvo, pristojno za notranje zadeve, in ministrstvo, pristojno
za zunanje zadeve, vsako s svojega delovnega področja. Nadzor nad izvrševanjem
določb 2. in 4. člena, prvega odstavka 20. člena, drugega odstavka 21. člena, drugega
odstavka 23. člena, prvega, drugega in tretjega odstavka 24. člena tega zakona
izvaja Inšpektorat Republike Slovenije, pristojen za notranje zadeve. Nadzor
nad izvrševanjem določb iz 4. člena tega zakona izvaja tudi policija.
Inšpektorat Republike Slovenije, pristojen
za notranje zadeve, in policija izvršujeta pristojnost iz prejšnjega odstavka
kot prekrškovna organa.
Podjetje ali organizacija iz 12. člena tega
zakona mora osebam, določenim s pogodbo iz drugega in tretjega odstavka 12.
člena tega zakona, omogočiti nadzor prostorov, v katerih poteka izdelava,
personalizacija in skladiščenje obrazcev iz 12. člena tega zakona, ter jim dati
na vpogled vso potrebno dokumentacijo, ki se nanaša na postopke in
izpolnjevanje pogojev za osebe, ki opravljajo naloge izdelave, personalizacije
in skladiščenja teh obrazcev.
VII. KAZENSKE DOLOČBE
33. člen
Z globo od 400 do 830 eurov se kaznuje za
prekršek posameznik, ki:
1.    
že ima veljavno potno listino in si pridobi še drugo iste vrste, pa pri
tem ne obstajajo razlogi iz drugega odstavka 2. člena tega zakona (prvi
odstavek 2. člena tega zakona);
2.    
da, proda ali posodi svojo potno listino drugemu oziroma kupi ali
uporabi tujo potno listino kot svojo ali spreminja oziroma izbriše podatke v
potni listini, če to dejanje nima znakov kaznivega dejanja (prvi odstavek 4.
člena);
3.    
ki v vlogi za izdajo potne listine in naznanitvi pogrešitve potne
listine navede neresnične podatke (drugi odstavek 23. člena in tretji odstavek
24. člena).
34. člen
Z globo od 125 do 400 eurov se kaznuje za
prekršek posameznik, ki:
1.    
zastavi potno listino ali vzame tujo potno listino z namenom zavarovanja
kakšne koristi ali pravice (drugi odstavek 4. člena);
2.    
potne listine v določenem roku po nastopu razlogov za prenehanje njene
veljavnosti ne izroči pristojnemu organu (drugi odstavek 21. člena);
3.    
potne listine v določenem roku ne izroči pristojnemu organu (prvi in
drugi odstavek 20. člena);
4.    
ne naznani pogrešitve potne listine (prvi in drugi odstavek 24. člena).
Z globo od 400 do 1.250 eurov se kaznuje za
prekršek pravna oseba in samostojni podjetnik posameznik, ki vzame tujo potno
listino z namenom zavarovanja kakšne koristi ali pravice (drugi odstavek 4.
člena).
Z globo od 125 do 400 eurov se kaznuje za
prekršek iz prejšnjega odstavka tudi odgovorna oseba pravne osebe ali odgovorna
oseba samostojnega podjetnika posameznika.
34.a člen
Za prekrške iz 33. in 34. člena tega zakona
se sme v hitrem postopku izreči globa tudi v znesku, ki je višji od najnižje
predpisane globe, določene s tem zakonom.
34.b člen
Z globo od 4.170 do 12.510 eurov se kaznuje
za prekršek pravna oseba, samostojni podjetnik posameznik ali posameznik, ki
samostojno opravlja dejavnost, ki kopira potno listino v nasprotju s 4.a členom
tega zakona.
Z globo od 200 do 2.080 eurov se kaznuje za
prekršek iz prejšnjega odstavka tudi odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost,
odgovorna oseba državnega organa ali organa samoupravne lokalne skupnosti.
Z globo od 200 do 830 eurov se kaznuje za
prekršek posameznik, ki stori dejanje iz prvega odstavka tega člena.
Izvajanje 4.a člena tega zakona nadzira
državni nadzorni organ za varstvo osebnih podatkov.

Zakon o potnih listinah državljanov Republike
Slovenije – ZPLD-1 (Uradni list RS, št. 65/00)
vsebuje naslednje prehodne in končne določbe:
»VIII. PREHODNE IN KONČNE DOLOČBE
35. člen
Minister, pristojen za upravo, v soglasju z
ministrom, pristojnim za zunanje zadeve, v treh mesecih po uveljavitvi tega
zakona:
1.    
predpiše obrazce iz 7., 12., 23. in 24. člena tega zakona;
2.    
predpiše način vodenja evidence iz 30. člena tega zakona;
3.    
predpiše postopek in način izdelave, izdaje in preklica potne listine,
potrditve dovoljenja zakonitega zastopnika iz 7. člena tega zakona ter
posredovanja, hrambe, uporabe, vrnitve in uničenja podatkov iz 23. člena tega
zakona, ki jih uporablja pooblaščeno podjetje ali organizacija iz tretjega
odstavka 12. člena tega zakona;
4.    
določi ceno potne listine, ki jo državljan plača pristojnemu organu.
36. člen
Vlada Republike Slovenije na predlog
ministra, pristojnega za zunanje zadeve, v roku treh mesecev po uveljavitvi
tega zakona določi merila za ugotavljanje interesa Republike Slovenije, na
podlagi katerih se lahko izda diplomatski ali službeni potni list.
37. člen
Potne listine, razen potnih listin, ki se
izdajajo po mednarodni pogodbi in vizumi, izdani po zakonu o potnih listinah
državljanov Republike Slovenije (Uradni list RS, št. 1‑10/91), se lahko
uporabljajo do izteka njihove veljavnosti, vendar največ dve leti po
uveljavitvi tega zakona.
38. člen
Z dnem, ko začne veljati ta zakon, preneha
veljati zakon o potnih listinah državljanov Republike Slovenije (Uradni list
RS, št. 1‑10/91).
Pravilnik o potnih listinah in vizumih ter
o načinu vodenja evidence o potnih listih in vizumih (Uradni list RS, št. 19/91
in 52/94) in pravilnik o diplomatskih in službenih potnih listih (Uradni list
RS, št. 5/92) ostaneta v veljavi in se uporabljata, kolikor nista v nasprotju s
tem zakonom, dokler ne bodo izdani predpisi na podlagi tega zakona.
39. člen
Ta zakon začne veljati petnajsti dan po objavi
v Uradnem listu Republike Slovenije.«.

Zakon o spremembah in dopolnitvah Zakona o
potnih listinah državljanov Republike Slovenije – ZPLD-1A (Uradni list RS, št. 98/05)
vsebuje naslednje prehodne in končne določbe:
»27. člen
Določbe zakona, ki se nanašajo na
biometrične podatke, se ne uporabljajo za potne listine, ki se izdajajo po
mednarodni pogodbi, če ni v njej določeno drugače.
28. člen
Potne listine in vizumi, izdani po
dosedanjih določbah zakona, se lahko uporabljajo do izteka njihove veljavnosti.
Imetnik take potne listine pa lahko, v skladu z 32. členom tega zakona, že pred
iztekom njegove veljavnosti zaprosi za zamenjavo take potne listine s potno
listino, izdano v skladu s tem zakonom.
29. člen
Do spremembe oziroma izdaje novih predpisov
se Pravilnik o izvrševanju Zakona o potnih listinah državljanov Republike
Slovenije (Uradni list RS, št. 10/01 in 100/03) in Uredba o merilih za
ugotavljanje interesa Republike Slovenije, na podlagi katerih se lahko izda
diplomatski ali službeni potni list (Uradni list RS, št. 58/01), uporabljata,
kolikor nista v nasprotju s tem zakonom.
30. člen
Do vzpostavitve informatizirane evidence
naznanitev okoliščin pogrešitve potnih listin državljan pogrešitev potne
listine naznani pristojnemu organu, na območju katerega ima prijavljeno stalno
oziroma začasno prebivališče, če v Republiki Sloveniji nima stalnega
prebivališča.
31. člen
Z dnem, ko začne veljati ta zakon, preneha
veljati tretji odstavek 153. člena Pomorskega zakonika (Uradni list RS, št.
37/04 – uradno prečiščeno besedilo).
32. člen
Določbe zakona, ki se nanašajo na
biometrične podatke, se začnejo uporabljati po uskladitvi predpisov iz 29.
člena tega zakona s tem zakonom.
33. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
potnih listinah – ZPLD-1B (Uradni list RS, št. 44/08)
vsebuje naslednje prehodne in končne določbe:
»PREHODNE IN KONČNE DOLOČBE
6. člen
3. in 4. člen tega zakona se začneta
uporabljati po zagotovitvi tehničnih in tehnoloških možnosti za objavo podatkov
na enotnem državnem portalu e-uprava, vendar najpozneje 1. oktobra 2009.
Do tedaj se še naprej uporabljata peti in šesti odstavek 24. člena Zakona o
potnih listinah (Uradni list RS, št. 3/06 – uradno prečiščeno besedilo).
7. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
potnih listinah – ZPLD-1C (Uradni list RS, št. 41/09)
vsebuje naslednje prehodne in končne določbe:
»PREHODNE IN KONČNE DOLOČBE
22. člen
Minister, pristojen za notranje zadeve, v
soglasju z ministrom, pristojnim za zunanje zadeve, v treh mesecih po
uveljavitvi tega zakona predpiše oziroma uskladi:
1.    
obrazce iz 12. in 23. člena zakona;
2.    
način predložitve, hranjenja in uporabe fotografije v digitalni obliki
iz šestega odstavka 23. člena zakona;
3.    
način odvzema prstnih odtisov iz osmega odstavka 23. člena zakona;
4.    
način vodenja evidence iz 30. člena zakona;
5.    
postopek in način izdelave, izdaje in naznanitve pogrešitve potne listine
ter posredovanja, hrambe, uporabe in uničenja podatkov iz 23. člena zakona, ki
jih uporablja organizacija ali podjetje iz tretjega odstavka 12. člena in 12.a
člena zakona;
6.    
ceno obrazcev potnih listin, ki jo državljan plača pristojnemu organu.
23. člen
Potne listine, izdane po dosedanjih
določbah zakona in na obrazcih, določenih s Pravilnikom o izvrševanju Zakona o
potnih listinah (Uradni list RS, št. 84/06), se lahko uporabljajo do poteka
njihove veljavnosti. Imetnik take potne listine lahko pred potekom njene
veljavnosti zaprosi za njeno zamenjavo s potno listino, izdano v skladu s tem
zakonom.
24. člen
Do uskladitve oziroma izdaje novih
predpisov se pravilnik iz prejšnjega člena uporablja, kolikor ni v nasprotju s
tem zakonom.
25. člen
Določbe zakona, ki se nanašajo na prstne
odtise, se začnejo uporabljati 28. junija 2009.
26. člen
Peti odstavek 23. člena zakona se začne
uporabljati po zagotovitvi tehničnih in tehnoloških možnosti za uporabo
fotografij v digitalni obliki iz evidenc drugih javnih listin, vendar
najpozneje 28. junija 2010.
27. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
potnih listinah – ZPLD-1D (Uradni list RS, št. 10/11)
vsebuje naslednje prehodne in končne določbe:
»PREHODNE IN KONČNE DOLOČBE
16. člen
Minister, pristojen za notranje zadeve, v
soglasju z ministrom, pristojnim za zunanje zadeve, v šestih mesecih po uveljavitvi
tega zakona predpiše način odvzema prstnih odtisov iz devetega odstavka 23.
člena in način vodenja evidence iz devetega odstavka 30. člena zakona.
Pravilnik o izvrševanju zakona o potnih
listinah (Uradni list RS, št. 48/09) se uporablja do uskladitve oziroma izdaje
predpisa iz prejšnjega odstavka, če ni v nasprotju s tem zakonom.
17. člen
Ta zakon začne veljati petnajsti dan po
objavi v Uradnem listu Republike Slovenije.«.