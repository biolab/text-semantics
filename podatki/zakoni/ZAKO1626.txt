I. SPLOŠNE DOLOČBE
1. člen
(vsebina zakona)
Ta zakon ureja postopek in telesa oziroma
organe in organizacije, pristojne za pripravo in sprejemanje poklicnih
standardov in katalogov standardov strokovnih znanj in spretnosti (v nadaljnjem
besedilu: katalog), ter pogoje in postopek pridobivanja nacionalnih poklicnih
kvalifikacij.
2. člen
(opredelitev poklicne kvalifikacije)
Poklicna kvalifikacija po tem zakonu je
delovna poklicna oziroma strokovna usposobljenost, ki je potrebna za
opravljanje poklica ali posameznih sklopov zadolžitev v okviru poklica na določeni
ravni zahtevnosti.
Poklicna kvalifikacija, ki je pridobljena v
skladu s tem zakonom, je priznana kot nacionalna poklicna kvalifikacija (v
nadaljnjem besedilu: poklicna kvalifikacija).
Poklicna kvalifikacija se uvršča v
nacionalno ogrodje kvalifikacij.
3. člen
(pridobitev nacionalne poklicne
kvalifikacije)
Posameznik pridobi poklicno kvalifikacijo:
-      
z doseženo poklicno oziroma strokovno izobrazbo
za vse poklice, ki jih v skladu s poklicnim standardom obsega izobraževalni
oziroma študijski program,
-      
po delih izobraževalnih programov za pridobitev
poklicne oziroma strokovne izobrazbe,
-      
po programih poklicnega in strokovnega
usposabljanja in izpopolnjevanja, če je s temi programi tako določeno,
-      
po delih študijskih programov za pridobitev
visokošolske izobrazbe ali po študijskih programih za izpopolnjevanje,
-      
če dokaže, da dosega znanja in spretnosti,
določene s katalogom, sprejetim v skladu s tem zakonom.
Posamezniku, ki ni opravil vseh obveznosti
za pridobitev izobrazbe, šola ob izpisu iz programa izda certifikat za poklicno
kvalifikacijo, za katero je izpolnil pogoje v skladu s tem zakonom.
Posamezniku, ki ni opravil vseh obveznosti
za pridobitev izobrazbe in ni izpolnil pogojev za pridobitev certifikata za
poklicno kvalifikacijo iz prejšnjega odstavka, šola izda potrdilo o opravljenih
obveznostih.
Listine iz drugega in tretjega odstavka
tega člena visokošolski zavod izda na zahtevo študenta oziroma osebe, ki je
zaradi neopravljenih obveznosti izgubila status študenta.
3.a člen
(študijski programi)
Študijski programi, po katerih se pridobi
poklicna kvalifikacija v skladu s četrto alinejo prvega odstavka 3. člena
tega zakona, se sprejemajo in akreditirajo v skladu z zakonom, ki ureja visoko
šolstvo.
Visokošolski zavodi so pri sprejemanju
študijskih programov dolžni obravnavati pobude partnerjev iz 7. člena tega
zakona.
V študijskem programu je treba poleg
sestavin, ki jih določa zakon, ki ureja visoko šolstvo, navesti tudi poklicno
kvalifikacijo, ki jo je mogoče pridobiti po študijskem programu.
4. člen
(javno veljavna izobrazba)
S poklicno kvalifikacijo, pridobljeno v
skladu s peto alineo prvega odstavka tretjega člena, ni mogoče pridobiti naziva
poklicne in strokovne izobrazbe oziroma strokovnega naslova, ki se pridobi po
javno veljavnih izobraževalnih oziroma študijskih programih, sprejetih v skladu
z zakoni in drugimi predpisi, ki urejajo poklicno, strokovno in visokošolsko
izobraževanje, upošteva pa se pri pridobivanju javno veljavne izobrazbe oziroma
strokovnih naslovov v skladu s predpisi, ki urejajo pridobitev navedenih
izobrazb oziroma strokovnih naslovov.
5. člen
(javna listina)
Nacionalna poklicna kvalifikacija se
izkazuje z javno listino, ki se pridobi po končanem izobraževanju oziroma delih
izobraževanja in z javno listino pridobljeno v skladu s tem zakonom.
Javne listine, ki jih posamezniki pridobijo
v skladu s tem zakonom (v nadaljnjem besedilu: certifikat), se upoštevajo pri
pridobivanju javno veljavne izobrazbe v skladu s predpisi, ki urejajo področje
izobraževanja.
Obliko in vsebino javnih listin, ki se
izdajajo v skladu s tem zakonom, določi minister, pristojen za delo (v
nadaljnjem besedilu: minister).
Ne glede na določbo prejšnjega odstavka,
vsebino in obliko listine, ki izkazuje pridobitev poklicne kvalifikacije na
podlagi študijskih programov v visokem šolstvu, določi pristojni organ visokošolskega
zavoda in jo objavi v Uradnem listu Republike Slovenije.
5.a člen
(uporaba zakona za poklicne kvalifikacije
na področju visokega šolstva)
Določbe tega zakona, ki urejajo pristojnost
strokovnih in drugih organov, teles in organizacij, poklicnih standardov in
katalogov, pogojev za pridobitev poklicne kvalifikacije, postopek preverjanja
in potrjevanja, varstva pravic kandidatov, nadzora in financiranja, se
uporabljajo za pridobitev poklicne kvalifikacije na področju visokega šolstva,
če je s tem zakonom izrecno določeno.
II. STROKOVNI IN DRUGI ORGANI TELESA IN ORGANIZACIJE
6. člen
(Strokovni svet)
Strokovni svet Republike Slovenije za
poklicno in strokovno izobraževanje (v nadaljnjem besedilu: pristojni strokovni
svet):
-      
predlaga poklicne standarde in kataloge,
-      
sprejme metodologijo za pripravo poklicnega
standarda in kataloga,
-      
sprejme prioritete izdelave poklicnih
standardov in katalogov v določenem obdobju na podlagi dolgoročnih potreb na
trgu dela,
-      
predlaga program usposabljanja za člane komisij
za pridobitev licence in
-      
opravlja druge naloge, določene z zakoni in
drugimi predpisi.
Strokovna, tehnična in druga dela na
področju poklicnih standardov in katalogov za pristojni strokovni svet opravlja
Center Republike Slovenije za poklicno izobraževanje (v nadaljnjem besedilu:
CPI).
7. člen
(partnerji)
Na področju pridobivanja poklicnih
kvalifikacij opravljajo zbornice, združenje delodajalcev, poklicna združenja,
nevladne organizacije, sindikati in pristojna ministrstva kot partnerji
predvsem naslednje naloge:
-      
dajejo pobude za nove poklicne standarde in
kataloge,
-      
dajejo pobude visokošolskim zavodom za sprejem
študijskih programov, ki omogočajo pridobitev poklicne kvalifikacije v skladu s
četrto alinejo 3. člena tega zakona,
-      
predlagajo člane področnih odborov za poklicne
standarde in
-      
opravljajo druge naloge, določene z zakonom in
drugimi predpisi.
8. člen
(Center Republike Slovenije za poklicno
izobraževanje)
Razvojno in svetovalno delo ter strokovna
dela pri razvoju poklicnih standardov na področju poklicnih kvalifikacij ter
pri oblikovanju katalogov opravlja CPI. CPI pri opravljanju svojih nalog
sodeluje s strokovnimi institucijami na področju izobraževanja in zaposlovanja
doma in v tujini.
Naloge CPI so:
-      
vodenje postopkov razvoja poklicnih standardov
in katalogov;
-      
vodenje delovnih skupin, ki jih imenujejo
področni odbori za poklicne standarde ter strokovna pomoč strokovnjakom za
razvoj poklicnih standardov in katalogov;
-      
pripravljanje in pošiljanje predlogov poklicnih
standardov in katalogov, predlogov o podaljšanju veljavnosti sedanjih ali
prenovljenih poklicnih standardov in katalogov z utemeljitvami pristojnemu
področnemu odboru ter pristojnemu strokovnemu svetu;
-      
spremljanje dela svetovalcev v postopku
preverjanja in potrjevanja poklicnih kvalifikacij;
-      
razvoj metodologij za pripravo poklicnih
standardov in katalogov ter priznavanje kvalifikacij, pridobljenih v sistemu
dela;
-      
spremljanje certifikatnega sistema;
-      
spremljanje mednarodne primerljivosti poklicnih
kvalifikacij;
-      
opravljanje strokovnih nalog in dopolnjevanje
metodoloških podlag certifikatnega sistema, kreditnega sistema in ogrodja
kvalifikacij;
-      
spodbujanje pridobivanja poklicnih kvalifikacij
za nova poklicna in strokovna področja na vseh ravneh zahtevnosti;
-      
predstavitev in promocija certifikatnega
sistema v sodelovanju s partnerji;
-      
sodelovanje z drugimi partnerskimi
institucijami v Evropski uniji;
-      
razvoj in dopolnjevanje metodologij za
neposredno in posredno preverjanje;
-      
priprava gradiva in opravljanje drugih nalog,
določenih z zakoni in drugimi predpisi ter splošnimi akti in potrebami
ministrstva;
-      
vzdrževanje in razvijanje informacijskega
sistema v okviru nacionalnega informacijskega središča za poklicne
kvalifikacije;
-      
izvajanje obveznega programa usposabljanja za
svetovalce v postopku preverjanja in potrjevanja poklicnih kvalifikacij.
9. člen
(Državni izpitni center)
Državni izpitni center:
-      
skrbi za razvoj metodologij in postopkov
preverjanj in potrjevanja poklicnih kvalifikacij,
-      
organizira usposabljanje kandidatov za člane
komisij za preverjanje in potrjevanje,
-      
spremlja in vrednoti uresničevanje ciljev
programa usposabljanja kandidatov za člane komisij za preverjanje in
potrjevanje in pristojnemu strokovnemu svetu daje pobude za izboljšave,
-      
skrbi za nabor vprašanj in nalog v postopku
preverjanja in potrjevanja poklicnih kvalifikacij,
-      
skrbi za razvoj mreže za preverjanje in
potrjevanje poklicnih kvalifikacij,
-      
vodi register izvajalcev postopkov za
ugotavljanje in potrjevanje kvalifikacij,
-      
podeljuje licence članom komisij za preverjanje
in potrjevanje,
-      
vodi evidence za katere je pooblaščen z
zakonom,
-      
spremlja delo komisij za preverjanje in
potrjevanje,
-      
vsaj enkrat letno poroča ministru,
-      
opravlja druge naloge določene z zakoni in
drugimi predpisi ter splošnimi akti.
10. člen
(izvajalci postopkov za ugotavljanje in
potrjevanje poklicnih kvalifikacij)
Postopke za preverjanje in potrjevanje
poklicnih kvalifikacij lahko izvajajo medpodjetniški izobraževalni centri,
šole, organizacije za izobraževanje odraslih in zbornice, ki izvajajo javno
veljavne izobraževalne programe ter izpolnjujejo materialne in kadrovske
pogoje, določene s katalogom standardov strokovnih znanj in spretnosti, ter
drugimi akti, če je tako določeno s posebnimi predpisi (v nadaljnjem besedilu:
izvajalci postopkov za ugotavljanje in potrjevanje poklicnih kvalifikacij).
Za področja, za katera ni zagotovljenih
pogojev v organizacijah iz prejšnjega odstavka, izbere Državni izpitni center
izvajalca postopkov za ugotavljanje in potrjevanje poklicnih kvalifikacij na
podlagi javnega razpisa.
Državni izpitni center vpiše izvajalce
postopkov za ugotavljanje in potrjevanje poklicnih kvalifikacij v register
izvajalcev postopkov za ugotavljanje in potrjevanje kvalifikacij. Postopek
vpisa in način vodenja registra določi minister.
III. POKLICNI STANDARD, KATALOG
11. člen
(podlaga za pripravo katalogov)
Podlaga za pripravo kataloga je pobuda za
pripravo poklicnega standarda.
Pobuda za pripravo poklicnega standarda je
dokument, ki vsebuje ime poklica, ključna dela, oceno potreb glede na
dolgoročni razvoj dejavnosti, predpise, ki urejajo dejavnost v Republiki
Sloveniji in v Evropski uniji, ter mednarodno primerljivost.
Pobudo za pripravo poklicnih standardov
lahko da vsaka pravna ali fizična oseba na obrazcu, ki je objavljen na spletni
strani CPI. Če CPI ugotovi, da pobuda izpolnjuje pogoje, ki so predpisani v
metodologiji za pripravo poklicnega standarda in kataloga iz 13. člena tega
zakona, pripravi predlog za obravnavo na pristojnem področnem odboru za
poklicne standarde, ki sprejme odločitev o pripravi poklicnega standarda
oziroma kataloga ter predlaga partnerje, ki naj imenujejo predstavnike v
delovno skupino, katere delo usklajuje in usmerja CPI. Katalog se oblikuje na
podlagi poklicnega standarda.
Zahtevo za pripravo poklicnih standardov
lahko da tudi ministrstvo, pristojno za področje, ki ga ureja predpis, v
katerem je kot pogoj za opravljanje določenega reguliranega poklica predpisana
pridobitev poklicnih kvalifikacij. CPI v primeru zahteve pristojnega
ministrstva sprejme odločitev o začetku priprave poklicnega standarda in
kataloga ter predlaga partnerje, ki naj imenujejo predstavnike v delovno skupino.
V delovni skupini za pripravo poklicnega standarda in kataloga mora sodelovati
vsaj en predstavnik ministrstva, ki je zahtevalo pripravo poklicnega standarda.
12. člen
(katalog)
Katalog je dokument, ki določi vstopne
pogoje, vsebino preverjanja in potrjevanja na določeni ravni zahtevnosti in
opredeli načine in merila preverjanja, kriterije in merila za posamezna
vprašanja in naloge, primere nalog in vprašanj, kreditne točke ter materialne
pogoje, ki jih morajo izpolnjevati izvajalci postopkov za ugotavljanje in
potrjevanje poklicnih kvalifikacij, ter kadrovske pogoje, ki jih morajo
izpolnjevati člani komisije.
Katalog se pripravi na podlagi poklicnega
standarda in se kreditno vrednoti po isti metodologiji, po kateri se vrednotijo
moduli v poklicnem in strokovnem izobraževanju.
Kataloge sprejme minister na predlog
pristojnega strokovnega sveta.
13. člen
(metodologija za pripravo katalogov)
Predlogi poklicnih standardov in katalogov
morajo biti oblikovani v skladu z metodologijo, ki jo določi pristojni strokovni
svet.
14. člen
(področni odbori za poklicne standarde)
Za posamezno strokovno področje, za
posamezne panoge oziroma za več panog imenuje minister področne odbore za
poklicne standarde, ki usklajujejo predloge partnerjev.
Področni odbor sestavljajo uveljavljeni
strokovnjaki, ki jih predlagajo zbornice, združenje delodajalcev, poklicna
združenja, sindikati, neprofitne organizacije in pristojna ministrstva, v
sodelovanju s partnerji iz 7. člena tega zakona.
Področni odbori:
-      
obravnavajo utemeljenost pobud za poklicne
standarde in kataloge,
-      
predlagajo prioritete priprave poklicnih
standardov in katalogov pristojnemu strokovnemu svetu,
-      
predlagajo metodologijo za pripravo poklicnega
standarda in kataloga,
-      
predlagajo pripravo poklicnih standardov in
katalogov,
-      
predlagajo sezname uveljavljenih strokovnjakov
za pripravo poklicnih standardov, profilov poklicev in katalogov,
-      
predlagajo strukturo kvalifikacij za področje,
-      
usklajujejo vsebine poklicnih standardov in
katalogov,
-      
predlagajo revizijo poklicnih standardov in
katalogov,
-      
predlagajo poklicne standarde in kataloge
pristojnemu strokovnemu svetu.
Področni odbori predlagajo posameznim
panogam pripravo poklicnega standarda in kataloga ter za to nalogo imenujejo
delovno skupino uveljavljenih strokovnjakov. Predlog poklicnega standarda in
kataloga, predlog o podaljšanju veljavnosti obstoječega ali prenovljenega
poklicnega standarda in kataloga delovna skupina z utemeljitvami posreduje
pristojnemu področnemu odboru.
Področni odbor mora pri usklajevanju vsebin
poklicnih standardov in katalogov upoštevati predvsem:
-      
ugotovljene potrebe po poklicni kvalifikaciji,
-      
mednarodno primerljivost, 
-      
usklajenost s pravnim redom,
-      
umeščenost predloga v obstoječo strukturo
kvalifikacij za področje.
Področni odbor preveri predlog iz četrtega
odstavka tega člena ter izdela predlog za sprejetje ali zavrnitev poklicnega
standarda in kataloga ter posreduje mnenje k poklicnim standardom in katalogom
na pristojni strokovni svet.
15. člen
(objava katalogov)
CPI pripravi čistopis katalogov.
Kataloge s sklepom objavi minister, in
sicer tako, da so javno dostopni najmanj v elektronski obliki. Objava kataloga
na spletni strani nacionalnega informacijskega središča za poklicne
kvalifikacije ali ministrstva, pristojnega za delo (v nadaljnjem besedilu:
ministrstvo), se šteje za uradno objavo.
Katalogi, ki so sprejeti v skladu s tem
zakonom in objavljeni v skladu s prejšnjim odstavkom, so javno veljavni.
16. člen
(črtan)
IV. POGOJI ZA PRIDOBITEV POKLICNE KVALIFIKACIJE
17. člen
(kandidati)
Poklicno kvalifikacijo po tem zakonu lahko
pridobi oseba, ki je stara najmanj 18 let. Izjemoma lahko poklicno
kvalifikacijo po tem zakonu pridobi tudi oseba, ki še ni stara 18 let, če ji je
prenehal status vajenca ali dijaka in dokaže, da dosega znanja in spretnosti,
določene s katalogom (v nadaljnjem besedilu: kandidat).
Izvajalci postopkov za ugotavljanje in
potrjevanje poklicnih kvalifikacij morajo kandidatom za pridobitev poklicnih
kvalifikacij zagotoviti svetovanje v postopku pridobivanja poklicnih
kvalifikacij in pomoč pri sestavi osebne zbirne mape.
18. člen
(dokazovanje poklicne kvalifikacije)
Poklicna kvalifikacija se dokaže:
-      
z neposrednim preverjanjem strokovnih znanj
spretnosti in sposobnosti določenih s katalogom (v nadaljnjem besedilu:
preverjanje),
-      
na podlagi listin pridobljenih po
izobraževalnih programih ali na drug način (v nadaljnjem besedilu:
potrjevanje).
Osebam s posebnimi potrebami se lahko
prilagodijo oblike in trajanje preverjanja ter sestava komisij za preverjanje
in potrjevanje poklicnih kvalifikacij.
Natančnejša navodila določi komisija za
preverjanje in potrjevanje poklicnih kvalifikacij za vsak primer posebej, v
skladu s katalogom.
V. POSTOPEK PREVERJANJA IN POTRJEVANJA
19. člen
(komisije)
Poklicne kvalifikacije preverjajo in
potrjujejo komisije za preverjanje in potrjevanje poklicnih kvalifikacij (v
nadaljnjem besedilu: komisije).
Minister na podlagi javnega razpisa
Državnega izpitnega centra, za vojaške poklice pa na predlog ministra,
pristojnega za obrambo, določi listo članov komisij za vsak katalog posebej.
Člani so imenovani na listo za štiri leta. Izmed teh članov Državni izpitni
center imenuje komisije za vsako posamezno preverjanje in potrjevanje.
Predsednik in člani komisij morajo imeti
licenco Državnega izpitnega centra, ki jo morajo obnoviti vsake štiri leta.
Licenco si lahko pridobi, kdor ima s
katalogom določeno kvalifikacijo, vsaj zadnjih pet let delovne izkušenje v
stroki ter opravljen program usposabljanja, ki ga na predlog pristojnega
strokovnega sveta določi minister. Dokazilo o usposobljenosti lahko kandidati
za člane komisij pridobijo tudi z neposrednim preverjanjem na podlagi kataloga
znanj in spretnosti, ki ga določi minister.
Če Državni izpitni center pri spremljanju
dela komisij ugotovi, da predsednik oziroma član komisije ni strokovno
usposobljen za delo v komisiji, oziroma da krši predpise s področja priznavanja
poklicnih kvalifikacij, mu odvzame licenco.
Kot član komisije ali predsednik komisije
ne sme sodelovati oseba, ki je:
-      
v času preverjanja delodajalec kandidatu,
-      
v času preverjanja solastnik podjetja,
obratovalnice, prodajalne, lokala ali sodelavec kandidatu,
-      
v sorodu s kandidatom v ravni ali stranski
vrsti do 3. kolena ali njegov zakonec oziroma zunaj zakonski partner.
V komisiji ne sme biti več kot en član, ki
je izvajal program usposabljanja in izpopolnjevanja oziroma pripravljal
kandidata na preverjanje.
Način in postopek stalnega strokovnega
usposabljanja članov komisij podrobneje določi minister.
20. člen
(opravljanje administrativno-tehničnih in
strokovnih del)
Administrativno-tehnična in strokovna dela
za komisije opravljajo izvajalci postopkov za ugotavljanje in potrjevanje poklicnih
kvalifikacij.
Zakonitost in strokovnost dela komisij
spremlja Državni izpitni center. Državni izpitni center organizira spremljanje
dela komisij tako, da se udeleži preverjanja in potrjevanja poklicnih
kvalifikacij pri posameznem izvajalcu postopkov za ugotavljanje in potrjevanje
poklicnih kvalifikacij vsaj enkrat letno.
VI. VARSTVO PRAVIC KANDIDATOV
21. člen
(ugovor)
Kandidat ima pravico do ugovora v osmih
dneh po prejemu odločbe komisije. Ugovor predloži stalni komisiji za ugovore
pri ministrstvu. Stalno komisijo za ugovore imenuje minister.
Stalna komisija za ugovore mora v osmih
dneh ugotoviti utemeljenost ugovora. Če ugotovi, da je ugovor utemeljen,
imenuje novo komisijo. Novo komisijo imenuje v skladu z 19. členom tega
zakona. V novo komisijo ne sme imenovati članov, ki so sodelovali pri izdaji
odločbe, zoper katero je vložen ugovor, razen ko drugih članov z ustrezno
licenco ni.
21.a člen
(objava razveljavitve certifikata)
Imetnik, ki izgubi certifikat ali se njegov
certifikat uniči ali odtuji, mora nemudoma poslati zahtevek za objavo preklica
veljavnosti certifikata v Uradni list Republike Slovenije.
Če imetnik takega certifikata ne objavi
preklica veljavnosti, ima pravico to storiti izdajatelj certifikata, če ima
dokazila, vendar mora o tem obvestiti imetnika oziroma upravičenca do te
listine.
21.b člen
(nadomestni certifikat)
Izvajalec postopkov za ugotavljanje in
potrjevanje poklicnih kvalifikacij mora imetniku izdati nadomestni certifikat,
če ta dokaže, da je zaradi izgube, uničenja ali odtujitve v Uradnem listu
Republike Slovenije preklicana veljavnost izvirnika.
Izvajalec postopkov za ugotavljanje in
potrjevanje poklicnih kvalifikacij izda nadomestni certifikat na posebnem
obrazcu v obliki izpisa iz evidence; ta mora poleg predpisanih podatkov
vsebovati še klavzulo, da je ta certifikat nadomesten in enakovreden izvirniku,
podatke o izpisu in izvirniku certifikata (številka in datum izdaje) ter oznako
evidence, iz katere so podatki povzeti.
Izdajatelj nadomestnega certifikata navede
ime izvajalca postopka za ugotavljanje in potrjevanje poklicnih kvalifikacij
oziroma pravnega naslednika, ki ima ustrezno evidenco, ne glede na to, kdo je
bil, oziroma kako se je imenoval izdajatelj izvirnika certifikata. Izpisek
podpiše pooblaščena oseba izdajatelja in potrdi pristnost listine s pečatom
izdajatelja.
V evidenci o izdanih certifikatih se
vpišejo podatki o izdanem nadomestnem certifikatu na podlagi predloženega
dokazila o preklicu izvirnika v Uradnem listu Republike Slovenije.
21.c člen
(ravnanje s poškodovanimi certifikati)
Certifikat, ki je poškodovan, imetnik vrne
izvajalcu postopkov za ugotavljanje in potrjevanje poklicnih kvalifikacij v
uničenje. Izvajalec postopkov za ugotavljanje in potrjevanje poklicnih
kvalifikacij uniči certifikat tako, da ga prečrta oziroma preluknja in na
sprednji strani označi, da je uničen, ter navede številko in datum izdaje akta,
s katerim je certifikat uničen, in ime organa, ki ga je uničil. Če je mogoče,
izvajalec postopkov za ugotavljanje in potrjevanje poklicnih kvalifikacij na
enak način uniči vse overjene izvode tega certifikata. Podatke o uničenju vnese
v evidenco izdanih certifikatov.
22. člen
(izvršilni predpisi)
Sestavo komisij, način in postopek za
pridobitev in izgubo licence ter način in postopek preverjanja in potrjevanja
podrobneje določi minister.
23. člen
(poročilo)
Izvajalci postopkov za ugotavljanje in
potrjevanje poklicnih kvalifikacij in člani komisij enkrat letno poročajo
Državnemu izpitnemu centru, ta pa ministru.
Poročilo vsebuje podatke o problematiki
svetovanja in izvajanja postopkov ugotavljanja doseganja standardov strokovnih
znanj in spretnosti ter predloge za dopolnjevanje katalogov.
VII. NADZOR
24. člen
(inšpektorat)
Nadzor nad zakonitostjo dela izvajalcev
postopkov za ugotavljanje in potrjevanje poklicnih kvalifikacij ter
zakonitostjo in strokovnostjo dela komisij opravlja Inšpektorat Republike
Slovenije za delo (v nadaljnjem besedilu: inšpektorat).
Inšpekcijsko nadzorstvo iz prejšnjega
odstavka neposredno opravljajo inšpektorji za delo (v nadaljnjem besedilu:
inšpektor).
25. člen
(obseg nadzora)
Inšpektorat nadzira:
-      
izpolnjevanje pogojev določenih za izvajalce
postopkov za ugotavljanje in potrjevanje poklicnih kvalifikacij,
-      
zakonitost postopkov ugotavljanja in
potrjevanja poklicnih kvalifikacij,
-      
sestavo komisij in
-      
usposobljenost članov komisij.
26. člen
(vrste nadzora)
Nadzor se opravi kot redni ali izredni
nadzor in ponovni nadzor.
Redni nadzor se opravi v skladu z letnim
delovnim načrtom inšpektorata, ki mora zagotoviti, da se opravi nadzor pri
posameznem izvajalcu postopkov za ugotavljanje in potrjevanje poklicnih
kvalifikacij vsaj enkrat letno.
Izredni nadzor se opravi na zahtevo
posameznika, ki mora biti o rezultatih nadzora obveščen, če tako zahteva.
Inšpektor mora opraviti izredni nadzor tudi v primeru anonimne prijave.
Ponovni nadzor se izvede po preteku roka,
določenega za odpravo kršitev ter izvršitev naloženih ukrepov in nalog.
Redni nadzor se napove, izredni in ponovni
nadzor se lahko opravi tudi nenapovedano. Inšpektor se ob prihodu najavi
odgovorni osebi.
27. člen
(ukrepi)
Inšpektor v primeru, ko ugotovi kršitve, z
odločbo:
-      
določi ukrepe in rok za odpravo kršitev,
-      
zahteva zamenjavo komisije oziroma posameznega člana
ali predsednika,
-      
odredi začasen ali trajen odvzem dovoljenja za
izvajanje postopkov za ugotavljanje in potrjevanje poklicnih kvalifikacij,
-      
odredi začasen ali trajen odvzem licence
predsedniku oziroma članu komisije.
Odločbo vroči stranki, v primerih iz druge,
tretje in četrte alinee prejšnjega odstavka pa tudi Državnemu izpitnemu centru,
ki je po dokončnosti odločbe dolžan izvršiti v odločbi predlagane ukrepe.
28. člen
(ponovni nadzor in izpolnjevanje ukrepov)
Če inšpektor ob ponovnem nadzoru ugotovi,
da odgovorna oseba ni izvršila odločbe, lahko za izvršitev odločbe določi nov
rok, če so podani upravičeni razlogi, da odločba v določenem roku ni bila
izvršena.
Če v novem roku kršitve niso bile
odpravljene oziroma, če glede na okoliščine ni mogoče pričakovati odprave
ugotovljenih kršitev, inšpektor izreče ustrezen ukrep iz druge do četrte alinee
prvega odstavka prejšnjega člena.
29. člen
(zapisnik o opravljenem nadzoru)
O opravljenem inšpekcijskem nadzoru se
sestavi zapisnik.
Zapisnik mora obsegati natančno in kratko
potek in vsebino ob inšpekcijskem nadzorstvu opravljenih dejanj in danih izjav.
Pri tem se mora zapisnik omejiti na predmet postopka. V zapisniku se navedejo
listine, ki so bile v kakršenkoli namen uporabljene ob opravljanju nadzorstva.
Zapisnik se vroči stranki, pa tudi
Državnemu izpitnemu centru, če se ugotovljene kršitve nanašajo na delo
komisije.
30. člen
(pravica do pritožbe na odločbo
inšpektorja)
Zoper odločbo, ki jo izda inšpektor, je
možna pritožba v osmih dneh od dneva njene vročitve na ministrstvo.
VIII. EVIDENCE
31. člen
(vrste evidenc)
Na področju poklicnih kvalifikacij se za
potrebe spremljanja stanja na tem področju, za ugotavljanje, urejanje in
uveljavljanje pravic in obveznosti posameznikov in za odločanje o njihovih
pravicah in obveznostih po tem zakonu ter za druge zakonite namene vodijo
naslednje evidence:
-      
evidenca poklicnih standardov,
-      
evidenca katalogov,
-      
evidenca izdanih certifikatov,
-      
evidenca imetnikov licenc in
-      
register izvajalcev postopkov za ugotavljanje
in potrjevanje poklicnih kvalifikacij.
32. člen
(vsebina evidenc)
Evidenca poklicnih standardov vsebuje:
-      
ime in kodo poklicnega standarda,
-      
ime poklicne kvalifikacije,
-      
datum sprejema,
-      
datum objave.
Evidenco iz prejšnjega odstavka vodi CPI.
Evidenca katalogov vsebuje:
-      
ime kataloga,
-      
poklicno kvalifikacijo,
-      
datum sprejema,
-      
datum objave.
Evidenco iz prejšnjega odstavka vodi CPI.
Evidenca izdanih certifikatov, vsebuje:
-      
osebne podatke (ime, priimek, datum in kraj
rojstva, EMŠO, prebivališče, državljanstvo),
-      
številko in datum izdaje certifikata,
-      
poklicno kvalifikacijo, ki si jo je kandidat
pridobil.
Evidenco iz prejšnjega odstavka vodi
izvajalec postopkov za ugotavljanje in potrjevanje poklicnih kvalifikacij. Če
izvajalec postopkov za ugotavljanje in potrjevanje poklicnih kvalifikacij
preneha s to dejavnostjo, mora v 30 dneh po prenehanju izročiti evidenco
Državnemu izpitnemu centru. Evidenco izdanih certifikatov morajo izvajalci
postopkov za ugotavljanje in potrjevanje poklicnih kvalifikacij voditi v
ustreznih zbirkah nacionalnega informacijskega središča za poklicne
kvalifikacije.
Evidenca imetnikov licenc vsebuje:
-      
osebne podatke (ime, priimek, datum in kraj
rojstva, EMŠO, prebivališče),
-      
številko in datum izdaje licence,
-      
odvzem licence,
-      
številko in datum obnovitve licence.
Evidenco iz prejšnjega odstavka vodi
Državni izpitni center.
Register izvajalcev postopkov za
ugotavljanje in potrjevanje poklicnih kvalifikacij vsebuje:
-      
ime oziroma firmo,
-      
sedež,
-      
registrirano dejavnost,
-      
številka in datum izdaje odločbe o ugotovljenih
pogojih za začetek opravljanja dejavnosti,
-      
odgovorno osebo,
-      
datum vpisa oziroma izbrisa iz registra.
Register iz prejšnjega odstavka vodi
Državni izpitni center.
33. člen
(varstvo osebnih podatkov)
Za zbiranje in uporabo osebnih podatkov se
uporabljajo določbe zakona, ki ureja varstvo osebnih podatkov.
Evidence iz 31. člena tega zakona se
hranijo trajno.
IX. FINANCIRANJE
34. člen
(plačilo stroškov)
Kandidati so ob vložitvi vloge za
pridobitev poklicne kvalifikacije dolžni poravnati stroške postopka za
pridobitev certifikata.
Stroški se kandidatu zaračunajo v višini,
ki jo v skladu z metodologijo oblikovanja cene za pridobitev certifikata določi
minister. Predlog za sprejetje metodologije iz prejšnjega stavka lahko dajo
tudi partnerji.

Zakon o nacionalnih poklicnih kvalifikacijah –
ZNPK (Uradni list RS, št. 81/00)
vsebuje naslednji prehodni in končno določbo:
»X. PREHODNI IN KONČNA DOLOČBA
35. člen
(veljavnost
certifikatov)
Certifikati, ki so bili izdani pred
uveljavitvijo tega zakona, v skladu z zakonom o zaposlovanju in zavarovanju za
primer brezposelnosti (Uradni list RS, št. 5/91-I, 12/92, 12/93, 71/93, 38/94,
80/97 in 69/98) imajo javno veljavnost tudi po tem zakonu.
36. člen
(izvršilni
predpisi)
Do sprejema predpisov, določenih s tem
zakonom, se uporablja pravilnik o postopku za pridobitev poklicnih kvalifikacij
(Uradni list RS, št. 48/99).
Minister oziroma Strokovni svet Republike
Slovenije za poklicno in strokovno izobraževanje sprejmeta predpise, določene s
tem zakonom, najkasneje v šestih mesecih od uveljavitve tega zakona.
Predpise izdane na podlagi zakonov, ki
urejajo področje izobraževanja in so v nasprotju s tem zakonom, uskladi
pristojni minister najkasneje v šestih mesecih od uveljavitve tega zakona.
37. člen
(uveljavitev)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o nacionalnih
poklicnih kvalifikacijah – ZNPK-A (Uradni list RS, št. 55/03)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
nacionalnih poklicnih kvalifikacijah – ZNPK-B (Uradni list RS, št. 118/06)
vsebuje naslednje prehodne in končno določbo:
»PREHODNE IN KONČNA DOLOČBA
26. člen
(podzakonski
predpisi)
Podzakonski predpisi, določeni s tem
zakonom, se sprejmejo najkasneje v enem letu po njegovi uveljavitvi.
Podzakonski predpisi, izdani na podlagi
Zakona o nacionalnih poklicnih kvalifikacijah (Uradni list RS, št. 83/03 –
uradno prečiščeno besedilo) se uskladijo z določbami tega zakona najkasneje v
roku enega leta, do izteka tega roka pa se ti predpisi uporabljajo, kolikor
niso v nasprotju s tem zakonom.
27. člen
(kreditno
ovrednotenje)
Katalogi, ki so bili sprejeti pred
uveljavitvijo tega zakona, se morajo kreditno ovrednotiti najkasneje v dveh
letih po njegovi uveljavitvi.
28. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
nacionalnih poklicnih kvalifikacijah – ZNPK-C (Uradni list RS, št. 85/09)
vsebuje naslednje prehodne in končno določbo:
»PREHODNE IN KONČNA DOLOČBA
12. člen
(podzakonski
predpisi)
V kolikor niso v nasprotju s tem zakonom,
se še naprej uporabljajo naslednji podzakonski predpisi:
-      
Pravilnik o sestavi komisij za preverjanje in
potrjevanje nacionalnih poklicnih kvalifikacij ter o načinu in postopku za
pridobitev in izgubo licence (Uradni list RS, št. 13/01, 97/03, 108/04, 18/05,
57/07, 17/09),
-      
Pravilnik o nomenklaturi poklicev (Uradni list
RS, št. 77/03, 27/04, 73/04, 108/04, 18/05, 54/05, 103/05, 21/06, 50/06,
136/06, 31/07, 17/08, 117/08),
-      
Pravilnik o stalnem strokovnem usposabljanju
članov komisij za preverjanje in potrjevanje nacionalnih poklicnih kvalifikacij
(Uradni list RS, št. 65/07),
-      
Pravilnik o obrazcu javne listine o nacionalni
poklicni kvalifikaciji – certifikatu (Uradni list RS, št. 97/03, 57/07),
-      
Pravilnik o načinu in postopku preverjanja in
potrjevanja nacionalnih poklicnih kvalifikacij (Uradni list RS, št. 13/01,
97/03, 108/04, 117/05, 57/07),
-      
Pravilnik o vodenju registra izvajalcev
postopkov za preverjanje in potrjevanje nacionalnih poklicnih kvalifikacij
(Uradni list RS, št. 26/01, 77/03, 107/05, 40/07),
-      
Pravilnik o strokovnem izpitu inšpektorjev za
nacionalne poklicne kvalifikacije (Uradni list RS, št. 16/02),
-      
Pravilnik o sprejemu kataloga standardov
strokovnih znanj in spretnosti za pridobitev nacionalne poklicne kvalifikacije
čipkar/čipkarica (Uradni list RS, št. 81/02),
-      
Pravilnik o sprejemu katalogov standardov
strokovnih znanj in spretnosti za pridobitev nacionalnih poklicnih kvalifikacij
(Uradni list RS, št. 67/03),
-      
Odredba o določitvi programa usposabljanja za
preverjanje in potrjevanje poklicnih kvalifikacij (Uradni list RS, št. 16/02),
-      
Odredba o izobraževalnem programu poklicnega
usposabljanja in izpopolnjevanja (Uradni list RS, št. 125/00),
-      
Odredba o izobraževalnih programih poklicnega
usposabljanja in izpopolnjevanja (Uradni list RS, št. 77/00),
-      
Pravilnik o spremembi Odredbe o izobraževalnih
programih poklicnega usposabljanja in izpopolnjevanja (Uradni list RS, št.
54/05),
-      
Odredba o sprejemu katalogov standardov
strokovnih znanj in spretnosti za pridobitev nacionalnih poklicnih kvalifikacij
(Uradni list RS, št. 64/02),
-      
Odredba o sprejemu katalogov standardov
strokovnih znanj in spretnosti za pridobitev poklicnih kvalifikacij (Uradni
list RS, št. 68/01),
-      
Odredba o katalogih standardov strokovnih znanj
in spretnosti poklicnih kvalifikacij (Uradni list RS, št. 77/00).
13. člen
(prehodno
obdobje)
CPI pripravi obvezen program usposabljanja
v roku šest mesecev od uveljavitve tega zakona. Svetovalci v postopku
preverjanja in potrjevanja poklicnih kvalifikacij, ki so usposabljanje že
zaključili, morajo v roku 12 mesecev od sprejetja obveznega programa
usposabljanja opraviti morebitne manjkajoče module.
Evidenco izdanih certifikatov morajo
izvajalci postopkov za ugotavljanje in potrjevanje poklicnih kvalifikacij
začeti voditi v ustreznih zbirkah nacionalnega informacijskega središča za
poklicne kvalifikacije v treh mesecih od uveljavitve tega zakona.
Če izvajalci postopkov za ugotavljanje in
potrjevanje poklicnih kvalifikacij po roku iz prejšnjega odstavka ne bodo
vodili evidence izdanih certifikatov v ustreznih zbirkah nacionalnega
informacijskega središča za poklicne kvalifikacije, Državni izpitni center ne
sme imenovati komisij za preverjanje in potrjevanje poklicnih kvalifikacij pri
teh izvajalcih postopkov za ugotavljanje in potrjevanje poklicnih kvalifikacij.
V šestih mesecih od uveljavitve tega zakona
morajo izvajalci postopkov za ugotavljanje in potrjevanje poklicnih
kvalifikacij v evidenco izdanih certifikatov v okviru nacionalnega
informacijskega središča za poklicne kvalifikacije vnesti vse podatke iz petega
odstavka 32. člena zakona za vse že izdane certifikate.
14. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.