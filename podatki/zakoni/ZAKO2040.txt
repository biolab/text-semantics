1. Splošne določbe
1. člen
(vojna grobišča)
Ta zakon ureja varstvo vojnih grobišč v
Republiki Sloveniji.
Vojna grobišča so pod pogoji tega zakona
vojaška grobišča, grobišča žrtev vojne in grobišča žrtev vojne – po vojni
usmrčenih oseb.
2. člen
(vojaška grobišča)
Vojaška grobišča so grobišča vojaških oseb,
padlih v vojni ali umrlih med vojno zaradi vojnih dogodkov na ozemlju Republike
Slovenije.
Vojaška grobišča so tudi grobišča pripadnikov
tujih armad, padlih v vojni ali umrlih med vojno zaradi vojnih dogodkov, na
ozemlju Republike Slovenije.
3. člen
(grobišča žrtev vojne)
Grobišča žrtev vojne so grobišča civilnih
oseb, umrlih ali usmrčenih med vojno zaradi vojnih dogodkov na ozemlju Republike
Slovenije.
Za grobišča žrtev vojne se po tem zakonu
štejejo tudi grobišča oseb, ki so bile pred drugo svetovno vojno zaradi svoje
nacionalne, rasne, verske ali politične pripadnosti usmrčene s strani takratnih
organov ali predstavnikov oblasti na ozemlju Republike Slovenije.
4. člen
(grobišča žrtev vojne – po vojni usmrčenih
oseb)
Grobišča žrtev vojne so tudi grobišča oseb,
ki so bile v zvezi z drugo svetovno vojno po 15. 5. 1945 v nasprotju z
načeli in pravili pravne države, po obsodbi ali po izvensodnem postopku
usmrčene od organov ali predstavnikov takratne oblasti na ozemlju Republike
Slovenije.
5. člen
(posamični grobovi)
Za vojna grobišča se ne štejejo posamični
grobovi ali grobnice oseb po tem zakonu, ki so na civilnih pokopališčih, ali
posamični grobovi ali grobnice izven civilnih pokopališč, kjer so pokopane
osebe iz 2., 3. in 4. člena tega zakona, če zanje skrbijo sorodniki pokopanih.
6. člen
(vojna grobišča v tujini)
Vojna grobišča v tujini so po tem zakonu
vojna grobišča oseb slovenske narodnosti iz prvega odstavka 2. člena ter iz 3. in 4. člena tega zakona v tujini.
Vojna grobišča v tujini so po tem zakonu
tudi grobišča oseb, ki so bile z ozemlja Republike Slovenije med vojno prisilno
deportirane v taborišča, internacijo, izgnanstvo, na prisilno delo, prisilno
mobilizirane v tuje vojske in podobno ter so po končani vojni ali ob vračanju v
domovino umrle zaradi posledic vojnega nasilja.
Varstvo vojnih grobišč v tujini se
zagotavlja v skladu z meddržavnimi sporazumi ali po dogovoru z državami, s
katerimi Republika Slovenija še ni sklenila sporazumov.
7. člen
(vrste vojnih grobišč)
Vojna grobišča so urejena kot pokopališča,
grobišča, grobnice, kostnice ali kot posamični grobovi.
Kadar ni mogoče ugotoviti, kam so pokopani
posmrtni ostanki žrtev iz izpraznjenih grobišč, pa tudi tistih umrlih, katerih
grobovi niso znani, se spominsko znamenje tem žrtvam postavi na ustreznem mestu
v spominskem parku, lahko pa tudi na pokopališču.
Kot vojna grobišča se štejejo tudi že
obstoječa grobišča vojaških oseb na ozemlju Republike Slovenije, ki so umrle
pri opravljanju vojaške službe v nekdanji SFRJ, razen grobov, za katere skrbijo
svojci pokopanih.
7.a člen
(spomenik vsem žrtvam vojn)
V glavnem mestu države se postavi spomenik
vsem žrtvam vojn, in z vojnami povezanih žrtev na območju Republike Slovenije.
Na spomeniku se kot napis spominske narave uporabi prva kitica pesmi Otona
Župančiča »Domovina je ena«.
8. člen
(območje vojnega grobišča)
Vojno grobišče obsega urejen ali ograjen
prostor za pokop oseb ali njihovih posmrtnih ostankov, prostor za spominsko
obeležje ali drug spominski objekt ter zemljišče, ki je potrebno za njegovo
varstvo.
Vojno grobišče na območju obstoječega
civilnega pokopališča obsega zemljišče in objekte, določene z načrtom ureditve
civilnega pokopališča.
9. člen
(lastnina vojnih grobišč)
Objekti na vojnih grobiščih so lastnina
države in ne morejo biti predmet pravnega prometa.
2. Varstvo vojnih grobišč
10. člen
(pristojnost države)
Varstvo vojnih grobišč je v pristojnosti
Republike Slovenije.
11. člen
(pristojnost ministrstva)
Varstvo vojnih grobišč zagotavlja
ministrstvo, pristojno za vojna grobišča (v nadaljevanju: ministrstvo) na
podlagi tega zakona, v skladu s sprejetimi mednarodnimi obveznostmi in
sklenjenimi meddržavnimi sporazumi ter v skladu z veljavnimi predpisi države, v
kateri se vojno grobišče nahaja.
Varstvo vojnih grobišč v tujini zagotavlja
ministrstvo v sodelovanju z diplomatskimi in konzularnimi predstavništvi
Republike Slovenije v tujini.
12. člen
(obseg varstva)
Varstvo vojnih grobišč se zagotavlja z
evidentiranjem, upravljanjem in urejanjem grobišč.
13. člen
(evidentiranje vojnih grobišč)
Evidentiranje vojnih grobišč po tem zakonu
so terenska opazovanja, raziskave, meritve in kartiranje: 
1.    
zemljišč, na katerih stojijo nagrobna ali druga spominska znamenja, iz
katerih se utemeljeno domneva, da gre za zemljišče, v katerem je vojno
grobišče, 
2.    
zemljišč, v katerih se ob gradnjah, sondiranju terena, rudarskih delih,
arheoloških in jamarskih raziskovanjih ali drugih zemeljskih delih odkrije
posmrtne ostanke osebe ali oseb, za katere se na podlagi razpoložljivih
podatkov utemeljeno domneva, da gre za zemljišče, v katerem je vojno grobišče
in 
3.    
drugih zemljišč, za katera se na podlagi razpoložljivih podatkov
utemeljeno domneva, da gre za zemljišče, v katerem je vojno grobišče.
Evidentiranje vojnih grobišč lahko opravlja
za to usposobljena pravna ali fizična oseba, društvo ali druga organizacija na
podlagi pogodbe z ministrstvom. V pogodbi se določi obseg evidentiranja ter
višino in rok plačila storitev.
Strokovni nadzor nad evidentiranjem vojnih
grobišč izvaja ministrstvo.
14. člen
(upravljanje vojnih grobišč)
Upravljanje vojnih grobišč po tem zakonu je
na podlagi zbranih podatkov o zemljiščih iz prejšnjega člena:
1.    
vodenje registra o evidentiranih zemljiščih, v katerih so vojna grobišča
(v nadaljnjem besedilu: register vojnih grobišč),
2.    
določanje lege zemljišč z grobišči v prostoru v skladu s predpisi o
evidentiranju nepremičnin in predlaganje njihovega vnosa v uradne
zemljiško-katastrske evidence, vključno s parcelacijo, kadar je to za
opredelitev območja posameznega vojnega grobišča potrebno, ter
3.    
priprava in sprejem predpisov, s katerimi se razglasijo območja z
evidentiranimi vojnimi grobišči za zavarovana območja vojnih grobišč oziroma v
primeru, če izpolnjujejo za to predpisane pogoje, v sodelovanju s pristojno
službo za varstvo kulturne dediščine, priprava in sprejem predpisov za
razglasitev kulturnega spomenika.
Upravljanje vojnih grobišč na svojem
območju izvaja upravna enota.
Upravne enote najmanj dvakrat letno
posredujejo ustrezne podatke iz registra vojnih grobišč ministrstvu, ki jih,
zaradi opravljanja nalog v skladu s tem zakonom, uporablja in hrani.
Minister, pristojen za varstvo vojnih
grobišč (v nadaljnjem besedilu: minister), podrobneje predpiše način in pogoje
dajanja podatkov iz prejšnjega odstavka.
15. člen
(urejanje vojnih grobišč)
Urejanje vojnih grobišč po tem zakonu je na
podlagi registra o vojnih grobiščih:
1.    
priprava in sprejem predlogov programov za urejanje vojnih grobišč,
2.    
priprava projektov za vzdrževanje obstoječih in urejanje novo odkritih
vojnih grobišč ali za njihovo skupno ureditev, vključno s pridobivanjem
potrebnih zemljišč, na katerih so evidentirana vojna grobišča in
3.    
priprava predlogov za zagotavljanje potrebnih finančnih sredstev za
vzdrževanja in obnovo vojnih grobišč.
Urejanje vojnih grobišč opravljajo lokalne
skupnosti, ki ležijo na območju upravne enote, v medsebojnem sodelovanju in na
podlagi pogodbe z ministrstvom. V pogodbi se določi obseg urejanja ter višino
in rok plačila storitev.
Strokovni nadzor nad urejanjem vojnih
grobišč izvaja ministrstvo.
16. člen
(označevanje vojnih grobišč)
Označbe na vojnih grobiščih lahko
vsebujejo, poleg identifikacijskih podatkov, kraja in časa smrti pokopanih, še
besedilo posvetilne ali spominske narave.
Besedilo posvetilne narave se na vojaških
grobiščih iz 2. člena tega zakona, razen na grobiščih pripadnikov tujih armad,
glasi: “Padel(li) v vojni, Republika Slovenija“, na grobiščih žrtev vojne iz 3.
člena tega zakona: “Umrl(i) kot žrtev (žrtve) vojne, Republika Slovenija“, na
grobiščih žrtev vojne – po vojni usmrčenih oseb iz 4. člena tega zakona pa:
“Žrtve vojne in revolucionarnega nasilja, Republika Slovenija“.
Na vojnih grobiščih niso dovoljene označbe,
besedila ali simboli, ki poveličujejo in slavijo pripadnost ali sodelovanje z
okupatorji.
17. člen
(varstvo vojnih grobišč pripadnikov tujih
armad)
Varstvo vojnih grobišč, kjer so pokopani
posmrtni ostanki pripadnikov tujih armad, se zagotavlja v skladu z mednarodnimi
obveznostmi, če varstvo teh grobišč ni drugače urejeno z meddržavnim
sporazumom.
18. člen
(register vojnih grobišč)
Register vojnih grobišč je zbirka listin in
podatkov.
Podatki iz registra so javni, razen osebnih
podatkov o posmrtnih ostankih osebe ali oseb, ki ležijo v vojnem grobišču.
Register vojnih grobišč obsega naslednje
podatke:
1.    
identifikacijo vojnega grobišča,
2.    
opis lokacije vojnega grobišča z navedbo krajevnega imena, parcelne
številke zemljišča in katastrske občine in
3.    
varstveni režim varovanja vojnega grobišča.
Minister predpiše podrobnejšo vsebino
registra vojnih grobišč.
19. člen
(vpisi v register vojnih grobišč)
Pobudo za vpis v register vojnih grobišč
lahko da vsaka fizična ali pravna oseba. Pobudi je potrebno priložiti dokazila
o predhodno opravljenem evidentiranju.
Na podlagi mnenja lokalne skupnosti, na
katere območju leži zemljišče, za katerega se predlaga vpis v register (v
nadaljnjem besedilu: lokalna skupnost), minister sporoči odgovor pobudniku.
Odločbo o vpisu v register vojnih grobišč
izda minister.
20. člen
(dopolnitev programa urejanja grobišč)
Po vpisu v register vojnih grobišč lahko
lokalna skupnost za novo evidentirano grobišče pripravi predlog za dopolnitev
programa urejanja vojnih grobišč in ga pošlje ministrstvu.
Ministrstvo mora dati mnenje v dveh mesecih
po prejemu predloga, sicer se šteje, da s predlogom soglaša.
21. člen
(program varstva)
Ministrstvo določi vsakoletni program
varstva vojnih grobišč.
22. člen
(letni program varstva)
Ministrstvo pri določitvi letnega programa
varstva posameznega vojnega grobišča poleg državnega in kulturno zgodovinskega
pomena vojnih grobišč upošteva tudi možnost vključitve teh objektov v kulturne,
turistične in druge dejavnosti kraja.
23. člen
(pokopališki red vojnih grobišč)
Minister določi pokopališki red vojnih
grobišč.
3. Varstveni režimi
24. člen
(omejitve lastninske pravice)
Lastniki ali imetniki drugih stvarnih
pravic na zemljiščih, na katerih so vojna grobišča in zemljiščih, preko katerih
so vojna grobišča dostopna, morajo dopustiti dostop do grobišč in omogočiti
posege, ki so potrebni za varstvo vojnih grobišč.
Lastniki zemljišč imajo pravico do
povračila škode, ki bi nastala na lastnini ali v zvezi z lastnino ob izvajanju
določil prejšnjega odstavka.
25. člen
(predkupna pravica)
Pri prodaji zemljišč, na katerih so vojna
grobišča, ima država predkupno pravico.
Lastnik zemljišča mora o nameravani prodaji
zemljišča iz prejšnjega odstavka pisno obvestiti ministrstvo. Ponudba mora
vsebovati podatke o bistvenih sestavnih delih kupoprodajne pogodbe.
Minister se mora opredeliti do ponudbe v
dveh mesecih po prejemu obvestila.
26. člen
(odkup)
Država na zahtevo lastnika odkupi tisti del
zemljišča iz prvega odstavka 24. člena tega zakona, ki obsega območje vojnega
grobišča z nujnim funkcionalnim zemljiščem za njegovo nemoteno urejanje in
vzdrževanje.
O zahtevi iz prejšnjega odstavka odloči
minister v skladu s programom varstva vojnih grobišč.
O načinu izvedbe, pogojev in roka odkupa
zemljišča, se stranki dogovorita s pogodbo.
Vrednost zemljišča iz prvega odstavka tega
člena se določi na podlagi opravljene sodne cenitve po ceni na dan podpisa
pogodbe za odkup zemljišča. Osnova za sodno cenitev je vrednost, kot bi jo
imelo zemljišče, če na njem nikoli ne bi bilo grobišča.
27. člen
(dovoljenje za izkop ali prekop)
Na zahtevo svojcev ali drugih fizičnih ali
pravnih oseb, ki imajo za to upravičen interes, se lahko posmrtni ostanki osebe
izkopljejo in prenesejo na drugo pokopališče ali v drug grob na istem
pokopališču, in sicer po predhodnem mnenju najemnika groba ali lastnika
zemljišča in z dovoljenjem ministrstva.
Pred izdajo dovoljenja iz prejšnjega
odstavka, mora minister zaradi javnega interesa ali zaradi varstva vojnih
grobišč, pridobiti izjavo najožjih družinskih članov pokopanih oseb, da ne
želijo prenesti posmrtnih ostankov pokopanih oseb v družinske grobove.
Minister lahko dovoli izkop ali prekop v
primeru zahteve družinskih članov pokopane osebe le, če se posmrtni ostanki
izkopljejo iz posamičnega groba ali če je mogoča nedvoumna identifikacija. Stroški,
nastali z izkopom ali prekopom, v celoti bremenijo pobudnike, ki zahtevajo
izkop ali prekop.
Prekop groba in pokop posmrtnih ostankov
osebe na isto mesto v grobu, kjer je bil kdo že pokopan, se sme opraviti po
poteku mirovalne dobe, ki mora preteči od zadnjega pokopa in ne sme biti krajša
od 10 let v skladu s predpisi o pokopališki in pogrebni dejavnosti ter urejanju
pokopališč, sicer pa ob pogojih, ki jih predpiše zdravstveni inšpektor.
Če so posmrtni ostanki v vojnem grobišču
pokopani manj kot 10 let, razen če so bili pred pokopom kremirani, je pred
izkopom ali prekopom potrebno pridobiti tudi soglasje zdravstvene inšpekcije.
Grob se sme prekopati le v prisotnosti
zdravstvenega inšpektorja.
Če to zahtevajo interesi varovanja in
urejanja novo odkritih grobišč ali javni interes, sme ministrstvo izdati
dovoljenje za sanitarni prekop posmrtnih človeških ostankov. Ministrstvo o tem
obvesti policijo in državno tožilstvo. Posmrtni ostanki identificiranih žrtev
se, za pokop v družinskem grobu, smejo predati svojcem na njihovo željo.
Za izkop ali prekop posmrtnih ostankov
umrlih pripadnikov tujih armad se ne uporablja določba drugega odstavka tega
člena.
28. člen
(novo odkrita vojna grobišča)
Kdor med izvajanjem rudarskih del,
sondiranjem terena, izkopi gradbenih jam in drugimi pripravljalnimi deli na
gradbiščih ter posegi v zemljišče naleti na posmrtne ostanke oseb, za katere je
glede na njihovo starost ali druge značilnosti mogoče utemeljeno domnevati, da
gre za posmrtne ostanke oseb po tem zakonu, mora poskrbeti, da ostanejo
nepoškodovani ter na mestu in v položaju, kot jih je odkril, o najdbi pa takoj
obvestiti policijo.
Policija mora po prejetem obvestilu iz
prejšnjega odstavka investitorju oziroma izvajalcu del brez odlašanja določiti
rok prepovedi kakršnihkoli posegov na najdišču, ki pa ne more biti daljši od
enega meseca ter najpozneje v treh dneh po obvestilu o najdbi pisno obvestiti
pristojnega državnega tožilca in ministrstvo.
Če pristojni državni tožilec v skladu s
svojimi pooblastili ugotovi, da obstoji utemeljen sum, da najdba predstavlja
posmrtni ostanek osebe oziroma oseb po tem zakonu, je policija dolžna
podaljšati rok iz prejšnjega odstavka, vendar ta ne more biti daljši od šestih
mesecev. V času prepovedi so na zemljišču prepovedana vsa dela, razen tistih,
ki so nujna zaradi zavarovanja že opravljenih rudarskih oziroma gradbenih del
in podobno in ki se lahko opravljajo le z dovoljenjem policije.
Obseg potrebnih posegov (ekshumacije,
izkopavanja in drugo) in preiskovalnih dejanj (identifikacija) določi pristojno
sodišče na predlog državnega tožilca iz prejšnjega odstavka.
Ministrstvo na podlagi poročila pristojnih
organov, ugotovitev in mnenj sodno-medicinske stroke ter ugotovitve pristojnega
državnega tožilstva, da gre za novo odkrito vojno grobišče po tem zakonu,
določi status vojnega grobišča in ga prevzame v varstvo, o tem pa obvesti
inšpekcijske službe ter pristojni organ občine, na območju katere se vojno
grobišče nahaja.
Ministrstvo na podlagi sprejete ugotovitve
o novo odkritem vojnem grobišču ter po predhodnem dogovoru s pristojnimi organi
iz prejšnjega odstavka, določi način ureditve in varstva vojnega grobišča v
skladu s tem zakonom ter v skladu s predpisi o varstvu kulturne dediščine.
Za že evidentirana domnevna grobišča, kjer
obstoj posmrtnih človeških ostankov ni dokazan, se pa utemeljeno domneva njihov
obstoj, lahko ministrstvo izda dovoljenje za izvedbo postopkov ugotavljanja
obstoja vojnega grobišča. Ministrstvo o tem predhodno obvesti policijo in
državno tožilstvo.
Če v zato predpisanem postopku posmrtnih
ostankov oseb iz novo odkritega grobišča ni bilo mogoče identificirati, se
le-ti na spoštljiv način pokopljejo na posebej določena mesta v spominskem
parku, civilnem pokopališču, kostnici, grobnici ali se pokop izvrši na kraju
najdbe grobišča.
28.a člen
(osrednja kostnica)
Na območju Spominskega parka Teharje se
postavi osrednja kostnica, kjer se na spoštljiv način poskrbi za posmrtne
ostanke oseb, ki se prekopljejo skladno z določbo 27. člena oziroma osmim odstavkom
28. člena tega zakona.
29. člen
(novo odkrita vojna grobišča tujcev)
Če se ugotovi, da so v novo odkritem vojnem
grobišču pokopani posmrtni ostanki pripadnikov tuje vojske ali tuje države,
ministrstvo o tem nemudoma obvesti tujo državo in ji na njene stroške lahko
dovoli izkop, prekop ter prenos posmrtnih ostankov v matično državo oziroma ji
na njeno prošnjo ter na njene stroške lahko dovoli ureditev vojnega grobišča na
območju novo odkritega vojnega grobišča ali ji dovoli prekop posmrtnih ostankov
in ureditev vojnega grobišča na drugi primerni lokaciji, razen če sklenjeni
meddržavni sporazum ne določa drugače.
Če izkop posmrtnih ostankov iz prejšnjega
odstavka zaradi obstoječih ali bodočih infrastrukturnih ali urbanističnih
sprememb ni mogoč, lahko ministrstvo, na prošnjo tuje države in na njene
stroške, dovoli ureditev spominskega obeležja na območju novo odkritega vojnega
grobišča v dostojni in krajevno primerni obliki oziroma v soglasju s pristojnim
organom občine zagotovi drugo primerno lokacijo za ureditev spominskega
obeležja na tem območju.
Ministrstvo iz sredstev državnega proračuna
zagotovi varstvo novo odkritega vojnega grobišča v skladu s prevzetimi
mednarodnimi obveznostmi, če tuja država ne uredi vojnega grobišča na način iz
prejšnjih odstavkov tega člena.
30. člen
(režim v območju vojnega grobišča)
Na vojnih grobiščih je prepovedano:
1.    
spreminjati zunanji videz grobišč v nasprotju s tem zakonom,
2.    
poškodovati grobišča ali odtujiti njihove sestavne elemente,
3.    
izvajati vsako drugo dejanje, ki pomeni krnitev spoštovanja do grobišč
ali je v nasprotju s pokopališkim redom vojnih grobišč.
4. Financiranje varstva vojnih grobišč
31. člen
(sredstva)
Varstvo vojnih grobišč se financira iz
državnega proračuna.
Sredstva za financiranje varstva vojnih
grobišč se lahko zagotavljajo tudi s prispevki občinskih društev in drugih
organizacij, s prispevki donatorjev in iz drugih virov.
Prispevki iz prejšnjega odstavka so lahko
tudi v materialu in v obliki prostovoljnega dela.
32. člen
(dajatve)
Za vojna grobišča se ne plačuje najemnine
zaradi uporabe zemljišč.
33. člen
(financiranje varstva vojnih grobišč –
kulturnih spomenikov)
Proračunska sredstva, potrebna za varstvo
vojnih grobišč, ki so razglašena za kulturne spomenike državnega pomena,
zagotavljata skupaj ministrstvo in ministrstvo, pristojno za varstvo kulturne
dediščine.
Obnova vojnih grobišč, ki so razglašena za
kulturni spomenik, se izvaja ob upoštevanju kulturnovarstvenih in
okoljevarstvenih pogojev.
Rešitve krajinskega in spominskega
obeleževanja vojnih grobišč se pridobijo z javnim natečajem. Način in pogoje
javnega natečaja predpiše minister.
5. Posebne določbe za varstvo in urejanje vojnih grobišč
34. člen
(varovanje vojnih grobišč)
Vojna grobišča so po tem zakonu varovana na
podlagi vpisa v register vojnih grobišč ali s pridobitvijo statusa kulturnega
spomenika po predpisih o varstvu kulturne dediščine.
35. člen
(ureditev parcelnih mej in parcelacija)
Če je potrebno zemljišče, ki je vpisano v
register vojnih grobišč, parcelirati, za izvedbo parcelacije ni obvezna
predhodna dokončna ureditev obstoječih lastniških meja s parcelacijo zajetih
parcel po predpisih o evidentiranju nepremičnin.
Površine novonastalih zemljiških parcel se
v primerih, če meje lastniških parcel niso urejene, določijo na podlagi
obstoječih veljavnih podatkov zemljiškega katastra.
36. člen
(izjeme pri upravnih stroških)
Stroškov izdaje soglasij, kakor tudi
odškodnine in nadomestila, predpisane za izdajo gradbenih dovoljenj oziroma za
samo gradnjo v okviru varstva vojnih grobišč, se ne zaračunava.
6. Kazenske določbe
37. člen
(prekrški)
Z globo najmanj 300.000 tolarjev se kaznuje
za prekršek pravna oseba ali samostojni podjetnik posameznik:
1.    
če uredi in obnovi vojno grobišče v nasprotju s 17. členom tega zakona,
2.    
če izkoplje ali prekoplje posmrtne ostanke oseb iz 2., 3. in 4. člena
tega zakona v nasprotju s 27. členom tega zakona,
3.    
če ravna v nasprotju s 30. členom tega zakona,
4.    
če ravna v nasprotju s prvim in tretjim odstavkom 28. člena tega zakona.
Z globo najmanj 100.000 tolarjev se kaznuje
za prekršek iz prejšnjega odstavka tudi odgovorna oseba pravne osebe ali
odgovorna oseba samostojnega podjetnika posameznika.
Z globo najmanj 100.000 tolarjev se za
prekršek kaznuje fizična oseba, če stori dejanje iz prvega odstavka tega člena.
38. člen
(možnost razlastitve oziroma omejitve
lastninske pravice)
V primeru kršitve določil 24. člena tega
zakona oziroma, če javne koristi določene s tem zakonom ni mogoče doseči na
drugačen način, se lastninska pravica lahko odvzame po predpisih, ki urejajo
razlastitev.

Zakon o vojnih grobiščih – ZVG (Uradni list
RS, št. 65/03)
vsebuje naslednje prehodne in končne določbe:
»7. Prehodne in končne določbe
39. člen
(uskladitev
označb na vojnih grobiščih)
Označbe na vojnih grobiščih iz 16. člena
tega zakona, ki so bile v uporabi do uveljavitve tega zakona, se ne
spreminjajo, razen v primerih iz tretjega odstavka 16. člena tega zakona ali če
to predlaga upravljavec ali lastnik.
40. člen
(izvršilni
predpisi ministra)
Minister izda izvršilne predpise iz
četrtega odstavka 14. člena, četrtega odstavka 18. člena ter iz 23. člena tega
zakona v enem letu po njegovi uveljavitvi.
Do izdaje predpisov iz prejšnjega odstavka
se smiselno uporabljata pravilnik o načinu urejanja in vzdrževanja pokopališč
in grobov borcev v tujini ter zbiranja podatkov in vodenja evidence (Uradni
list SFRJ, št. 56/73), pravilnik o načinu evidence o pokopališčih in grobovih
pripadnikov zavezniških in drugih tujih armad v Jugoslaviji (Uradni list SFRJ,
št. 55/77), navodilo o izvajanju zakona o grobiščih in grobovih borcev (Uradni
list SRS, št. 9/78) in predpisi ali akti lokalnih skupnosti, ki urejajo
področje varstva grobišč, kolikor niso v nasprotju z določbami tega zakona.
41. člen
(dokončanje
uvedenih postopkov)
Če je bila pred dnem uveljavitve tega
zakona na podlagi prvega odstavka 62. člena zakona o urejanju naselij in drugih
posegov v prostor (Uradni list SRS, št. 18/84, 37/85 in 29/86, Uradni list RS,
št. 26/90, 18/93, 47/93, 71/93 in 44/97) vložena zahteva za izdajo odločbe o
dovolitvi priglašenih del za objekt, ki se ga šteje za obeležje po tem zakonu
in do tega dne o tej zahtevi še ni bilo pravnomočno odločeno, se postopek za
njeno izdajo prekine po uradni dolžnosti, investitorju pa se izda potrdilo o
prijavi začetka del.
42. člen
(finančne
obveznosti)
Finančne obveznosti za varstvo grobišč, za
katera so do uveljavitve tega zakona skrbele občine, prevzame ministrstvo.
43. člen
(prenehanje
veljavnosti predpisov)
Z dnem uveljavitve tega zakona se prenehata
uporabljati zakon o zaznamovanju pokopališč in grobov pripadnikov zavezniških
in drugih tujih armad v Jugoslaviji (Uradni list SFRJ, št. 60/75) ter zakon o
pokopališčih in grobovih borcev v tujini (Uradni list SFRJ, št. 29/73 in
29/76). Z dnem uveljavitve tega zakona preneha veljati zakon o grobiščih in
grobovih borcev (Uradni list SRS, št. 4/78).
Globe, določene s tem zakonom, se do dne
začetka uporabe zakona o prekrških (Uradni list RS, št. 7/2003) v postopku o
prekršku izrekajo kot denarne kazni v mejah, ki so določene z zakonom o
prekrških (Uradni list SRS, št. 25/83, 36/83 – popr., 42/85, 2/86 – popr.,
47/87 in 5/90 ter Uradni list RS, št. 10/91, 13/93, 86/93, 35/97, 73/97 –
odločba US, 87/97, 73/98, 31/2000 in 24/2001).
44. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
vojnih grobiščih – ZVG-A (Uradni list RS, št. 72/09)
vsebuje naslednjo končno določbo:
»9. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. 1. 2010.«.

Zakon o spremembi Zakona o vojnih grobiščih –
ZVG-B (Uradni list RS, št. 32/17)
vsebuje naslednjo končno določbo:
»2.
člen
(uveljavitev
zakona)
Ta zakon začne veljati naslednji dan po objavi v Uradnem listu Republike Slovenije.«.