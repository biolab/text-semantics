Prvi del
UVODNE DOLOČBE
1. člen
S tem zakonom se urejajo zakonska zveza,
razmerja med starši in otroki in med drugimi sorodniki, posvojitev, rejništvo
ter varstvo mladoletnih otrok in drugih oseb, ki niso sposobne same skrbeti
zase, za svoje pravice in koristi.
2. člen
Družina je življenjska skupnost staršev in
otrok, ki zaradi koristi otrok uživa posebno varstvo.
3. člen
(1) Zakonska zveza je z zakonom urejena
življenjska skupnost moža in žene.
(2) Pomen zakonske zveze je v zasnovanju
družine.
4. člen
(1) Starši imajo pravico in dolžnost, da z
neposredno skrbjo, s svojim delom in dejavnostjo
zagotavljajo uspešen telesni in duševni razvoj svojih otrok.
(2) Zaradi zdrave rasti, skladnega
osebnostnega razvoja in usposobitve za samostojno življenje in delo imajo
starši pravice in dolžnosti, da skrbijo za življenje, osebnostni razvoj,
pravice in koristi svojih mladoletnih otrok. Te pravice in dolžnosti
sestavljajo roditeljsko pravico.
(3) Roditeljska pravica pripada skupaj
očetu in materi.
5. člen
Pravice in dolžnosti otrok do njihovih
staršev in sorodnikov ter pravice in dolžnosti staršev in sorodnikov do otrok
so enake ne glede na to, ali so otroci rojeni v zakonski zvezi ali izven nje.
5.a člen
(1) Starši, druge osebe, državni organi ter
nosilci javnih pooblastil morajo v vseh dejavnostih in postopkih v zvezi z
otrokom skrbeti za otrokovo korist.
(2) Starši delajo v otrokovo korist, če
zadovoljujejo njegove materialne, čustvene in psihosocialne potrebe z
ravnanjem, ki ga okolje sprejema in odobrava in ki kaže na njihovo skrb in
odgovornost do otroka ob upoštevanju njegove osebnosti in želja.
6. člen
Država zagotavlja
varstvo mladoletnim otrokom vselej, kadar je ogrožen njihov zdrav razvoj in kadar to zahtevajo druge koristi otrok.
7. člen
S posvojitvijo kot posebno obliko varstva
mladoletnih otrok nastane med posvojiteljem in posvojencem enako razmerje, kot
je med starši in otroci.
8. člen
Rejništvo je posebna oblika varstva otrok,
ki jim je potrebna oskrba in vzgoja pri osebah, ki niso njihovi starši.
9. člen
(1) Skrbništvo je posebna oblika varstva
mladoletnikov, za katere ne skrbijo starši, in polnoletnih oseb, ki niso
sposobne same skrbeti zase, za svoje pravice in koristi.
(2) Po določbah tega zakona država zagotavlja varstvo tudi drugim
osebam, ki nimajo možnosti same skrbeti za svoje pravice in koristi.
10. člen
Pogoje za varstvo in pomoč družini po tem zakonu zagotavlja država.
10.a člen
(1) Za odločanje o zadevah iz tega zakona,
za katere so po tem zakonu pristojna sodišča, so na prvi stopnji stvarno
pristojna okrožna sodišča.
(2) O zadevah iz prejšnjega odstavka
sodišče odloča v pravdnem postopku, če z zakonom ni določeno, da odloča v
nepravdnem postopku.
(3) Zadeve iz tega zakona sodišče rešuje
prednostno.
10.b člen
(1) Za odločanje o upravnih stvareh po tem
zakonu so pristojni centri za socialno delo.
(2) O pritožbah zoper odločbe centrov za
socialno delo odloča ministrstvo, pristojno za družino.
(3) Upravne zadeve iz tega zakona se
rešujejo prednostno.
11. člen
Pri uresničevanju nalog, določenih s tem
zakonom, sodelujejo centri za socialno delo s fizičnimi in pravnimi osebami,
kot so zavodi in koncesionarji s področja socialnega varstva, šolstva,
zdravstva, lokalnimi skupnostmi, gospodarskimi družbami, društvi, ustanovami,
pravosodnimi in drugimi državnimi organi, policijo, drugimi strokovnimi
službami in humanitarnimi ali drugimi nevladnimi organizacijami.
12. člen
(1) Dalj časa trajajoča življenjska
skupnost moškega in ženske, ki nista sklenila zakonske zveze, ima zanju enake
pravne posledice po tem zakonu, kot če bi sklenila zakonsko zvezo, če ni bilo
razlogov, zaradi katerih bi bila zakonska zveza med njima neveljavna; na drugih
področjih pa ima taka skupnost pravne posledice, če zakon tako določa.
(2) Če je odločitev o pravici ali dolžnosti odvisna od
vprašanja obstoja življenjske skupnosti iz prejšnjega odstavka, se o tem
vprašanju odloči v postopku za ugotovitev te pravice ali dolžnosti. Odločitev o
tem vprašanju ima pravni učinek samo v stvari, v kateri je bilo to vprašanje
rešeno.
Drugi del
ZAKONSKA ZVEZA
1. Splošne določbe
13. člen
Zakonska zveza temelji na svobodni
odločitvi skleniti zakonsko zvezo, na obojestranski čustveni navezanosti,
vzajemnem spoštovanju, razumevanju, zaupanju in medsebojni pomoči.
14. člen
V zakonski zvezi sta zakonca enakopravna.
15. člen
Država s sistemom
vzgoje in izobraževanja, zdravstva in socialnega
varstva omogoča ljudem, da se vsestransko pripravijo na
skladno družinsko življenje ter jim pomaga v njihovih medsebojnih razmerjih in pri izvrševanju
roditeljske pravice.
2. Pogoji za sklenitev in veljavnost
zakonske zveze
16. člen
Za sklenitev zakonske zveze je potrebno, da
dve osebi različnega spola izjavita pred pristojnim državnim organom na način, določen z
zakonom, svoje soglasje, da skleneta zakonsko zvezo.
17. člen
(1) Zakonska zveza ni veljavna brez
svobodne privolitve bodočih zakoncev; svobodne privolitve ni, če je bila
privolitev izsiljena ali dana v zmoti.
(2) Privolitev je izsiljena, če je zakonec
privolil v sklenitev zakonske zveze iz strahu, povzročenega z resno grožnjo.
(3) Privolitev je dana v zmoti glede osebe
zakonca, če je zakonec mislil, da sklepa zakonsko zvezo s pravo osebo, pa je
sklenil zakonsko zvezo z drugo, ali je sklenil zakonsko zvezo z določeno osebo,
ki pa ni tista, za katero se je izdajala.
(4) Privolitev je dana v zmoti o bistvenih
lastnostih zakonca, če bi drugega zakonca odvrnile od sklenitve zakonske zveze,
če bi bil zanje vedel, in ki delajo skupno življenje nevzdržno.
18. člen
Zakonske zveze ne more skleniti oseba, ki
še ni stara osemnajst let.
19. člen
Zakonske zveze ne more skleniti oseba, ki
je težje duševno prizadeta ali nerazsodna.
20. člen
Nihče ne more skleniti nove zakonske zveze,
dokler njegova prej sklenjena zakonska zveza ne preneha ali ni razveljavljena.
21. člen
Zakonske zveze ne morejo skleniti med seboj
sorodniki v ravni črti, ne brat s sestro, polbrat s polsestro, stric z
nečakinjo, teta z nečakom in tudi ne otroci bratov in sester, polbratov in
polsester med seboj. To ne velja za razmerja, ki nastanejo pri posvojitvi,
razen za posvojitelja in posvojenca.
22. člen
Zakonske zveze ne moreta med seboj skleniti
skrbnik in njegov varovanec, dokler traja skrbništvo.
23. člen
Center za socialno delo sme, če so za to
utemeljeni razlogi, dovoliti sklenitev zakonske zveze med otroci bratov in
sester, med otroci polbratov in polsester, med skrbnikom in varovancem ter
osebi, ki še ni stara osemnajst let.
24. člen
Preden center za socialno delo dovoli sklenitev zakonske zveze po 23. členu tega zakona
mladoletniku, mora zaslišati njega, osebo, s katero namerava skleniti zakonsko
zvezo ter njegove starše oziroma skrbnika.
3. Oblika sklenitve zakonske zveze
25. člen
Osebi, ki nameravata skleniti zakonsko
zvezo, se prijavita matičarju, ki vodi poročno matično knjigo za naselje, kjer
želita skleniti zakonsko zvezo.
26. člen
(1) V prijavi izjavita osebi, ki nameravata
skleniti zakonsko zvezo, da svobodno sklepata zakonsko zvezo in da so
izpolnjeni pogoji za veljavnost zakonske zveze.
(2) Prijavi priložita izpiska iz rojstne matične knjige in obvestili o državljanstvu, če
teh podatkov ni mogoče ugotoviti na podlagi uradnih evidenc.
(3) Če je
bila zakonska zveza dovoljena po 23. členu tega zakona, priložita prijavi odločbo
centra za socialno delo.
(4) Kdor je že bil poročen, mora predložiti dokaz, da je
prejšnja zakonska zveza prenehala ali bila razveljavljena.
27. člen
(1) Matičar opozori osebi, ki nameravata
skleniti zakonsko zvezo, na pogoje za veljavnost zakonske zveze in se prepriča
o tem, ali so ti pogoji izpolnjeni.
(2) Če se ugotovi, da niso izpolnjeni
pogoji za veljavnost zakonske zveze po tem zakonu, upravna
enota, ki skrbi za vodstvo matične knjige, z odločbo
zavrne sklenitev zakonske zveze.
28. člen
(1) Zakonska zveza se sklene pred načelnikom upravne enote ali od njega
pooblaščeno osebo ob
navzočnosti matičarja.
(2) Zakonska zveza se sklepa javno in
slovesno v posebej določenih uradnih prostorih, ki jih
določi upravna enota po predhodnem soglasju ministra, pristojnega za upravo.
(3) Zakonska zveza se sme skleniti tudi na
drugem mestu, če to zahtevata bodoča zakonca in navedeta za to pomembne
razloge.
28.a člen
(1) Sredstva za izvajanje postopka
sklenitve zakonske zveze iz prejšnjega člena se zagotavljajo v proračunu
Republike Slovenije.
(2) Minister, pristojen za družino, v
soglasju z ministrom, pristojnim za upravo, predpiše pogoje, ki jih mora
izpolnjevati pooblaščena oseba iz prvega odstavka prejšnjega člena, minimalne
standarde za uradne prostore in njihovo opremljenost, način in postopek javnega
in slovesnega sklepanja zakonske zveze, višino in način plačila za pooblaščeno
osebo in matičarja ter druga vprašanja v zvezi s sklenitvijo zakonske zveze.
29. člen
(1) Za sklenitev zakonske zveze je potrebna
navzočnost obeh bodočih zakoncev, dveh prič, načelnika upravne enote ali od njega pooblaščene
osebe in matičarja.
(2) Priča pri sklepanju zakonske zveze je
lahko vsaka oseba, ki ima poslovno sposobnost.
30. člen
V posebno utemeljenih primerih sme upravna enota, ki skrbi za vodstvo matične
knjige za naselje, kjer se sklepa zakonska zveza, dovoliti, da se sklene
zakonska zveza po pooblaščencu. Pri sklepanju zakonske zveze sme biti samo eden
od bodočih zakoncev zastopan po pooblaščencu. Pooblaščenec mora imeti pooblastilo,
izdano v obliki javne listine; v njem mora biti natančno navedena oseba, s
katero namerava pooblastitelj skleniti zakonsko zvezo. Zakonska zveza po
pooblaščencu se sme skleniti v treh mesecih od izdaje pooblastila.
31. člen
(1) Načelnik upravne enote ali od njega
pooblaščena oseba se na podlagi listin in izjav prič
ter bodočih zakoncev prepriča, da sta to osebi, ki sta prijavili nameravano
sklenitev zakonske zveze.
(2) Načelnik upravne enote ali od njega
pooblaščena oseba prebere nato določbo 14. člena in
določbe 44. do 50. člena tega zakona o pravicah in dolžnostih zakoncev, potem
pa vpraša vsakega bodočega zakonca posebej, ali hoče z drugim skleniti zakonsko
zvezo.
(3) Če oba bodoča zakonca odgovorita
pritrdilno, razglasi načelnik upravne enote ali od
njega pooblaščena oseba, da je zakonska zveza med
njima sklenjena.
4. Neveljavnost zakonske zveze
32. člen
Zakonska zveza, ki je sklenjena v nasprotju
z določbami 16., 17., 18., 19., 20. in 21. člena tega
zakona, je neveljavna.
33. člen
Zakonska zveza je veljavno sklenjena, če
gre samo za nebistveno kršitev obličnosti pri sklepanju zakonske zveze.
34. člen
Neveljavna je zakonska zveza, pri katere
sklenitvi nista bila navzoča oba zakonca ali en zakonec in pooblaščenec drugega
(30. člen).
35. člen
Neveljavna je zakonska zveza, ki ni bila
sklenjena z namenom skupnega življenja zakoncev.
36. člen
(1) Pravica tožbe za razveljavitev zakonske
zveze, sklenjene v nasprotju z določbami 16., 19.,
20., 21., 34. in 35. člena tega zakona, pripada zakoncema in vsem tistim, ki
imajo neposredno pravno korist od tega, da se zakonska zveza razveljavi.
(2) V primerih, ko je bila zakonska zveza
sklenjena v nasprotju z določbami 16., 19., 20. in 21.
člena tega zakona, sme vložiti tožbo za razveljavitev zakonske zveze tudi javni
tožilec.
(3) Po prenehanju težje duševne
prizadetosti ali nerazsodnosti sme tožbo za razveljavitev zakonske zveze,
sklenjene ob času, ko je trajala težja duševna prizadetost ali nerazsodnost
katerega izmed zakoncev, vložiti samo eden ali drugi zakonec.
(4) Tožba za razveljavitev zakonske zveze
iz vzrokov, omenjenih v prvem odstavku tega člena, se sme vložiti tudi po
prenehanju zakonske zveze.
(5) Pravica tožbe za razveljavitev zakonske
zveze v primerih iz prvega, drugega in tretjega odstavka tega člena ne zastara.
37. člen
Nova zakonska zveza, sklenjena ob času, ko
je še trajala prejšnja zakonska zveza katerega izmed zakoncev, se ne
razveljavi, če je prejšnja zakonska zveza prenehala, ali če se prejšnja
zakonska zveza razveljavi.
38. člen
Zakonska zveza, sklenjena med sorodniki,
med katerimi je zakonska zveza dopustna samo z dovoljenjem centra za
socialno delo, ostane v veljavi, če sodišče, pri katerem teče
postopek za razveljavitev zakonske zveze, ugotovi, da obstajajo okoliščine,
zaradi katerih bi se lahko dalo dovoljenje za sklenitev zakonske zveze.
39. člen
(1) Razveljavitev zakonske zveze, ki je
bila prisiljena ali sklenjena v zmoti, sme zahtevati samo zakonec, ki je bil
prisiljen ali je v zmoti privolil v zakonsko zvezo.
(2) Razveljavitve zakonske zveze ni mogoče
zahtevati, če je poteklo eno leto od dne, ko je sila minila ali je bila zmota
spoznana, zakonca pa sta ta čas živela skupaj.
40. člen
Po tožbi staršev oziroma skrbnika sme
sodišče, ko pretrese vse okoliščine, razveljaviti zakonsko zvezo, ki jo je brez
dovoljenja centra za socialno delo sklenila oseba, ki
še ni stara osemnajst let.
41. člen
Pravica tožbe za razveljavitev zakonske
zveze ne preide na dediče, dediči tožnika pa smejo nadaljevati že začeti
postopek.
42. člen
(1) Če se zakonska zveza razveljavi,
preneha učinek zakonske zveze z dnem, ko je bila razveljavljena.
(2) V izreku sodbe, s katero se zakonska
zveza razveljavi, ugotovi sodišče, ali je kateri od zakoncev vedel za vzrok,
zaradi katerega zakonska zveza ni bila veljavna.
43. člen
Glede premoženjskih razmerij in daril med
zakoncema veljajo pri razveljavitvi zakonske zveze iste določbe kot pri razvezi
zakonske zveze.
5. Pravice in dolžnosti zakoncev
44. člen
Zakonca sta se dolžna vzajemno spoštovati,
si zaupati in si medsebojno pomagati.
45. člen
Zakonca svobodno odločata o rojstvu otrok.
Do otrok imata enake pravice in dolžnosti.
46. člen
Vsak zakonec si prosto izbira poklic in
delo.
47. člen
Kraj skupnega bivališča določata zakonca
sporazumno.
48. člen
O skupnih zadevah odločata zakonca
sporazumno.
49. člen
Za preživljanje družine prispevata zakonca
v sorazmerju s svojimi zmožnostmi.
50. člen
Zakonec, ki nima sredstev za življenje, pa
brez svoje krivde ni zaposlen, ima pravico, da ga drugi zakonec preživlja,
kolikor je to v njegovi moči.
50.a člen
Za preživninska razmerja med zakoncema v
času trajanja zakonske zveze ter za preživninska razmerja med zakoncema po
prenehanju življenjske skupnosti zakoncev, se smiselno uporabljajo določbe o
preživljanju zakoncev po razvezi zakonske zveze.
6. Premoženjska razmerja med zakonci
51. člen
(1) Premoženje, ki ga ima zakonec ob
sklenitvi zakonske zveze, ostane njegova last in z njim samostojno razpolaga.
(2) Premoženje, ki ga zakonca pridobita z
delom v času trajanja zakonske zveze, je njuno skupno premoženje.
52. člen
(1) Skupno premoženje zakonca upravljata in
z njim razpolagata skupno in sporazumno.
(2) Zakonca se lahko dogovorita, da le eden
izmed njiju upravlja to premoženje ali njegov del ali da ga upravlja in z njim
tudi razpolaga, upoštevaje koristi drugega zakonca.
(3) Od takega dogovora lahko vsak zakonec
vsak čas odstopi, ne sme pa tega storiti ob neugodnem času.
53. člen
Če ni dogovorjeno drugače, lahko zakonec,
ki mu je poverjena uprava, v okviru redne uprave tudi razpolaga s skupnim
premoženjem ali njegovim delom.
54. člen
Zakonec ne more razpolagati s svojim
nedoločenim deležem na skupnem premoženju s pravnimi posli med živimi, zlasti
ga ne more odsvojiti ali obremeniti.
55. člen
Pravice na nepremičninah, ki so skupno
premoženje zakoncev, se vpišejo v zemljiško knjigo na ime obeh zakoncev kot
njuno skupno premoženje po nedoločenih deležih.
56. člen
(1) Za svoje obveznosti, ki jih je imel
zakonec pred sklenitvijo zakonske zveze, in za obveznosti, ki jih prevzame po
sklenitvi zakonske zveze, odgovarja s svojim posebnim premoženjem in s svojim
deležem na skupnem premoženju.
(2) Za obveznosti, ki po splošnih predpisih
obremenjujejo oba zakonca, za obveznosti, nastale v zvezi s skupnim
premoženjem, in za obveznosti, ki jih prevzame en
zakonec za tekoče potrebe družine, odgovarjata zakonca nerazdelno tako s
skupnim kakor tudi s svojim posebnim premoženjem.
(3) Zakonec ima pravico terjati od drugega
zakonca povračilo tega, kar je ob poravnavi dolga, ki bremeni oba zakonca,
plačal več, kot znaša njegov del dolga.
57. člen
(1) Upnik lahko na podlagi pravnomočne
sodbe zahteva, da sodišče določi delež dolžnika na skupnem premoženju in nato
zahteva izvršbo na ta delež.
(2) Če je v izvršilnem postopku dovoljena
prodaja deleža, ki ga ima zakonec na skupnem premoženju, ima drugi zakonec pred
vsemi drugimi kupci pravico, da kupi ta delež po ceni, ki se določi po
predpisih o izvršbi.
58. člen
(1) Skupno premoženje se razdeli, če
zakonska zveza preneha ali se razveljavi.
(2) V času trajanja zakonske zveze se skupno
premoženje lahko razdeli po sporazumu ali na zahtevo enega ali drugega zakonca.
59. člen
(1) Pri delitvi skupnega premoženja se
šteje, da sta deleža zakoncev na skupnem premoženju enaka, zakonca pa lahko
dokažeta, da sta prispevala k skupnemu premoženju v drugačnem razmerju.
(2) V sporu o tem, kolikšen je delež
vsakega zakonca na skupnem premoženju, upošteva sodišče ne le dohodek vsakega
zakonca, temveč tudi druge okoliščine, kot na primer pomoč, ki jo zakonec daje
drugemu zakoncu, varstvo in vzgojo otrok, opravljanje domačih del, skrb za
ohranitev premoženja in vsako drugo obliko dela in sodelovanja pri upravi,
ohranitvi in povečanju skupnega premoženja.
60. člen
Zakonca se lahko sama sporazumeta o višini
deležev na skupnem premoženju ali pa zahtevata, da določi sodišče ta delež. Po
ugotovitvi deležev na skupnem premoženju, se to na predlog zakoncev razdeli po
pravilih, ki veljajo za delitev solastnine.
61. člen
(1) Pred ugotavljanjem deleža vsakega
zakonca na skupnem premoženju se ugotovijo dolgovi in terjatve zakoncev do tega
premoženja.
(2) Ob delitvi skupnega premoženja se
zakoncu na njegovo zahtevo na račun njegovega deleža
dodele predvsem tisti predmeti, ki so namenjeni za opravljanje njegove obrti
ali poklica in mu omogočajo pridobivanje osebnega dohodka ter predmeti,
namenjeni izključno njegovi osebni rabi.
62. člen
(1) Zakonca lahko sklepata med seboj vse
pravne posle, ki bi jih lahko sklepala tudi z drugimi
osebami, in na tej podlagi ustanavljata pravice in
obveznosti.
(2) (prenehal
veljati)
7. Prenehanje zakonske zveze
63. člen
Zakonska zveza preneha s smrtjo enega
zakonca, z razglasitvijo enega zakonca za mrtvega in z razvezo zakonske zveze.
64. člen
(1) Sodišče razveže zakonsko zvezo na
podlagi sporazuma zakoncev, če sta se sporazumela o varstvu, vzgoji in
preživljanju skupnih otrok ter o njihovih stikih s staršema v skladu z
določbami tega zakona in če sta predložila v obliki izvršljivega notarskega
zapisa sklenjen sporazum o delitvi skupnega premoženja o tem, kdo od njiju
ostane ali postane najemnik stanovanja in o preživljanju zakonca, ki nima
sredstev za življenje in brez svoje krivde ni zaposlen.
(2) Preden sodišče razveže zakonsko zvezo,
mora ugotoviti ali je s sporazumom zakoncev poskrbljeno za varstvo, vzgojo in
preživljanje skupnih otrok ter za stike med otroki in staršema v skladu s
koristjo otrok ter pridobiti o tem mnenje centra za socialno delo. Sodišče
upošteva tudi otrokovo mnenje, če ga je otrok izrazil sam ali po osebi, ki ji
zaupa in jo je sam izbral in če je sposoben razumeti njegov pomen in posledice.
65. člen
Če je zakonska zveza iz kateregakoli vzroka
nevzdržna, sme vsak zakonec zahtevati razvezo zakonske zveze.
66. člen
(prenehal
veljati)
67. člen
(prenehal
veljati)
68. člen
Sodišče po prejemu predloga za sporazumno
razvezo ali tožbe za razvezo zakonske zveze pred njeno vročitvijo toženi
stranki, pošlje predlog oziroma tožbo centru za
socialno delo, da ta opravi svetovalni razgovor.
69. člen
(prenehal
veljati)
70. člen
(1) Svetovalnega razgovora se
udeležita zakonca osebno brez pooblaščencev.
(2) O opravljenem svetovalnem
razgovoru poroča center za socialno delo sodišču.
(3) Podrobnejše predpise o postopku in vsebini izvajanja
svetovalnega razgovora izda minister, pristojen za družino.
71. člen
(1) Če sta zakonca sporazumno predlagala
razvezo zakonske zveze, pa nista prišla na svetovalni razgovor, se šteje, da je predlog za sporazumno razvezo umaknjen. Prav tako
se šteje, da je tožba za razvezo umaknjena, če tožnik ni prišel na svetovalni
razgovor.
(2) Ne glede na določbo prejšnjega odstavka
lahko sodišče iz utemeljenih razlogov izjemoma nadaljuje postopek za razvezo
zakonske zveze.
72. člen
(prenehal
veljati)
73. člen
(prenehal
veljati)
74. člen
(prenehal
veljati)
75. člen
(prenehal
veljati)
76. člen
(prenehal
veljati)
77. člen
(prenehal
veljati)
78. člen
(1) Kadar sodišče razveže zakonsko zvezo na
podlagi 65. člena tega zakona, odloči tudi o varstvu, vzgoji in preživljanju
skupnih otrok ter o njihovih stikih s starši v skladu s tem zakonom.
(2) Preden sodišče odloči po prejšnjem
odstavku, mora ugotoviti, kako bodo otrokove koristi najbolje zagotovljene. O
tem mora pridobiti mnenje centra za socialno delo. Sodišče upošteva tudi
otrokovo mnenje, če ga je otrok izrazil sam ali po osebi, ki ji zaupa in jo je
sam izbral in če je sposoben razumeti njegov pomen in posledice.
79. člen
(črtan)
80. člen
Za razmerja med starši in otroci veljajo v
primeru razveljavitve zakonske zveze iste določbe kot pri razvezi zakonske
zveze.
8. Razmerja med razvezanima zakoncema po razvezi zakonske
zveze
81. člen
Zakonec, ki nima sredstev za življenje in
brez svoje krivde ni zaposlen, ima pravico od drugega zakonca zahtevati
preživnino.
81.a člen
(1) Nepreskrbljeni zakonec sme zahtevati
preživnino v postopku za razvezo zakonske zveze, lahko pa tudi s posebno tožbo,
ki jo mora vložiti v enem letu, odkar je bila zakonska zveza pravnomočno
razvezana.
(2) S tožbo iz prejšnjega odstavka sme
zakonec po koncu postopka za razvezo zakonske zveze zahtevati preživnino le, če
so pogoji za preživljanje obstajali že v času razveze in obstajajo tudi, ko
zakonec zahteva preživnino.
(3) Sodišče lahko zahtevek za preživnino
zavrne, če bi bilo plačilo preživnine upravičencu glede na vzroke, ki so
pripeljali do nevzdržnosti zakonske zveze, krivično do zavezanca ali če je
upravičenec pred ali med postopkom za razvezo zakonske zveze oziroma po razvezi
zakonske zveze storil kaznivo dejanje zoper zavezanca, otroka ali starše
zavezanca.
81.b člen
(1) Zakonca lahko skleneta sporazum o
preživnini v primeru razveze zakonske zveze v obliki izvršljivega notarskega
zapisa.
(2) Sporazum iz prejšnjega odstavka, zlasti
sporazum o odpovedi pravice do preživljanja, ne sme ogroziti koristi otrok.
82. člen
Preživnina se sme priznati tudi za določen
čas, da se razvezani zakonec vživi v nov položaj in da si uredi razmere.
82.a člen
Preživnina se določi glede na potrebe
upravičenca in zmožnosti zavezanca.
82.b člen
(1) Preživnina se določi v mesečnem znesku
in za naprej, zahteva pa se lahko od trenutka, ko je bila vložena tožba za
preživnino.
(2) Izjemoma se preživnina lahko določi v
enkratnem znesku ali na drug način, če to opravičujejo posebni razlogi.
(3) Preživnina, določena v obliki iz prejšnjega
odstavka, ne sme bistveno poslabšati položaja upravičenca, ki bi ga imel, če bi
prejemal preživnino vnaprej v obliki mesečnih zneskov, niti ne sme pomeniti
prehudega bremena za zavezanca.
82.c člen
Zakonec ni dolžan preživljati drugega
zakonca, če bi bilo s tem ogroženo njegovo lastno preživljanje ali preživljanje
mladoletnih otrok, ki jih je po tem zakonu dolžan preživljati.
82.č člen
Sodišče lahko na zahtevo upravičenca ali
zavezanca zviša, zniža ali odpravi z izvršilnim naslovom določeno preživnino,
če se spremenijo potrebe upravičenca ali zmožnosti zavezanca, na podlagi
katerih je bila preživnina določena ali če je upravičenec storil kaznivo
dejanje zoper zavezanca, otroka ali starše zavezanca.
82.d člen
(1) Z izvršilnim naslovom določena preživnina
se uskladi enkrat letno z indeksom rasti cen življenjskih potrebščin v
Republiki Sloveniji. Uskladitev se opravi v mesecu marcu, pri čemer se upošteva
kumulativna rast cen življenjskih potrebščin od meseca, od katerega je bila
preživnina nazadnje določena oziroma usklajena. Količnik uskladitve preživnin
objavi minister, pristojen za družino, v Uradnem listu Republike Slovenije.
(2) Sodno poravnavo, pravnomočno sodno
odločbo oziroma izvršljivi notarski zapis je sodišče oziroma notar dolžan
poslati pristojnemu centru za socialno delo, če ni bil dogovorjen drugačen
način usklajevanja.
(3) Center za socialno delo pisno obvesti
upravičenca in zavezanca o vsakokratni uskladitvi in novem znesku preživnine.
Obvestilo centra za socialno delo je skupaj s sodno poravnavo, pravnomočno
sodno odločbo oziroma izvršljivim notarskim zapisom izvršilni naslov.
83. člen
Pravica do preživnine preneha, če razvezani
zakonec, ki jo je prejemal, pridobi premoženje ali svoje dohodke, s katerimi se
lahko preživlja, če sklene novo zakonsko zvezo ali če živi v zunajzakonski skupnosti.
84. člen
(1) Običajnih daril, ki sta si jih zakonca
dala drug drugemu pred sklenitvijo zakonske zveze ali med zakonsko zvezo, ni
treba vračati.
(2) Druga darila, zlasti taka, ki niso
sorazmerna premoženjskemu stanju darovalca, se morajo vrniti, in sicer v tistem
stanju, v katerem so bila v trenutku, ko je nastal vzrok za razvezo.
(3) Namesto odsvojenih daril se vrne
vrednost ali stvar, prejeta zanje.
85. člen
(1) Pravica tožbe za razvezo ne preide na dediče, tožnikovi dediči pa smejo nadaljevati že začeti
postopek, da bi dokazali utemeljenost tožbe.
(2) Darila, ki jih je preživeli zakonec
dobil od svojega bivšega zakonca, kakor tudi darila, ki mu jih je sam dal, se
vračajo po pravilih, ki veljajo glede daril po razvezi zakonske zveze.
Tretji del
RAZMERJA MED STARŠI IN OTROCI
1. Ugotavljanje očetovstva in materinstva
86. člen
Za očeta otroka, rojenega v zakonski zvezi
ali v dobi tristo dni po prenehanju zakonske zveze, velja mož otrokove matere.
87. člen
Za očeta otroka, ki ni rojen v zakonski
zvezi, velja tisti, ki otroka prizna za svojega ali čigar očetovstvo se ugotovi
s sodno odločbo.
88. člen
Oče lahko prizna otroka za svojega pri centru
za socialno delo ali pred matičarjem ali v javni listini ali
v oporoki.
89. člen
Priznanje očetovstva lahko da oseba, ki je
razsodna in stara najmanj petnajst let.
90. člen
(1) Priznanje očetovstva velja in se vpiše
v matično knjigo samo, če se s tem priznanjem strinja otrokova mati, ki jo
matičar o tem obvesti.
(2) Če se mati ne strinja s tem priznanjem
ali če ne da izjave v enem mesecu po prejemu obvestila, lahko tisti, ki je
priznal otroka za svojega, vloži tožbo pri sodišču na ugotovitev, da je on
otrokov oče. Tožba se lahko
vloži v enem letu po prejemu obvestila, da se mati ne strinja s priznanjem
očetovstva, vendar le v petih letih po rojstvu otroka.
(3) Kadar mati ni več živa ali je neznanega
bivališča, da izjavo otrokov skrbnik s privolitvijo centra za socialno
delo.
91. člen
Ko matičar dobi obvestilo o rojstvu otroka,
rojenega izven zakonske zveze, obvesti center za socialno delo, ki pokliče mater, da izjavi, koga šteje za očeta svojega otroka.
To izjavo lahko da mati tudi brez poziva. Če mati pove ime otrokovega očeta, ga
center za socialno delo pokliče, da izjavi, ali je
otrokov oče. Če očetovstva ne prizna, lahko mati v otrokovem imenu vloži tožbo
na ugotovitev očetovstva.
92. člen
(1) Tožbo na ugotovitev očetovstva za
otroka, rojenega izven zakonske zveze, lahko vloži v otrokovem imenu mati,
dokler izvršuje roditeljsko pravico oziroma otrokov skrbnik s privolitvijo centra
za socialno delo, otrok pa, ko postane polnoleten, vendar
najkasneje pet let od dneva, ko postane polnoleten.
(2) Tožba se lahko vloži tudi po smrti
domnevnega očeta, vendar najkasneje eno leto po njegovi smrti.
93. člen
(prenehal
veljati)
94. člen
Oče otroka, rojenega izven zakonske zveze,
je dolžan po svojih možnostih prispevati k stroškom zaradi nosečnosti in poroda
ter k stroškom za preživljanje matere pred porodom in po porodu, dokler se mati
ne more zaposliti.
95. člen
Določbe o ugotavljanju očetovstva se
primerno uporabljajo tudi pri ugotavljanju materinstva.
2. Izpodbijanje očetovstva in materinstva
96. člen
(1) Mož lahko izpodbija očetovstvo otroka,
ki ga je rodila njegova žena v zakonski zvezi ali pred pretekom tristo dni od
prenehanja zakonske zveze, če misli, da ni njegov oče.
(2) Tožbo mora vložiti v enem letu od
tedaj, ko je zvedel za okoliščine, ki vzbujajo sum, da otrok ni njegov, vendar
najkasneje pet let po rojstvu otroka.
97. člen
(1) Mati lahko izpodbija, da je oče njenega
otroka tisti, ki velja po tem zakonu za njegovega očeta.
(2) Tožbo mora vložiti v enem letu po
rojstvu otroka.
98. člen
Otrok lahko s tožbo izpodbija, da je njegov
oče tisti, ki po tem zakonu velja za njegovega očeta, in sicer v petih letih od
dneva, ko postane polnoleten.
99. člen
(1) Kdor misli, da je oče otroka, lahko
izpodbija očetovstvo tistega, ki po tem zakonu velja za otrokovega očeta.
(2) Tožbo mora vložiti v enem letu od dneva,
ko je bilo očetovstvo vpisano v matično knjigo.
100. člen
(prenehal
veljati)
101. člen
(prenehal
veljati)
3. Pravice in dolžnosti staršev ter otrok
102. člen
Starši morajo svojim otrokom omogočiti
pogoje za zdravo rast, skladen osebnostni razvoj in usposobitev za samostojno
življenje in delo.
103. člen
(1) Starši so dolžni svoje otroke
preživljati, skrbeti za njihovo življenje in zdravje in jih vzgajati.
(2) Starši so dolžni po svojih močeh
skrbeti za šolanje in strokovno izobrazbo svojih otrok glede na njihove
sposobnosti, nagnjenja in želje.
104. člen
Otrok se ne sme dati v varstvo in vzgojo osebi, ki ne sme biti skrbnik.
105. člen
(1) Če starša ne živita ali ne bosta več
živela skupaj, se morata sporazumeti o varstvu in vzgoji skupnih otrok v skladu
z njihovimi koristmi. Sporazumeta se lahko, da imata oziroma obdržita oba
varstvo in vzgojo otrok ali da so vsi otroci v varstvu in vzgoji pri enem od
njiju ali da so eni otroci pri enem, drugi pri drugem od njiju. Če se sama o
tem ne sporazumeta, jima pri sklenitvi sporazuma pomaga center za socialno
delo.
(2) Če se starša sporazumeta o varstvu in
vzgoji otrok, lahko predlagata, da sodišče v nepravdnem postopku izda o tem
sklep. Če sodišče ugotovi, da sporazum ni v skladu s koristjo otrok, predlog
zavrne.
(3) Če se starša tudi ob pomoči centra za
socialno delo ne sporazumeta o varstvu in vzgoji otrok, odloči sodišče na
zahtevo enega ali obeh staršev, da so vsi otroci v varstvu in vzgoji pri enem
od njiju ali da so eni otroci pri enem, drugi pri drugem od njiju. Sodišče
lahko po uradni dolžnosti tudi odloči, da se vsi ali nekateri otroci zaupajo v
varstvo in vzgojo drugi osebi. Preden sodišče odloči, mora glede otrokove
koristi pridobiti mnenje centra za socialno delo. Sodišče upošteva tudi
otrokovo mnenje, če ga je otrok izrazil sam ali po osebi, ki ji zaupa in jo je
sam izbral in če je sposoben razumeti njegov pomen in posledice.
(4) Zahtevi iz prejšnjega odstavka mora
biti priloženo dokazilo pristojnega centra za socialno delo, da sta se starša
ob njegovi pomoči poskušala sporazumeti o varstvu in vzgoji skupnih otrok.
105.a člen
(1) Če starša ne živita ali ne bosta več
živela skupaj, se sporazumeta o preživljanju skupnih otrok. Če se sama o tem ne
sporazumeta, jima pri sklenitvi sporazuma pomaga center za socialno delo.
(2) Če se starša tudi ob pomoči centra za
socialno delo ne sporazumeta o preživljanju skupnih otrok, odloči o tem sodišče
na zahtevo enega ali obeh staršev po postopku iz tretjega in četrtega odstavka
prejšnjega člena.
106. člen
(1) Otrok ima pravico do stikov z obema
staršema, oba starša imata pravico do stikov z otrokom. S stiki se zagotavljajo
predvsem otrokove koristi.
(2) Tisti od staršev, pri katerem otrok
živi v varstvu in vzgoji, oziroma druga oseba, pri kateri otrok živi, mora
opustiti vse, kar otežuje ali onemogoča otrokove stike. Prizadevati si mora za
ustrezen odnos otroka do stikov z drugim od staršev oziroma s staršema. Tisti
od staršev, ki izvršuje stike, mora opustiti vse, kar otežuje varstvo in vzgojo
otroka.
(3) Če se starša sporazumeta o stikih, lahko
predlagata, da sodišče v nepravdnem postopku izda o tem sklep. Če sodišče
ugotovi, da sporazum ni v skladu s koristjo otrok, predlog zavrne.
(4) Če se starša tudi ob pomoči centra za
socialno delo ne sporazumeta o stikih, odloči o tem sodišče na zahtevo enega
ali obeh staršev. Pri odločanju vodi sodišče predvsem korist otroka. Sodišče
odloča v nepravdnem postopku, razen kadar odloča o stikih skupaj s spori o
varstvu in vzgoji otrok. Predlogu oziroma zahtevi za ureditev stikov mora biti
priloženo dokazilo pristojnega centra za socialno delo, da sta se starša ob
njegovi pomoči poskušala sporazumeti o stikih.
(5) Sodišče lahko pravico do stikov odvzame
ali omeji samo, če je to potrebno zaradi varovanja otrokove koristi. Stiki niso
v otrokovo korist, če pomenijo za otroka psihično obremenitev ali če se sicer z
njimi ogroža njegov telesni ali duševni razvoj. Sodišče lahko odloči, da se
stiki izvršujejo pod nadzorom tretje osebe ali da se ne izvajajo z osebnim
srečanjem in druženjem, ampak na drug način, če sicer ne bi bila zagotovljena
otrokova korist.
(6) Če tisti od staršev, pri katerem otrok
živi, onemogoča stike med otrokom in drugim od staršev in stikov ni mogoče
izvrševati niti ob strokovni pomoči centra za socialno delo, lahko sodišče na
zahtevo drugega starša odloči, da se staršu, ki onemogoča stike, odvzame
varstvo in vzgoja in se otroka zaupa drugemu od staršev, če meni, da bo ta
omogočal stike in če je le tako mogoče varovati otrokovo korist.
(7) Preden odloči sodišče po četrtem, petem
ali šestem odstavku tega člena, mora glede otrokove koristi pridobiti mnenje
centra za socialno delo. Sodišče upošteva tudi otrokovo mnenje, če ga je otrok
izrazil sam ali po osebi, ki ji zaupa in jo je sam izbral in če je sposoben
razumeti njegov pomen in posledice.
106.a člen
(1) Otrok ima pravico do stikov z drugimi
osebami, s katerimi je družinsko povezan in nanje osebno navezan, razen če je
to v nasprotju z otrokovo koristjo. Šteje se, da so take osebe predvsem
otrokovi stari starši, bratje in sestre, polbratje in polsestre, nekdanji
rejniki, prejšnji ali sedanji zakonec oziroma zunajzakonski partner enega ali
drugega od njegovih staršev.
(2) O stikih se sporazumejo otrokovi
starši, otrok, če je sposoben razumeti pomen sporazuma, in osebe iz prejšnjega
odstavka. Če se sami o tem ne sporazumejo, jim pri sklenitvi sporazuma pomaga
center za socialno delo. Obseg in način izvrševanja stikov morata biti v
otrokovo korist. Če se starša otroka, otrok in osebe iz prejšnjega odstavka
sporazumejo o stikih, lahko predlagajo, da sodišče v nepravdnem postopku izda o
tem sklep. Če sodišče ugotovi, da sporazum ni v skladu s koristjo otrok,
predlog zavrne.
(3) Če se tudi ob pomoči centra za socialno
delo ne sporazumejo, odloči o stikih sodišče v nepravdnem postopku, razen kadar
odloča o stikih skupaj s spori o varstvu in vzgoji otrok.
(4) Predlog za odločitev o obsegu in načinu
izvrševanja stikov lahko vloži otrok, ki je dopolnil petnajst let in je
sposoben razumeti pomen in pravne posledice svojih dejanj, osebe iz prvega
odstavka tega člena ali center za socialno delo. Predlogu za ureditev stikov
mora biti priloženo dokazilo pristojnega centra za socialno delo, da so se
osebe iz prvega odstavka tega člena s starši otroka in otrokom ob njegovi
pomoči poskušale sporazumeti o stikih.
(5) Preden sodišče odloči o predlogu, mora
glede otrokove koristi pridobiti mnenje pristojnega centra za socialno delo. Če
predlagatelj ni otrok, upošteva sodišče tudi njegovo mnenje, če ga je otrok
izrazil sam ali po osebi, ki ji zaupa in jo je sam izbral in če je sposoben
razumeti njegov pomen in posledice.
107. člen
(1) Mladoletne otroke zastopajo starši.
(2) Če je treba mladoletnemu otroku kaj
vročiti ali sporočiti, se to lahko veljavno vroči ali sporoči enemu ali drugemu
roditelju, če pa starši ne živijo skupaj, tistemu roditelju, pri katerem otrok
živi.
(3) Če imata oba starša varstvo in vzgojo
otroka, se morata sporazumeti o stalnem prebivališču otroka in o tem, kateremu
od njiju se vročajo pošiljke za otroka.
108. člen
Mladoletnik, ki dopolni petnajst let, lahko
sam sklepa pravne posle, če zakon ne določa drugače. Za veljavnost teh poslov
je potrebna odobritev staršev, če so tako pomembni, da bistveno vplivajo na
mladoletnikovo življenje, ali če so takšni, da lahko vplivajo na njegovo
življenje tudi po polnoletnosti.
109. člen
Otrokovo premoženje upravljajo do otrokove
polnoletnosti v otrokovo korist njegovi starši.
110. člen
Dohodke iz premoženja otrok smejo starši
uporabljati predvsem za njegovo preživljanje, vzgojo in izobraževanje, pa tudi
za nujne potrebe družinske skupnosti, če sami nimajo zadosti sredstev.
111. člen
Starši smejo s privolitvijo centra
za socialno delo odsvojiti ali obremeniti stvari iz
premoženja svojega otroka samo zaradi njegovega preživljanja, vzgoje in
izobrazbe, ali če to zahteva kaka druga njegova
korist.
112. člen
Mladoletnik, ki dopolni petnajst let in ki
je zaposlen, lahko razpolaga s svojim osebnim dohodkom. Pri tem je dolžan
prispevati za svoje preživljanje in izobraževanje.
4. Izvrševanje roditeljske pravice
113. člen
(1) Roditeljsko pravico izvršujeta starša
sporazumno v skladu z otrokovo koristjo. Če se sama o tem ne sporazumeta, jima
pri sklenitvi sporazuma pomaga center za socialno delo.
(2) Kadar starša ne živita skupaj in nimata
oba varstva in vzgoje otroka, odločata o vprašanjih, ki bistveno vplivajo na
otrokov razvoj, oba sporazumno, v skladu z otrokovo koristjo. Če se sama o tem
ne sporazumeta, jima pri sklenitvi sporazuma pomaga center za socialno delo. O
vprašanjih dnevnega življenja otroka odloča tisti od staršev, ki ima otroka v
varstvu in vzgoji.
(3) Če se starša v primerih iz prejšnjih
odstavkov tudi ob pomoči centra za socialno delo ne sporazumeta o vprašanjih,
ki bistveno vplivajo na otrokov razvoj, odloči o tem na predlog enega ali obeh
staršev sodišče v nepravdnem postopku. Predlogu mora biti priloženo dokazilo
pristojnega centra za socialno delo, da sta se starša ob njegovi pomoči
poskušala sporazumeti o izvrševanju roditeljske pravice.
(4) Preden sodišče odloči, mora o otrokovi
koristi pridobiti mnenje centra za socialno delo. Sodišče upošteva tudi
otrokovo mnenje, če ga je otrok izrazil sam ali po osebi, ki ji zaupa in jo je
sam izbral in če je sposoben razumeti njegov pomen in posledice.
(5) Kadar je eden od staršev zadržan
izvrševati roditeljsko pravico, jo izvršuje drugi od staršev sam.
114. člen
(črtan)
115. člen
Če eden od staršev ni več živ ali ni znan,
ali če mu je odvzeta roditeljska pravica, ali če mu je odvzeta poslovna
sposobnost, pripada roditeljska pravica drugemu od staršev.
5. Odvzem roditeljske pravice
116. člen
(1) Roditelju, ki zlorablja roditeljsko
pravico, ali je otroka zapustil, ali je s svojim ravnanjem očitno pokazal, da
ne bo skrbel za otroka, ali drugače hudo zanemarja svoje dolžnosti, se odvzame
roditeljska pravica s sodno odločbo.
(2) Roditeljska pravica se roditelju lahko
vrne z odločbo sodišča, če preneha razlog, zaradi katerega mu je bila ta
pravica odvzeta, razen če je bil otrok posvojen.
(3) O zadevah iz prejšnjih odstavkov odloča
sodišče v nepravdnem postopku.
6. Prenehanje roditeljske pravice
117. člen
(1) Roditeljska pravica preneha s
polnoletnostjo otroka, to je, ko dopolni osemnajst let, ali če mladoletnik pred
polnoletnostjo sklene zakonsko zvezo.
(2) S sklenitvijo zakonske zveze pridobi
mladoletnik popolno poslovno sposobnost.
(3) Popolno poslovno sposobnost lahko
pridobi tudi mladoletnik, ki je postal roditelj, če so za to pomembni razlogi.
O tem odloča sodišče v nepravdnem postopku.
7. Podaljšanje roditeljske pravice
118. člen
(1) Sodišče lahko izda po predlogu staršev
ali centra za socialno delo v nepravdnem postopku
odločbo, da se roditeljska pravica podaljša tudi čez otrokovo polnoletnost, če
otrok zaradi telesne ali duševne prizadetosti ni sposoben, da sam skrbi zase,
za svoje koristi in pravice.
(2) Če je oseba že polnoletna in predlog
staršev za podaljšanje roditeljske pravice ni bil pravočasno vložen, sme
sodišče priznati roditeljsko pravico staršem in jo podaljšati čez otrokovo
polnoletnost.
(3) Ko prenehajo razlogi, zaradi katerih je
bila podaljšana roditeljska pravica, izda sodišče na predlog centra za
socialno delo odločbo o prenehanju roditeljske pravice.
(4) Odločbe po prejšnjih odstavkih tega
člena se zaznamujejo v matični knjigi, če ima tak otrok nepremičnino pa tudi v
zemljiški knjigi in v drugih javnih knjigah.
8. Ukrepi centra za socialno delo
119. člen
Center za socialno delo je dolžan storiti
potrebne ukrepe, ki jih zahtevata vzgoja in varstvo otroka ali varstvo njegovih
premoženjskih ter drugih pravic in koristi.
120. člen
(1) Center za socialno delo sme odvzeti
otroka staršem in ga dati v vzgojo in varstvo drugi osebi ali zavodu, če so
starši zanemarili otrokovo vzgojo in varstvo ali če je to iz drugih pomembnih
razlogov v otrokovo korist.
(2) S tem odvzemom ne prenehajo druge
dolžnosti in pravice staršev do otroka.
(3) Center za socialno delo spremlja izvajanje ukrepa iz
prvega odstavka tega člena.
121. člen
(1) Center za socialno delo sme sam ali v
sporazumu s starši oddati otroka v zavod zaradi njegove osebnostne ali
vedenjske motenosti, ki bistveno ogroža njegov zdrav osebnostni razvoj.
(2) Center za socialno delo odloči o ustavitvi izvrševanja
ukrepa iz prejšnjega odstavka takoj, ko prenehajo razlogi, zaradi katerih je
bil ukrep izrečen. Ukrep lahko traja največ tri leta.
(3) Na podlagi mnenja zavoda sme center za socialno delo
izjemoma podaljšati ukrep iz prvega odstavka tega člena tudi preko roka iz
prejšnjega odstavka. Tudi za tak ukrep veljajo omejitve iz prejšnjega odstavka.
(4) Otrok, ki dopolni osemnajst let, sme ostati v zavodu le v
primeru, da v to privoli.
122. člen
(1) Center za socialno delo sme od staršev
zahtevati, da dajo račun o upravljanju otrokovega premoženja. Od sodišča lahko
zahteva, da za varstvo otrokovih premoženjskih koristi dovoli zavarovanje na
premoženju staršev.
(2) Za zavarovanje otrokovih premoženjskih
koristi lahko sodišče v
nepravdnem postopku odloči, da imajo starši glede
upravljanja otrokovega premoženja položaj skrbnika.
9. Dolžnost preživljanja
123. člen
(1) Starši so dolžni preživljati svoje
otroke do polnoletnosti, tako da v skladu s svojimi sposobnostmi in zmožnostmi
zagotovijo življenjske razmere, potrebne za otrokov razvoj.
(2) Če se otrok redno šola, pa tudi če se
redno šola vpisan na izredni študij, so ga starši dolžni preživljati tudi po
polnoletnosti, vendar največ do dopolnjenega šestindvajsetega leta starosti.
(3) Otroka iz prejšnjih odstavkov, ki je
sklenil zakonsko zvezo ali živi v zunajzakonski skupnosti, so starši dolžni
preživljati le, če ga ne more preživljati zakonec ali zunajzakonski partner.
124. člen
(1) Polnoletni otrok je dolžan po svojih
zmožnostih preživljati svoje starše, če ti nimajo dovolj sredstev za življenje
in si jih ne morejo pridobiti.
(2) Polnoletni otrok ni dolžan preživljati tistega od
staršev, ki iz neopravičenih razlogov ni izpolnjeval preživninskih obveznosti
do njega.
125. člen
Tisti od staršev,
ki mu je odvzeta roditeljska pravica, ni oproščen dolžnosti preživljanja
otroka.
126. člen
Če je več oseb skupaj dolžnih koga
preživljati, se ta dolžnost razdeli mednje po njihovih zmožnostih in tudi glede na to, koliko je bil kdo deležen skrbi in
pomoči.
127. člen
(1) Zakonec ali zunajzakonski partner sta
dolžna preživljati mladoletnega otroka svojega zakonca ali zunajzakonskega
partnerja, ki živi z njima, razen če je otroka sposoben preživljati ta ali
drugi od staršev.
(2) Dolžnost zakonca ali zunajzakonskega
partnerja iz prejšnjega odstavka preneha s prenehanjem njegove zakonske zveze
ali zunajzakonske skupnosti z materjo ali očetom otroka, razen če je zakonska
zveza ali zunajzakonska skupnost prenehala zaradi smrti otrokove matere ali
očeta. V tem primeru sta preživeli zakonec ali zunajzakonski partner dolžna
preživljati otroka svojega umrlega zakonca ali zunajzakonskega partnerja samo,
če sta živela z otrokom v času prenehanja zakonske zveze ali zunajzakonske
skupnosti.
128. člen
Odpoved pravici do preživnine nima pravnega
učinka.
129. člen
Preživnina se določi glede na potrebe
upravičenca in materialne ter pridobitne zmožnosti zavezanca.
129.a člen
(1) Pri odmeri preživnine za otroka mora sodišče
upoštevati otrokovo korist, tako da je preživnina primerna za zagotavljanje
uspešnega telesnega in duševnega razvoja otroka.
(2) Preživnina mora zajemati stroške
življenjskih potreb otroka, zlasti stroške bivanja, hrane, oblačil, obutve,
varstva, izobraževanja, vzgoje, oddiha, razvedrila in drugih posebnih potreb
otroka.
130. člen
Če se starša sporazumeta o preživnini,
lahko predlagata, da sodišče v nepravdnem postopku izda o tem sklep. Če sodišče
ugotovi, da sporazum ni v skladu s koristjo otrok, predlog zavrne.
130.a člen
O preživnini, ki jo je polnoletni otrok
zavezan plačevati staršem, lahko upravičenec in zavezanec skleneta sporazum v
obliki izvršljivega notarskega zapisa.
131. člen
Starši preživljajo otroke v okviru svojega
gospodinjstva, razen če je to v nasprotju s koristjo otroka.
131.a člen
(1) Razen pri dolžnosti staršev do
preživljanja otrok, lahko zavezanec sam izbere ali bo upravičencu plačeval
preživnino ali ga bo vzel k sebi v preživljanje ali pa bo poskrbel za njegovo
preživljanje na drug način.
(2) Upravičenec lahko iz pomembnih razlogov
zahteva, da se mu preživnina določi v denarju.
131.b člen
Preživljanje otrok in zakonca, ki jih je
zavezanec dolžan preživljati po tem zakonu, ima prednost pred preživljanjem
staršev zavezanca.
131.c člen
Preživnina se določi v mesečnem znesku in
za naprej, zahteva pa se lahko od trenutka, ko je bila vložena tožba za
preživnino.
132. člen
Sodišče lahko na zahtevo upravičenca ali
zavezanca zviša, zniža ali odpravi z izvršilnim naslovom določeno preživnino,
če se spremenijo potrebe upravičenca ali zmožnosti zavezanca, na podlagi
katerih je bila preživnina določena.
132.a člen
(1) Z izvršilnim naslovom določena
preživnina se uskladi enkrat letno z indeksom rasti cen življenjskih potrebščin
v Republiki Sloveniji. Uskladitev se opravi v mesecu marcu, pri čemer se
upošteva kumulativna rast cen življenjskih potrebščin od meseca, od katerega je
bila preživnina nazadnje določena oziroma usklajena. Količnik uskladitve
preživnin objavi minister, pristojen za družino, v Uradnem listu Republike
Slovenije.
(2) Sodno poravnavo, pravnomočno sodno
odločbo oziroma izvršljivi notarski zapis o preživnini je sodišče oziroma notar
dolžan poslati pristojnemu centru za socialno delo, če ni bil dogovorjen
drugačen način usklajevanja.
(3) Center za socialno delo pisno obvesti
upravičenca in zavezanca o vsakokratni uskladitvi in novem znesku preživnine.
Obvestilo centra za socialno delo je skupaj s sodno poravnavo, pravnomočno
sodno odločbo oziroma z izvršljivim notarskim zapisom izvršilni naslov.
(4) Če se otrok po osemnajstem letu
starosti v letu, v katerem se opravlja uskladitev preživnine, redno ne šola,
center za socialno delo ni dolžan pisno obvestiti upravičenca in zavezanca o
uskladitvi preživnine.
(5) Upravičenec je po osemnajstem letu
starosti dolžan centru za socialno delo do konca meseca januarja predložiti
potrdilo o šolanju ali ga obvestiti, kje se redno šola.
133. člen
Kdor je imel izdatke zaradi preživljanja
kake osebe, sme s tožbo zahtevati povračilo izdatkov od tistega, ki jo je
dolžan preživljati, kolikor so bili ti izdatki potrebni.
Četrti del
POSVOJITEV
1. Pogoji za posvojitev in razmerja, ki nastanejo s
posvojitvijo
134. člen
Posvojiti se sme samo mladoletna oseba.
135. člen
Nihče ne more biti posvojen od več oseb, razen
če sta posvojitelja zakonca.
136. člen
(1) Posvojiti ni mogoče sorodnika v ravni
vrsti in tudi ne brata ali sestre.
(2) Skrbnik ne more posvojiti svojega
varovanca, dokler traja med njima skrbniško razmerje.
137. člen
(1) Posvojitelj je lahko le polnoletna
oseba, ki je vsaj osemnajst let starejša od posvojenca. V izjemnih primerih sme
center za socialno delo, potem ko razišče vse
okoliščine primera in se prepriča, da bi bila taka posvojitev v posvojenčevo
korist, dovoliti posvojitev tudi posvojitelju, ki ni osemnajst let starejši od
posvojenca.
(2) Za posvojitev mladoletne osebe, ki je
starejša kot deset let, je potrebno njeno soglasje.
138. člen
Zakonca lahko samo skupaj posvojita otroke,
razen če eden od njiju posvoji otroka svojega zakonca.
139. člen
Posvojitelj ne more biti:
-       
oseba, ki ji je odvzeta roditeljska pravica;
-       
oseba, za katero se utemeljeno domneva, da bi posvojitev izrabila v
škodo posvojenca;
-       
oseba, ki ne daje jamstva, da bo izvrševala roditeljsko pravico v
otrokovo korist;
-       
oseba, ki ji je odvzeta poslovna sposobnost, ali ki je tako duševno
prizadeta ali bolna, da utegne spraviti posvojenčevo zdravje in življenje v
nevarnost.
140. člen
(1) Posvojitelj je izjemoma lahko tuj
državljan, če center za socialno delo za otroka, ki
naj bi bil posvojen, ni mogel najti posvojitelja med
državljani Republike Slovenije.
(2) Za posvojitev otroka, ki ga posvoji tuj
državljan, morata dati soglasje minister, pristojen za
družino in minister, pristojen za upravo.
Soglasje ni potrebno v primeru, če je posvojitelj zakonec otrokovega roditelja.
141. člen
(1) V posvojitev se sme dati samo otrok,
čigar starši so neznani ali že leto dni neznanega bivališča ali če so privolili
pred pristojnim organom, da dajo otroka v posvojitev. Ni potrebna privolitev
roditelja, ki mu je bila odvzeta roditeljska pravica, ali ki trajno ni sposoben
izraziti svoje volje.
(2) Posvojitev je možna po preteku enega
leta od izpolnitve pogoja iz prejšnjega odstavka. Posvojitev je izjemoma
možna tudi pred pretekom tega roka, če center za socialno delo ugotovi, da bi
bilo to v korist otroka.
(3) V posvojitev se sme dati tudi otrok, ki
nima živih staršev.
142. člen
S posvojitvijo nastanejo med posvojencem in
njegovimi potomci ter posvojiteljem in njegovimi sorodniki enaka razmerja kot
med sorodniki, če zakon ne določa drugače.
143. člen
Pri posvojitvi prenehajo pravice in
dolžnosti posvojenca do njegovih staršev in drugih sorodnikov ter pravice in
dolžnosti staršev in sorodnikov do njega.
144. člen
Posvojitev se ne more razvezati.
145. člen
Pri posvojitvi se v rojstno matično knjigo
vpišejo posvojitelji kot posvojenčevi starši.
2. Postopek za posvojitev
146. člen
Postopek za posvojitev začne center
za socialno delo po uradni dolžnosti ali na predlog bodočega
posvojitelja.
147. člen
(1) V postopku za posvojitev se morajo
priskrbeti izpiski iz rojstnih matičnih knjig in druge ustrezne listine za
posvojitelja in posvojenca ter ugotoviti, da bodočemu
posvojitelju ni bila odvzeta roditeljska pravica.
(2) Preden center za socialno delo odloči o posvojitvi, mora zaslišati polnoletne brate in sestre,
stare starše oziroma če ti niso živi, strice in tete otroka, čigar starši so
neznanega bivališča ali niso več živi.
148. člen
Da se ugotovi, ali se bosta posvojenec in
posvojitelj lahko vživela v novi položaj in ali bo posvojitev za posvojenca
koristna, center za socialno delo lahko odloči, da
bodoči posvojenec preživi v družini posvojitelja določen čas pred odločitvijo o
posvojitvi.
149. člen
Če center za socialno delo iz vsebine predloženih listin ali poizvedb o posvojitelju, ki jih
opravi pred odločitvijo o posvojitvi, ali na podlagi spoznanj iz časa, ki ga je
otrok preživel pri bodočem posvojitelju pred odločitvijo o posvojitvi, ugotovi,
da niso izpolnjeni predpisani pogoji za posvojitev ali da posvojitev ne bi bila
v korist posvojenca, z odločbo zavrne predlog oziroma ustavi postopek za
posvojitev.
150. člen
 (1) Če center
za socialno delo ugotovi, da so izpolnjeni s tem zakonom
določeni pogoji za posvojitev in da je posvojitev posvojencu v korist, izda
odločbo o posvojitvi.
(2) V odločbi o posvojitvi se vpiše ime in
priimek posvojenca, ki mu ga je določil posvojitelj.
151. člen
Pravnomočno odločbo o posvojitvi pošlje center
za socialno delo pristojnemu matičarju, da jo vpiše v matično
knjigo.
3. Neveljavnost posvojitve
152. člen
Posvojitev je neveljavna, če niso bili
izpolnjeni pogoji, določeni v 134., 135., 136., 137., 139., 140. in 141. členu
tega zakona.
153. člen
Center za socialno delo po uradni dolžnosti
ali na zahtevo posvojenca, njegovih staršev ali posvojitelja uvede postopek za
razveljavitev odločbe o posvojitvi.
Peti del
REJNIŠTVO
1. Namen rejništva
154. člen
Namen rejništva je, da se otrokom pri
osebah, ki niso njihovi starši, omogoči zdrava rast, izobraževanje, skladen
osebnostni razvoj in usposobitev za samostojno življenje ter delo.
155. člen
Pod varstvom in nadzorstvom so otroci, ki
jih odda v rejništvo center za socialno delo, pa tudi
otroci, ki jih starši sami oddajo v rejništvo.
156. člen
Z oddajo otroka v rejništvo ne prenehajo
pravice in dolžnosti staršev ali skrbnika, ki jih imajo po tem zakonu.
2. Rejništvo po odločbi centra za
socialno delo
157. člen
(1) Center za socialno delo odda v rejništvo otroka, ki nima svoje družine, otroka, ki iz
različnih vzrokov ne more živeti pri starših ali otroka, katerega telesni in
duševni razvoj je ogrožen v okolju, v katerem živi.
(2) Ne glede na določbe prejšnjega odstavka
lahko center za socialno delo odda v rejništvo otroka,
ki mu je potrebno usposabljanje v skladu s posebnimi predpisi (otroci z motnjami
v telesnem in duševnem razvoju).
158. člen
(1) Center za socialno delo odda otroka v
rejništvo s privoljenjem staršev oziroma roditelja, pri katerem otrok živi.
(2) Privoljenje staršev ni potrebno, če je
bil otrok staršem odvzet.
159. člen
Če je treba oddati v rejništvo več otrok,
ki so bratje in sestre, se oddajo praviloma vsi v isto družino.
160. člen
(1) O oddaji otroka v rejništvo izda center
za socialno delo odločbo.
(2) (prenehal
veljati)
(3) (prenehal
veljati)
(4) (prenehal
veljati)
161. člen
Po oddaji v rejništvo si mora center
za socialno delo prizadevati, da se odpravijo vzroki, zaradi
katerih je bil otrok oddan v rejništvo.
3. Rejnik
162. člen
(prenehal
veljati)
163. člen
(prenehal
veljati)
164. člen
(prenehal
veljati)
165. člen
(prenehal
veljati)
166. člen
(prenehal
veljati)
167. člen
(1) Center za socialno delo spremlja razvoj
otrok v rejništvu in nadzoruje vzgojo in izobraževanje rejencev ter
izpolnjevanje drugih obveznosti iz rejniške pogodbe.
(2) Center za socialno delo po potrebi
ukrepa, da se v vseh primerih in na najboljši način uresničuje namen rejništva.
168. člen
(prenehal
veljati)
169. člen
(prenehal
veljati)
4. Prenehanje rejništva
170. člen
(1) Rejništvo preneha:
-       
s polnoletnostjo otroka oziroma že prej, če je rejenec usposobljen za
samostojno življenje;
-       
če prenehajo razlogi, zaradi katerih je bila potrebna oddaja otroka v
rejništvo.
(2) (prenehal
veljati)
171. člen
(prenehal
veljati)
172. člen
(prenehal
veljati)
173. člen
(prenehal
veljati)
174. člen
(prenehal
veljati)
175. člen
Če se rejniška pogodba odpove ali razveže,
ukrene center za socialno delo, kar je potrebno za
nadaljnje varstvo otroka.
5. Oddaja otroka v rejništvo po starših
176. člen
(1) Starši, ki sami oddajo otroka v rejništvo
in oseba, ki otroka sprejme, morajo najpozneje v enem mesecu obvestiti o tem center
za socialno delo.
(2) Center za socialno delo, ki ugotovi
primere takega rejništva na svojem območju, je dolžan obvestiti o tem pristojni
center za socialno delo.
177. člen
Če je pri osebi, kateri so starši sami
oddali otroka v rejništvo, ogrožen telesni in duševni razvoj otroka ali če je
mogoče utemeljeno sklepati, da v danem okolju ne bo dosežen namen rejništva,
ukrene center za socialno delo, kar je potrebno za
otrokovo korist.
Šesti del
SKRBNIŠTVO
1. Namen skrbništva
178. člen
(1) Namen skrbništva nad mladoletnimi
osebami je, da se s skrbjo, vzgojo in izobrazbo vsestransko razvije osebnost
mladoletnih varovancev in da se varovanci usposobijo za samostojno življenje in
delo.
(2) Namen skrbništva nad drugimi osebami je
varstvo njihove osebnosti, ki se uresničuje predvsem z oskrbo, zdravljenjem in
usposabljanjem za samostojno življenje.
(3) Skrbništvo ima tudi namen, da se zavarujejo premoženjske in druge pravice in koristi oseb, ki so
pod skrbništvom.
2. Skrbnik
179. člen
Osebi pod skrbništvom postavi center
za socialno delo skrbnika. Dolžnost skrbnika je prostovoljna
in častna.
180. člen
Za skrbnika se postavi oseba, ki ima osebne
lastnosti in sposobnosti, potrebne za opravljanje dolžnosti skrbnika in ki
privoli, da bo skrbnik.
181. člen
Skrbnik ne more biti:
-       
oseba, ki ji je odvzeta roditeljska pravica;
-       
oseba, ki nima poslovne sposobnosti;
-       
oseba, katere koristi so v navzkrižju s koristmi varovanca;
-       
oseba, od katere glede na njene osebnostne lastnosti ali razmerja z
varovancem ali njegovimi starši ni mogoče pričakovati, da bo pravilno
opravljala skrbniške dolžnosti.
182. člen
(1) Če je mogoče, in če to ni v nasprotju s
koristmi varovanca, se imenuje za skrbnika njegov sorodnik.
(2) Skrbništvo se lahko poveri tudi
ustrezni pravni osebi, ki imenuje osebo, odgovorno za izvajanje skrbništva.
183. člen
Pri imenovanju skrbnika upošteva center
za socialno delo želje varovanca, če jih je zmožen izraziti, ter želje njegovih bližnjih sorodnikov, če je to v korist
varovanca.
184. člen
Osebi pod skrbništvom, ki je v varstvu in
oskrbi  v vzgojnem, socialnem, zdravstvenem ali drugem zavodu, postavi center
za socialno delo skrbnika za opravljanje tistih skrbniških
nalog, ki jih ta zavod ne opravlja v okviru svoje redne dejavnosti.
185. člen
(1) Center za socialno delo lahko odloči, da osebi pod skrbništvom ne bo postavil skrbnika,
ampak bo sam opravljal to dolžnost.
(2) Center za socialno delo lahko z odločbo omeji skrbnikove pravice in odloči, da bo posamezne
skrbnikove naloge sam opravljal.
(3) Če center za socialno delo sam opravlja dolžnost skrbnika ali določene skrbnikove naloge,
lahko zaupa posamezne naloge drugim strokovnim osebam, da jih opravljajo v
njegovem imenu in pod njegovim nadzorstvom.
186. člen
Center za socialno delo imenuje skrbnika z
odločbo, v kateri določi njegove dolžnosti ter obseg njegovih pooblastil.
187. člen
Skrbnik je dolžan vestno skrbeti za
osebnost, pravice in koristi varovanca in skrbno upravljati njegovo premoženje.
188. člen
Skrbnik je dolžan s pomočjo centra
za socialno delo ukreniti vse potrebno, da se preskrbijo
sredstva, ki so potrebna za izvajanje določenih skrbstvenih ukrepov.
189. člen
(1) Če ima varovanec premoženje, odredi center
za socialno delo, naj se premoženje popiše, oceni in izroči
skrbniku v upravo.
(2) Podrobnejše predpise za popis in ocenitev premoženja oseb
pod skrbništvom izda minister, pristojen za družino.
(3) Skrbnik ne sme brez poprejšnje
odobritve centra za socialno delo storiti ničesar, kar
bi presegalo okvire rednega poslovanja ali upravljanja varovančevega
premoženja.
190. člen
(1) Skrbnik samostojno opravlja v
varovančevem imenu in na njegov račun, kar spada v redno poslovanje in
upravljanje varovančevega premoženja.
(2) Pri vsakem važnejšem opravilu se skrbnik
posvetuje z varovancem, če je to mogoče in če je ta zmožen razumeti, za kaj
gre.
191. člen
Samo z odobritvijo centra za
socialno delo sme skrbnik:
-       
odtujiti ali obremeniti varovančeve nepremičnine;
-       
odtujiti iz varovančevega premoženja premičnine večje vrednosti ali
razpolagati s premoženjskimi pravicami večje vrednosti;
-       
odpovedati se dediščini ali volilu oziroma odkloniti darilo;
-       
storiti druge ukrepe, za katere tako določa zakon.
192. člen
(1) Skrbnik zastopa varovanca.
(2) Center za socialno delo zastopa varovanca, če sam opravlja dolžnosti skrbnika ali če je omejil skrbnikove pravice in odločil, da bo sam
zastopal varovanca.
193. člen
Skrbnik sme skleniti pravni posel z varovancem, za katerega skrbi, le tedaj, če center za
socialno delo spozna, da je to varovancu v korist in ta posel
vnaprej odobri.
194. člen
(1) Skrbnik mora centru za socialno
delo poročati in mu dati račun o svojem delu vsako leto kot
tudi kadar center za socialno delo to zahteva.
(2) Iz skrbnikovega poročila mora biti
razvidna njegova skrb za osebo varovanca, zlasti kar zadeva njegovo zdravje,
vzgojo in izobraževanje ter njegova skrb za vse drugo, kar je za varovanca
potrebno.
(3) Poročilo mora vsebovati tudi podatke o
upravljanju varovančevega premoženja ter razpolaganju z njim, o varovančevih
dohodkih in izdatkih in končno stanje njegovega premoženja.
(4) Podrobnejše predpise o sestavi in vsebini skrbniških
poročil izda minister, pristojen za družino.
195. člen
Center za socialno delo mora vestno
pregledati skrbnikovo poročilo in po potrebi ukreniti vse potrebno, da se
zavarujejo varovančeve koristi.
196. člen
Skrbnik ima pravico do povračila
upravičenih stroškov, ki jih je imel pri opravljanju svojih skrbniških
dolžnosti, center za socialno delo lahko določi skrbniku za njegovo delo
tudi ustrezno nagrado.
197. člen
Skrbnik je dolžan povrniti varovancu škodo,
ki mu jo prizadene z nepravilnim ali malomarnim opravljanjem ali s samovoljno
opustitvijo dolžnosti skrbnika.
198. člen
Center za socialno delo razreši skrbnika,
če ugotovi, da je pri opravljanju skrbniških dolžnosti malomaren, da zlorablja
svoje pravice ali da s svojim delom ogroža varovančeve koristi, ali če ugotovi,
da bi bilo za varovanca koristneje, če bi imel drugega skrbnika.
199. člen
Center za socialno delo razreši skrbnika,
če ta to zahteva. To mora storiti v treh mesecih od dneva, ko skrbnik zahteva
razrešitev.
200. člen
(1) Zoper delo skrbnika in centra za
socialno delo na področju skrbništva  lahko ugovarjajo varovanec,
ki je zmožen to storiti, njegovi sorodniki, pristojni organi in strokovne
institucije.
(2) Ugovore zoper delo skrbnika rešuje
pristojni center za socialno delo, ugovore zoper delo centra
za socialno delo pa ministrstvo,
pristojno za družino.
(3) Organ, ki rešuje ugovore iz prejšnjega odstavka,
preizkusi njihovo utemeljenost, določi kaj naj se ukrene ter
o tem obvesti tistega, ki je ugovarjal.
3. Skrbništvo nad mladoletnimi
201. člen
Mladoletnika, ki nima staršev ali za
katerega starši ne skrbijo, postavi center za socialno delo pod skrbništvo.
202. člen
Skrbnik mladoletnika je dolžan skrbeti
enako kot starši za mladoletnika.
203. člen
(1) Mladoletnik pod skrbništvom, ki dopolni
petnajst let, lahko sam sklepa svoje pravne posle, vendar pa je za veljavnost
teh poslov potrebna odobritev njegovega skrbnika, za tiste posle, ki jih tudi
skrbnik ne sme sam opravljati, pa odobritev centra za socialno delo.
(2) Mladoletnik pod skrbništvom, ki dopolni
petnajst let, lahko razpolaga s svojim osebnim dohodkom, pri tem pa je dolžan
prispevati za svoje preživljanje in izobraževanje.
204. člen
Skrbnik sme samo z odobritvijo centra
za socialno delo:
-       
oddati mladoletnika v vzgojni zavod ali ga izročiti komu drugemu v
vzgajanje, nego in oskrbo;
-       
vzeti mladoletnika iz šole ali spremeniti vrsto izobraževanja;
-       
odločati o izbiri poklica za mladoletnika ali opravljanju njegovega
poklica;
-       
storiti druge pomembnejše ukrepe glede mladoletnika, ki jih določa
zakon.
205. člen
Skrbništvo nad mladoletnikom preneha, ko
postane mladoletnik polnoleten, ko sklene zakonsko zvezo, ali ko ga kdo posvoji,
ali če je postal roditelj in mu je z odločbo sodišča priznana popolna poslovna
sposobnost.
4. Skrbništvo za osebe, ki jim je odvzeta poslovna sposobnost
206. člen
(1) Center za socialno delo postavi pod skrbništvo osebe, ki jim je po odločbi sodišča odvzeta
poslovna sposobnost.
(2) Sodišče mora takoj poslati centru
za socialno delo pravnomočno odločbo, s katero je nekomu
odvzeta poslovna sposobnost.
207. člen
Skrbnik osebe, ki ji je odvzeta poslovna
sposobnost, mora zlasti skrbeti za njeno osebnost, upoštevati pri tem vzroke,
zaradi katerih je bila tej osebi odvzeta poslovna sposobnost in si prizadevati,
da se ti vzroki odpravijo in da se varovanec usposobi za samostojno življenje
in delo.
208. člen
(1) Skrbnik osebe, ki ji je popolnoma
odvzeta poslovna sposobnost, ima pravice in dolžnosti skrbnika mladoletnika, ki
še ni star petnajst let.
(2) Skrbnik osebe, ki ji je delno odvzeta
poslovna sposobnost, ima pravice in dolžnosti skrbnika mladoletnika, ki je že
star petnajst let, center za socialno delo pa lahko po
potrebi določi, katere posle sme oseba, ki ji je bila delno odvzeta poslovna
sposobnost, opravljati samostojno in brez odobritve.
209. člen
(1) Sodišče, pri katerem se je začel
postopek, da se nekomu odvzame poslovna sposobnost, mora to takoj sporočiti centru
za socialno delo. Center za socialno delo postavi osebi, zoper katero se je začel postopek, po potrebi
začasnega skrbnika. Za to skrbništvo se uporabljajo določbe o skrbništvu nad
mladoletniki, ki so že stari petnajst let, center za socialno delo pa sme po potrebi uporabiti zanj določbe o skrbništvu nad
mladoletniki, ki še niso stari petnajst let.
(2) Dolžnost začasnega skrbnika preneha, ko
se postavi stalni skrbnik ali ko postane pravnomočna odločba sodišča, da ni
podlage za odvzem poslovne sposobnosti.
210. člen
Skrbništvo nad osebo, ki ji je odvzeta
poslovna sposobnost, preneha, če ji sodišče z odločbo vrne poslovno sposobnost.
5. Skrbništvo za posebne primere
211. člen
Center za socialno delo postavi skrbnika za
posebni primer ali skrbnika za določeno vrsto opravil odsotni osebi, katere
prebivališče ni znano, pa tudi nima zastopnika, neznanemu lastniku premoženja,
kadar je potrebno, da nekdo za to premoženje skrbi, pa tudi v drugih primerih,
kadar je to potrebno za varstvo pravic in koristi posameznika.
212. člen
V primerih iz prejšnjega člena tega zakona
sme postaviti skrbnika, ob pogojih, ki jih določa zakon, tudi organ, pred
katerim teče postopek. Ta organ pa mora o tem takoj obvestiti center za
socialno delo. Center za socialno delo ima nasproti takemu skrbniku iste pravice kot nasproti skrbniku,
ki ga je sam postavil.
213. člen
(1) Poseben skrbnik se postavi
mladoletniku, nad katerim izvršujejo starši roditeljske pravice, v primeru
spora med njim in starši, za sklenitev posameznih pravnih opravil med njimi,
ter v drugih primerih, če so njihove koristi v navzkrižju.
(2) Varovancu se postavi poseben skrbnik v
primeru spora med njim in skrbnikom, za sklenitev pravnih opravil med njima,
kot tudi v primerih, ko so njune koristi v navzkrižju.
(3) Če se med mladoletniki, nad katerimi
ima ista oseba roditeljske pravice, ali med osebami, ki imajo istega skrbnika,
vodi spor ali sklene pravno opravilo, v katerem so si koristi mladoletnikov
oziroma varovancev v navzkrižju, se vsakemu izmed njih postavi poseben skrbnik
za vodenje spora ali za sklenitev opravila.
(4) Kadar starši, posvojitelji, skrbniki
ali državni ali drugi organi pri opravljanju dolžnosti zvedo za kakšen primer
iz tega člena, morajo to sporočiti centru za socialno delo.
214. člen
Če ni v mednarodni pogodbi drugače
določeno, ukrene v neodložljivih primerih center za socialno delo po določbah tega zakona, kar je potrebno
za varstvo osebnosti, pravic in koristi tujega državljana, dokler organ njegove
države ne ukrene, kar je treba.
215. člen
Pri postavitvi skrbnika za poseben primer
določi center za socialno delo obseg skrbnikovih
dolžnosti in pravic, upoštevajoč okoliščine vsakega posameznega primera.
6. Postopek
216. člen
(1) Kadar center za socialno delo zve, da je nekoga treba postaviti pod skrbništvo, ukrene takoj vse
potrebno za varstvo njegove osebnosti ter njegovih pravic in koristi ter začne
postopek za postavitev pod skrbništvo.
(2) Postopek za postavitev pod skrbništvo
in za postavitev skrbnika je nujen.
217. člen
O tem, da je treba nekoga postaviti pod
skrbništvo ali da mu je potrebna kakšna oblika varstva, ki jo daje center
za socialno delo, so dolžni center za socialno delo obvestiti:
-       
matičar, upravni in drugi organi, kadar pri opravljanju dolžnosti zvedo
za tak primer;
-       
najbližji sorodniki, člani gospodinjstva in sosedje;
-       
organizacije združenega dela, krajevne skupnosti in druge organizacije
ter skupnosti.
218. člen
Pri odločanju o obliki varstva, ki naj se
da varovancu, mora center za socialno delo upoštevati
predvsem potrebe in koristi varovanca.
219. člen
(1) Pri odločanju o postavitvi pod
skrbništvo, pri imenovanju ali razrešitvi skrbnika, pri odločanju o obsegu
skrbnikovih pravic in dolžnosti ter o pravicah in koristih varovanca, postopa center
za socialno delo po predpisih, ki veljajo za splošni upravni
postopek, če ni v tem zakonu drugače določeno.
(2) V drugih primerih ravna center
za socialno delo na najsmotrnejši način v skladu s svojo
vlogo in s pravili stroke.
220. člen
Center za socialno delo sme spreminjati
svoje prejšnje odločitve glede skrbništva, če je to varovancu v korist in če s
tem niso prizadete pravice drugih.
221. člen
Postavitev pod skrbništvo in prenehanje
skrbništva pri mladoletnih osebah in osebah, ki jim je odvzeta poslovna
sposobnost, se vpiše v rojstno matično knjigo.
222. člen
Če ima varovanec nepremičnine, se
postavitev pod skrbništvo in prenehanje skrbništva zaznamuje v zemljiški
knjigi.
223. člen
Izdatki za izvajanje skrbstvenih ukrepov v
korist varovanca se krijejo:
-       
iz varovančevih dohodkov;
-       
iz sredstev, dobljenih od oseb, ki so dolžne varovanca preživljati;
-       
iz varovančevega premoženja;
-       
iz proračuna Republike Slovenije.
Sedmi del
KAZENSKE DOLOČBE
(črtan)
224. člen
(črtan)
225. člen
(črtan)

Zakon o zakonski zvezi in družinskih razmerjih
(Uradni list SRS, št. 15/76) vsebuje naslednje
prehodne in končne določbe:
»Osmi del
PREHODNE IN KONČNE DOLOČBE
226. člen
Zakonske zveze, sklenjene, preden je začel
veljati ta zakon so veljavne, če so bile sklenjene v skladu s predpisi, ki so
tedaj veljali.
227. člen
Določbe tega zakona o osebnih pravicah in
dolžnostih zakoncev, o njihovih premoženjskih razmerjih in o prenehanju
zakonske zveze veljajo od uveljavitve tega zakona tudi za prej sklenjene
zakonske zveze ter za spore med zakonci, ki so v postopku.
228. člen
Določbe tega zakona o razmerjih med starši
in otroci, o posvojitvi, o rejništvu in o skrbništvu se uporabljajo tudi za
primere, o katerih do uveljavitve tega zakona še ni bila izdana pravnomočna
odločba.
229. člen
(1) Za posvojitve, sklenjene po dosedanjih predpisih,
se uporabljajo dosedanji predpisi.
(2) Posvojitve, sklenjene po dosedanjih
predpisih, se lahko spremene v posvojitve po tem zakonu, če so izpolnjeni
pogoji iz tega zakona.
230. člen
Občinske skupnosti socialnega skrbstva
morajo v treh letih po uveljavitvi tega zakona ustanoviti zakonske
svetovalnice.
231. člen
Določbi drugega odstavka 15. člena in
prvega odstavka 26. člena tega zakona o predložitvi potrdila o obisku zakonske
svetovalnice se začneta uporabljati 1. januarja 1980.
232. člen
Določbe 68. do 71. člena tega zakona se
začnejo uporabljati 1. januarja 1980.
233. člen
Odločbo o višini prispevka za preživljanje
pošlje sodišče pristojnemu organu občinske skupnosti socialnega skrbstva v
skladu s prvim odstavkom 132. člena tega zakona za vse preživninske zadeve,
nastale do uveljavitve tega zakona.
234. člen
(1) Z dnem, ko začne veljati ta zakon, se v
SR Sloveniji prenehajo uporabljati:
-       
temeljni zakon o zakonski zvezi (Uradni list SFRJ, št. 28/65), razen
določbe 26. člena;
-       
temeljni zakon o razmerju med starši in otroci (Uradni list FLRJ, št.
104/47, 11/51, 53/56, 4/57 in Uradni list SFRJ, št. 10/65);
-       
temeljni zakon o posvojitvi (Uradni list FLRJ, št. 30/47, 24/52 in
Uradni list SFRJ, št. 10/65), razen v primerih iz prvega odstavka 229. člena
tega zakona;
-       
temeljni zakon o skrbništvu (Uradni list SFRJ, št. 16/65), razen določbe
29. člena;
-       
določbe šestindvajsetega poglavja zakona o pravdnem postopku (Uradni
list FLRJ, št. 4/57, 52/61 in Uradni list SFRJ, št. 12/65, 1/71, 23/72 in
6/74), razen določb, ki se nanašajo na narok za poskus sprave, ki se bodo
uporabljale do 1. januarja 1980.
(2) Z dnem, ko začne veljati ta zakon,
prenehata veljati:
-       
zakon o rejništvu (Uradni list LRS, št. 34/60);
-       
zakon o premoženjskih razmerjih med zakonci (Uradni list LRS, št.
20/50).
235. člen
Ta zakon začne veljati 1. januarja 1977.«.

Zakon o
nepravdnem postopku (Uradni list SRS, št.
30/86) vsebuje naslednjo končno določbo:
»180. člen
Ta zakon začne veljati 1. oktobra
1986.«.

Zakon o
spremembah in dopolnitvah zakona o zakonski zvezi in družinskih razmerjih
(Uradni list SRS, št. 1/89) spreminja 233. člen zakona tako, da
se glasi:
»233. člen
Odločbo o višini prispevka za preživljanje
pošlje sodišče centru za socialno delo v skladu s
prvim odstavkom 132. člena tega zakona za vse preživninske zadeve, nastale do
uveljavitve tega zakona.«;
ter vsebuje
naslednji prehodni in končno določbo:
»34. člen
Republiški komite za zdravstveno in socialno varstvo izda
izvršilne predpise iz 12., 28. in 29. člena v šestih mesecih po uveljavitvi
tega zakona.
Do izdaje izvršilnega predpisa iz 12. člena tega zakona se
glede postopka uporabljajo določbe samoupravnih splošnih aktov občinskih
skupnosti socialnega skrbstva.
35. člen
Zakonodajno-pravna komisija Skupščine SR Slovenije je
pooblaščena, da določi prečiščeno besedilo zakona.
36. člen
Ta zakon začne veljati osmi dan po objavi v Uradnem listu
SRS.«.

Zakon o
notariatu (Uradni list RS, št. 13/94)
vsebuje naslednjo končno določbo:
»131. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o pravdnem
postopku – ZPP (Uradni
list RS, št. 26/99)
vsebuje naslednjo končno določbo:
»503. člen
Ta zakon začne veljati devetdeseti dan po
objavi v Uradnem listu Republike Slovenije.«.

Zakon o
zdravljenju neplodnosti in postopkih oploditve z
biomedicinsko pomočjo – ZZNPOB (Uradni list RS, št. 70/00)
vsebuje naslednjo končno določbo:
»48. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o
spremembah in dopolnitvah zakona o zakonski zvezi in družinskih razmerjih –
ZZZDR-B (Uradni list RS, št. 64/01)
vsebuje naslednje prehodne in končno določbo:
»5. člen
Izvršilni predpis iz drugega odstavka 3.
člena tega zakona se izda v šestih mesecih od uveljavitve tega zakona.
Upravne enote po predhodnem soglasju
ministra, pristojnega za upravo, določijo uradne prostore, v katerih se
sklepajo zakonske zveze, v treh mesecih od uveljavitve izvršilnega predpisa iz
drugega odstavka 3. člena tega zakona.
Upravne enote pošljejo seznam oseb, ki jih
je pooblastil načelnik upravne enote za sklepanje zakonske zveze, ministrstvu,
pristojnem za upravo, v treh mesecih od uveljavitve tega zakona.
6. člen
Ne glede na določbo drugega odstavka
prejšnjega člena se uradni prostori, ki so bili z določbo 103. člena zakona o
upravi (Uradni list RS, št. 67/94, 20/95 - odločba US, 29/95-ZPDF in 80/99-ZUP)
prepuščeni v uporabo upravnim enotam in v katerih so se do sedaj sklepale
zakonske zveze, uporabljajo v te namene še naprej tudi po uveljavitvi tega
zakona.
Pooblastilo za sklepanje zakonske zveze, ki
je bilo pooblaščeni osebi izdano do uveljavitve tega zakona, se šteje kot
veljavno pooblastilo tudi po uveljavitvi tega zakona.
7. člen
Zadeve iz drugega odstavka 105. člena zakona
o zakonski zvezi in družinskih razmerjih, v katerih do dneva uveljavitve tega
zakona na prvi stopnji še ni bila izdana odločba, se končajo pred sodišči po
določbah zakona o pravdnem postopku (Uradni list RS, št. 26/99).
Centri za socialno delo zadeve iz
prejšnjega odstavka po uradni dolžnosti odstopijo pristojnim sodiščem
najkasneje v enem mesecu od uveljavitve tega zakona. O odstopu zadev se sestavi
zapisnik, ki ga podpišeta direktor centra za socialno delo in predsednik
pristojnega sodišča. Sodišče rešuje te zadeve prednostno.
V zadevah iz prvega odstavka tega člena se
zahteva za uvedbo postopka pred centrom za socialne zadeve šteje za tožbo.
Sodna taksa za tožbo in za odgovor na tožbo se ne plača.
Če je bila v zadevah iz drugega odstavka
105. člena zakona o zakonski zvezi in družinskih razmerjih do dneva uveljavitve
tega zakona na prvi stopnji izdana odločba, se postopek nadaljuje po dosedanjem
zakonu.
Če bo po uveljavitvi tega zakona
odpravljena ali razveljavljena odločba prve stopnje iz prejšnjega odstavka, se
postopek nadaljuje po tem zakonu.
8. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o izvajanju rejniške dejavnosti – ZIRD (Uradni list RS, št. 110/02)
vsebuje naslednjo končno določbo:
»77. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi skladnosti drugega odstavka 106., 107. ter tretjega
odstavka 114. člena zakona o zakonski zvezi in družinskih razmerjih z ustavo in
o ugotovitvi neskladnosti prvega odstavka 105. člena ter prvega in drugega
odstavka 114. člena zakona o zakonski zvezi in družinskih razmerjih ter o
razveljavitvi prvega odstavka 106. in četrtega odstavka 114. člena zakona o
zakonski zvezi in družinskih razmerjih (Uradni list
RS, št. 42/03)
v zvezi z razveljavitvijo prvega
odstavka 106. in četrtega odstavka 114. člena zakona določa:
»Razveljavitev začne učinkovati po poteku
enega leta od dneva objave te odločbe v Uradnem listu Republike Slovenije.«.

Zakon o
spremembah in dopolnitvah zakona o zakonski zvezi in družinskih razmerjih –
ZZZDR-C (Uradni list RS, št. 16/04)
vsebuje naslednje prehodne in končne določbe:
»PREHODNE IN KONČNE DOLOČBE
39. člen
(1) Postopki v zadevah iz 106., 113. in
114. člena Zakona o zakonski zvezi in družinskih razmerjih (Uradni list SRS,
št. 15/76, 30/86 – ZNP, 1/89, 14/89 in Uradni list RS, št. 13/94 – ZN, 82/94,
29/95 – ZPDF, 26/99 – ZPP, 60/99 – odl. US, 70/2000 – ZZNPOB, 64/2001, 110/2002
– ZIRD in 42/2003 – odl. US, v nadaljnjem besedilu: Zakon o zakonski zvezi in
družinskih razmerjih), ki so začeti do uveljavitve tega zakona, se dokončajo
pred centri za socialno delo po določbah Zakona o zakonski zvezi in družinskih
razmerjih. O pritožbah zoper te odločbe odloča ministrstvo, pristojno za
družino.
(2) Če bo po uveljavitvi tega zakona v
zadevi iz prejšnjega odstavka odpravljena ali razveljavljena odločba prve
stopnje, se postopek nadaljuje pred okrožnim sodiščem po tem zakonu.
(3) V zadevah iz prejšnjega odstavka se
zahteva za uvedbo postopka pred centrom za socialno delo šteje za tožbo v
pravdnem postopku oziroma predlog v nepravdnem postopku.
(4) Centri za socialno delo zadeve iz
drugega odstavka tega člena po uradni dolžnosti odstopijo pristojnim sodiščem.
O odstopu zadev se sestavi zapisnik, ki ga podpišeta direktor centra za
socialno delo, ki zadevo odstopa, in predsednik sodišča, kateremu je zadeva
odstopljena.
40. člen
(1) Postopki v zadevah iz 116. člena,
tretjega odstavka 117. člena, 118. člena in drugega odstavka 122. člena Zakona
o zakonski zvezi in družinskih razmerjih, ki so začeti do uveljavitve tega
zakona, se dokončajo pred okrajnimi sodišči po določbah Zakona o zakonski zvezi
in družinskih razmerjih.
(2) Če bo po uveljavitvi tega zakona v
zadevi iz prejšnjega odstavka razveljavljena odločba prve stopnje, se postopek
nadaljuje pred okrožnim sodiščem po tem zakonu.
(3) Okrajna sodišča zadeve iz prejšnjega
odstavka po uradni dolžnosti odstopijo okrožnim sodiščem. O odstopu zadev se
sestavi zapisnik, ki ga podpišeta predsednik sodišča, ki zadevo odstopa, in
predsednik sodišča, kateremu je zadeva odstopljena.
41. člen
Preživnine, določene do uveljavitve tega
zakona, se usklajujejo na način, določen s tem zakonom, in sicer prvič v letu
2005.
42. člen
Z dnem uveljavitve tega zakona se ne
uporablja II. 2. točka 99. člena Zakona o sodiščih (Uradni list RS, št. 19/94,
45/95, 38/99 in 28/2000) za nepravdne zadeve iz 16. člena (drugi odstavek 105.
člena), 18. člena (tretji in četrti odstavek 106. člena), 19. člena (drugi in
tretji odstavek 106.a člena), 21. člena (tretji odstavek 113. člena), 23. člena
(tretji odstavek 116. člena), 24. člena (tretji odstavek 117. člena), 25. člena
(drugi odstavek 122. člena) in 33. člena (130. člen) tega zakona.
43. člen
Ta zakon začne veljati 1. maja 2004.«.