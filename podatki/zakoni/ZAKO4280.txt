I. SPLOŠNE DOLOČBE
1. člen
(področje urejanja in pristojnosti)
(1) Ta zakon ureja zdravila za uporabo v humani in
veterinarski medicini, določa pogoje in ukrepe za zagotavljanje njihove
ustrezne kakovosti, varnosti in učinkovitosti, pogoje in postopke za njihovo
preskušanje, izdelavo, cene zdravil, promet, uradno kontrolo in nadzorstvo z
namenom varovanja javnega zdravja ter določa ustanovitev in naloge Javne
agencije za zdravila in medicinske pripomočke. 
(2) Ta zakon določa pogoje in postopke za zdravila, ki so
industrijsko izdelana ali izdelana na način, ki vključuje industrijski
postopek, vključno s predmešanicami za pripravo zdravilnih krmnih mešanic,
zdravilnimi učinkovinami, ki se uporabljajo kot vhodni materiali in za določene
snovi, ki se lahko uporabljajo kot zdravila za uporabo v veterinarski medicini
in imajo anabolne, protiinfekcijske, protiparazitne, protivnetne, hormonske ali
psihotropne lastnosti. 
(3) S tem zakonom se vsebinsko prenašajo v pravni red
Republike Slovenije naslednje direktive in urejajo določena vprašanja izvajanja
naslednjih uredb:
-       
Direktiva Sveta 89/105/EGS z dne 21. decembra 1988 v zvezi s
preglednostjo ukrepov, ki urejajo določanje cen zdravil za človeško uporabo in
njihovo vključitev v področje nacionalnih sistemov zdravstvenega zavarovanja
(UL L št. 40, 11. 2. 1989, str. 8); 
-       
Direktiva 2001/20/ES Evropskega parlamenta in Sveta z dne 4. aprila 2001
o približevanju zakonov in drugih predpisov držav članic v zvezi z izvajanjem
dobre klinične prakse pri kliničnem preskušanju zdravil za ljudi (UL L 121 z
dne 1. 5. 2001, str. 34, z vsemi spremembami; v nadaljnjem besedilu: Direktiva
2001/20/ES); 
-       
Direktiva 2001/82/ES Evropskega parlamenta in Sveta z dne 6. novembra
2001 o zakoniku Skupnosti o zdravilih za uporabo v veterinarski medicini (UL L
št. 311 z dne 28. 11. 2001, str. 1, z vsemi spremembami; v nadaljnjem besedilu:
Direktiva 2001/82/ES); 
-       
Direktiva 2001/83/ES Evropskega parlamenta in Sveta z dne 6. novembra
2001 o zakoniku Skupnosti o zdravilih za uporabo v humani medicini (UL L št.
311 z dne 28. 11. 2001, str. 67, z vsemi spremembami; v nadaljnjem besedilu:
Direktiva 2001/83/ES); 
-       
Direktiva 2003/94/ES Evropskega parlamenta in Sveta z dne 8. oktobra
2003 o določitvi načel in smernic dobre proizvodne prakse v zvezi z zdravili za
uporabo v humani medicini in zdravili za uporabo v humani medicini v
preskušanju (UL L št. 262 z dne 14. 10. 2003, str. 22, z vsemi spremembami; v
nadaljnjem besedilu: Direktiva 2003/94/ES); 
-       
Direktiva Komisije 2005/28/ES z dne 8. aprila 2005 o načelih in
podrobnih smernicah za dobro klinično prakso v zvezi z zdravili v preskušanju
za humano uporabo ter o zahtevah za pridobitev dovoljenja za proizvodnjo ali
uvoz takšnih izdelkov (UL L 91 z dne 9. 4. 2005, str. 13, z vsemi spremembami;
v nadaljnjem besedilu: Direktiva 2005/28/ES); 
-       
Uredba Sveta (EGS) št. 2377/90 z dne 26. junija 1990 o določitvi
postopka Skupnosti za določanje najvišjih mejnih vrednosti ostankov zdravil za
uporabo v veterinarski medicini v živilih živalskega izvora (UL L št. 224 z dne
18. 8. 1990, str. 1, z vsemi spremembami; v nadaljnjem besedilu: Uredba
2377/90/EGS); 
-       
Uredba Komisije (ES) št. 1084/2003 z dne 3. junija 2003 o pregledu
sprememb pogojev dovoljenja za promet z zdravili za uporabo v humani medicini
in zdravili za uporabo v veterinarski medicini, ki ga je izdal pristojni organ
države članice (UL L št. 159 z dne 27. 6. 2003, str. 1, z vsemi spremembami; v
nadaljnjem besedilu: Uredba 1084/2003/ES); 
-       
Uredba (ES) št. 726/2004 Evropskega parlamenta in Sveta z dne 31. marca
2004 o postopkih Skupnosti za pridobitev dovoljenja za promet in nadzor zdravil
za humano in veterinarsko uporabo ter o ustanovitvi Evropske agencije za
zdravila (UL L št. 136 z dne 30. 4. 2004, str. 1; v nadaljnjem besedilu: Uredba
726/2004/ES).
2. člen
(pristojnost)
(1) Pristojni minister oziroma ministrica (v nadaljnjem
besedilu: minister) za zdravila je minister, pristojen za zdravje, če ta zakon
ne določa drugače. 
(2) Podzakonske predpise za področje zdravil za uporabo v
veterinarski medicini izda pristojni minister v soglasju z ministrom,
pristojnim za veterinarstvo. 
(3) Organ, pristojen za zdravila, ki jih obravnava ta zakon,
je Javna agencija za zdravila in medicinske pripomočke. 
(4) Organ, pristojen za zdravila, odloča v upravnih zadevah
po zakonu, ki ureja splošni upravni postopek, če s tem zakonom ni določeno
drugače. 
(5) Organ, pristojen za zdravila, mora, če ta zakon ne določa
drugače, v upravnih zadevah v 30 dneh po prejemu vloge zahtevati dopolnitev
vloge, če je ta nepopolna, in določiti predlagatelju oziroma predlagateljici (v
nadaljnjem besedilu: predlagatelj) rok, v katerem jo mora dopolniti.
3. člen
(komisije in izvedenci)
(1) Pri organu, pristojnem za zdravila, delujejo stalne in
začasne komisije ter posamezni izvedenci oziroma izvedenke (v nadaljnjem
besedilu: izvedenec). Komisije in posamezni izvedenci imajo posvetovalno vlogo
in so strokovno neodvisni in samostojni v okviru svojega področja delovanja. 
(2) Stalne komisije delujejo na področju zdravil, kliničnih
preskušanj in farmakopeje. 
(3) Stalne komisije so izvedenski organi na posameznem področju.
Njihovo sestavo za področje zdravil za uporabo v humani medicini določi in
člane stalne komisije imenuje pristojni minister, za področje zdravil za
uporabo v veterinarski medicini pa minister, pristojen za veterinarstvo, izmed
strokovnjakov oziroma strokovnjakinj (v nadaljnjem besedilu: strokovnjak) s
področja farmacije, medicine, veterine, farmakologije in drugih področij. 
(4) Stalne komisije sprejmejo poslovnik o delu. 
(5) Začasne komisije in posamezne izvedence imenuje organ,
pristojen za zdravila, za obravnavo in dajanje mnenj na strokovnih področjih,
ki zahtevajo posebna znanja. 
(6) Člani komisij in posamezni izvedenci morajo pri svojem
delu ravnati nepristransko in skladno s predpisi. Zaradi nezdružljivosti
interesov ne smejo omogočati neupravičenih koristi ali dajati prednosti
posameznim predlagateljem postopkov, spoštovati morajo zaupnost podatkov.
4. člen
(izvedenci v organih Evropske unije)
(1) Izvedence, ki sodelujejo pri delu pristojnih organov
Evropske unije za zdravila za uporabo v humani medicini, imenuje pristojni
minister na predlog organa, pristojnega za zdravila. 
(2) Izvedence, ki sodelujejo pri delu pristojnih organov
Evropske unije za zdravila za uporabo v veterinarski medicini, imenuje
minister, pristojen za veterinarstvo, na predlog organa, pristojnega za
zdravila.
5. člen
(definicija zdravila)
(1) Zdravilo je vsaka snov ali kombinacija snovi, ki so
predstavljene z lastnostmi za zdravljenje ali preprečevanje bolezni pri ljudeh
ali živalih. 
(2) Za zdravilo velja tudi vsaka snov ali kombinacija snovi,
ki se lahko uporablja pri ljudeh ali živalih ali se daje ljudem ali živalim z
namenom, da bi se ponovno vzpostavile, izboljšale ali spremenile fiziološke
funkcije prek farmakološkega, imunološkega ali presnovnega delovanja ali da bi
se določila diagnoza. 
(3) Snov iz prvega odstavka tega člena je lahko:
1.     
človeškega izvora, na primer človeška kri, krvni pripravki, krvni
izdelki; 
2.     
živalskega izvora, na primer živali, deli organov, živalski izločki,
strupi, izvlečki, krvni izdelki; 
3.     
rastlinskega izvora, na primer rastline, deli rastlin, rastlinski
izločki, izvlečki; 
4.     
mikrobnega izvora, na primer celi mikroorganizmi, njihove sestavine; 
5.     
kemičnega izvora, na primer elementi, kemične snovi, ki se nahajajo v
določeni obliki v naravi, kemični izdelki, pridobljeni s kemično spremembo ali
sintezo; 
6.     
pridobljena z biotehnološkimi postopki.
6. člen
(definicije drugih izrazov)
Izrazi, uporabljeni v tem zakonu, pomenijo: 
1.     
Analiza kakovosti zdravila je kakovostna analiza vseh sestavin,
količinska analiza najmanj vseh učinkovin in vsi drugi preskusi, potrebni za
ugotavljanje kakovosti zdravila v skladu z zahtevami dovoljenja za promet z
zdravilom. 
2.     
Biološko zdravilo je tisto, ki kot učinkovino vsebuje biološko snov ali
snov, pridobljeno s postopkom, ki vključuje biološke sisteme. Biološka snov je
tista, ki je pridobljena iz ali z uporabo biološkega vira in ki potrebuje za
določitev kakovosti kombinacijo fizikalno-kemijskega in biološkega preskušanja,
skupaj s postopkom izdelave ter nadzorom nad njim. To so na primer zdravila,
izdelana z biološkim ali biotehnološkim postopkom, vključno s celičnimi
kulturami in tehnologijo rekombinantne DNK, zdravila iz krvi in plazme,
imunološka zdravila in podobno. 
3.     
Centralizirani postopek je postopek pridobitve dovoljenja za promet z
zdravilom v Evropski uniji, kakor ga določa Uredba 726/2004/ES. 
4.     
Decentralizirani postopek je postopek za pridobitev dovoljenja za promet
z zdravilom, ki se začne hkrati v referenčni in v zadevnih državah članicah
Evropske unije. Obvezen je za zdravila, ki se ne obravnavajo po centraliziranem
postopku in še niso pridobila dovoljenja za promet z zdravilom v Evropski uniji
in ki bodo na trgu v več kakor eni državi članici Evropske unije, kakor to
določata Direktiva 2001/83/ES in Direktiva 2001/82/ES. 
5.     
Dobra distribucijska praksa je sistem kakovosti, ki se nanaša na
organizacijo, izvajanje in nadzor shranjevanja izdelkov po določenem redu pred
nadaljnjo uporabo ali dajanje v promet in prevoz zdravil od izdelovalca do
končnega uporabnika. 
6.     
Dobra klinična praksa v kliničnem preskušanju v humani medicini je
mednarodni etični in znanstveni sistem kakovosti načrtovanja, izvajanja,
zapisovanja, nadzorovanja in poročanja o kliničnem preskušanju na ljudeh, ki
zagotavlja verodostojnost podatkov, pridobljenih v preskušanju, in zaščito
pravic in varnosti preiskovancev oziroma preiskovank (v nadaljnjem besedilu:
preiskovancev) v skladu s Helsinško deklaracijo Svetovne zdravniške
organizacije o biomedicinskem preskušanju na ljudeh (1964) z vsemi spremembami,
prav tako pa v skladu s tem zakonom in na njegovi podlagi izdanimi predpisi. 
7.     
Dobra klinična praksa v kliničnem preskušanju v veterinarski medicini je
mednarodni etični in znanstveni sistem kakovosti načrtovanja, izvajanja,
zapisovanja, nadzorovanja in poročanja o kliničnem preskušanju na ciljnih
živalih, ki zagotavlja verodostojnost podatkov, pridobljenih v preskušanju, in
varnost živali v skladu s tem zakonom in na njegovi podlagi izdanimi predpisi
ter predpisi o zaščiti živali. 
8.     
Dobra kontrolna laboratorijska praksa je sistem izvajanja analiznega
preskušanja zdravil, ki je lahko tudi del dobre proizvodne prakse, s katero se
izvaja kontrola kakovosti izdelka. 
9.     
Dobra laboratorijska praksa je sistem kakovosti, ki se nanaša na
organizacijske procese in pogoje, v katerih se neklinične zdravstvene in
okoljevarstvene študije načrtujejo, izvajajo, nadzorujejo, zapisujejo,
arhivirajo in se o njih poroča. 
10.  
Dobra proizvodna praksa je sistem za doseganje kakovosti, ki zagotavlja
dosledno izdelavo in kontrolo izdelka po merilih za kakovost ter ustreznost
namenu uporabe, kakor zahteva dokumentacija za pridobitev dovoljenja za promet
z zdravilom oziroma specifikacije izdelka. 
11.  
Evropska farmakopeja je farmakopeja, ki jo določa Konvencija o izdelavi
Evropske farmakopeje Sveta Evrope (1964). 
12.  
Farmacevtska oblika je oblika zdravila, v katero se s tehnološkimi
postopki vgradi učinkovino (učinkovine) in s tem omogoči njeno (njihovo)
uporabnost, ob upoštevanju fizioloških pogojev in fizikalno kemijskih lastnosti
učinkovine ter pomožnih snovi. 
13.  
Farmakopeja je zbirka predpisov za izdelavo zdravil, potrjevanje
istovetnosti, ugotavljanje čistote in preskušanje drugih parametrov kakovosti
zdravil in snovi, iz katerih so zdravila izdelana. 
14.  
Farmakovigilanca je sistem ugotavljanja, zbiranja in vrednotenja
neželenih učinkov zdravil in drugih spoznanj o varnosti zdravil in ukrepanju z
namenom upravljanja in zmanjševanja tveganja, povezanega z zdravili. 
15.  
Fizična oseba je samostojni podjetnik posameznik oziroma posameznica (v
nadaljnjem besedilu: posameznik) oziroma druga fizična oseba s sedežem v
Evropski uniji, ki v skladu s predpisi države članice na trgu samostojno
opravlja pridobitno dejavnost kot svojo izključno dejavnost. 
16.  
Galenski izdelek za uporabo v humani medicini je zdravilo, ki ga
pripravijo v galenskem laboratoriju lekarne v skladu z veljavnimi farmakopejami
in je namenjen za izdajo na drobno v zadevni lekarni. 
17.  
Galenski izdelek za uporabo v veterinarski medicini je zdravilo, ki ga
pripravijo v galenskem laboratoriju lekarne v skladu z veljavnimi farmakopejami
in je namenjen za izdajo na drobno. 
18.  
Generično zdravilo je zdravilo, ki ima enako kakovostno in količinsko
sestavo, učinkovine in farmacevtsko obliko kakor referenčno zdravilo in čigar
bioekvivalenca z referenčnim izdelkom je dokazana z ustreznimi študijami
biološke uporabnosti. Različne soli, estri, etri, izomeri, zmesi izomerov,
kompleksi ali derivati učinkovine se obravnavajo kot enaka učinkovina, razen če
se pomembno razlikujejo glede varnosti ali učinkovitosti ali obojega. V takem
primeru mora predlagatelj predložiti dodatne informacije o varnosti ali
učinkovitosti ali obojem različnih soli, estrov, derivatov učinkovine v
zdravilu, ki je že pridobilo dovoljenje za promet z zdravilom. Različne
peroralne oblike s takojšnjim sproščanjem se obravnavajo kot enake farmacevtske
oblike. Študije biološke uporabnosti ni treba predložiti, kadar tako določajo
ustrezna navodila, pripravljena v skladu z znanstveno tehničnimi dognanji. 
19.  
Homeopatsko zdravilo je zdravilo, pripravljeno iz snovi, ki se imenujejo
homeopatske surovine, v skladu s homeopatskim postopkom izdelave po določbah
Evropske farmakopeje ali po veljavnih farmakopejah držav članic Evropske unije,
če Evropska farmakopeja teh določb ne vsebuje. Homeopatsko zdravilo lahko
vsebuje tudi več bistvenih sestavin. 
20.  
Ime zdravila je lahko izmišljeno ime, ki ne sme povzročiti zamenjave s
splošnim imenom, ali splošno ali znanstveno ime, skupaj z blagovno znamko ali
imenom imetnika oziroma imetnice dovoljenja (v nadaljnjem besedilu: imetnik) za
promet z zdravilom. 
21.  
Imetnik dovoljenja za promet z zdravilom je pravna ali fizična oseba, ki
ima sedež v Evropski uniji in izpolnjuje pogoje, ki jih določa ta zakon. 
22.  
Imunološka zdravila so tista, ki vključujejo cepiva, toksine, serume in
alergene, in sicer: 
a)   
med cepiva, serume in toksine sodijo predvsem učinkovine za diagnosticiranje
stanja imunosti: 
-   učinkovine, ki so
sposobne izzvati aktivno imunost, 
-   učinkovine, ki so
sposobne izzvati pasivno imunost, 
-   učinkovine za
diagnosticiranje stanja imunosti; 
b)   
med alergene sodijo zdravila, namenjena za ugotavljanje ali sprožanje specifične
pridobljene spremembe imunskega odgovora na povzročitelja alergije; 
c)   
imunološka zdravila za uporabo v veterinarski medicini so izdelki, ki,
dani živalim, povzročijo nastanek aktivne ali pasivne imunosti ali so namenjeni
diagnosticiranju stanja imunosti. 
23.  
Izdaja zdravila je prodaja zdravila na drobno končnemu uporabniku
oziroma uporabnici (v nadaljnjem besedilu: uporabnik), ki jo spremlja ustrezna
strokovna podpora s svetovanjem. 
24.  
Izdelovalec oziroma izdelovalka (v nadaljnjem besedilu: izdelovalec) zdravila
je pravna ali fizična oseba, ki ima dovoljenje za izdelavo v skladu s tem
zakonom in na njegovi podlagi izdanimi predpisi. 
25.  
Izjemna uporaba je uporaba zdravila v veterinarski medicini, ki ni v
skladu s povzetkom glavnih značilnosti zdravila, vendar je dovoljena pod
pogoji, ki jih določa ta zakon in zakon, ki ureja veterinarska merila
skladnosti. 
26.  
Iznos zdravila je promet zdravila na debelo iz Republike Slovenije v
druge države članice Evropske unije. 
27.  
Izvoz zdravila je promet zdravila na debelo iz Republike Slovenije v
tretje države. 
28.  
Jakost zdravila je vsebnost učinkovin, izražena količinsko na enoto
odmerka, na enoto prostornine ali mase, skladno s farmacevtsko obliko. 
29.  
Karenca je obdobje, ki mora preteči od zadnjega dajanja zdravila za
uporabo v veterinarski medicini živali pod normalnimi pogoji uporabe v skladu s
tem zakonom in na njegovi podlagi izdanih predpisov, do začetka pridobivanja
oziroma proizvodnje živil iz teh živali za zagotovitev, da ta živila ne
vsebujejo ostankov nad najvišjimi mejnimi vrednostmi, določenimi z Uredbo
2377/90/EGS. 
30.  
Magistralni pripravek za uporabo v humani medicini je zdravilo, ki ga
izdelajo v lekarni po receptu za določenega uporabnika. 
31.  
Magistralni pripravek za uporabo v veterinarski medicini je zdravilo, ki
ga izdelajo v lekarni po veterinarskem receptu za določeno žival ali manjšo
skupino živali. 
32.  
Nacionalni postopek za pridobitev dovoljenja za promet z zdravilom v
Republiki Sloveniji je postopek za pridobitev dovoljenja za promet s tistimi
zdravili, za katera ni obvezen centralizirani postopek in ki bodo pridobila
dovoljenje za promet le v Republiki Sloveniji. 
33.  
Najvišja mejna vrednost ostankov pomeni najvišjo mejno vrednost ostankov
zdravil po njihovi uporabi v veterinarski medicini, kakor to določa Uredba
2377/90/EGS. 
34.  
Navodilo za uporabo je informacija za uporabnika, ki je v pisni obliki
priložena zdravilu, praviloma kot listič. 
35.  
Nepričakovani neželeni učinek zdravila je neželeni škodljivi učinek,
čigar narava, resnost ali posledice niso v skladu s povzetkom glavnih
značilnosti zdravila. 
36.  
Nepričakovani neželeni učinek v kliničnem preskušanju je neželeni
učinek, katerega narava ali resnost se ne ujema s podatki o zdravilu (brošura
za raziskovalca oziroma raziskovalko, v nadaljnjem besedilu: raziskovalec, ali
povzetek glavnih značilnosti zdravila). 
37.  
Neželeni dogodek v kliničnem preskušanju je kakršen koli neugoden
medicinski dogodek pri bolniku oziroma bolnici (v nadaljnjem besedilu: bolniku)
ali preizkušancu oziroma preizkušanki (v nadaljnjem besedilu: preizkušanec), ki
je dobil zdravilo in ki ni nujno vzročno povezan z zdravljenjem. 
38.  
Neželeni učinek zdravila je škodljiva in nenamerna reakcija, do katere
lahko pride pri odmerkih, ki se pri ljudeh ali živalih običajno uporabljajo za
preprečevanje, diagnosticiranje ali zdravljenje bolezni ali za ponovno
vzpostavitev, izboljšanje ali spremembo fiziološke funkcije. 
39.  
Neželeni učinek, ki ga pri ljudeh povzroči zdravilo za uporabo v
veterinarski medicini, je škodljiva in nepričakovana reakcija, do katere lahko
pride pri ljudeh, ki so bili nenamerno izpostavljeni zdravilu, ki se uporablja
v veterinarski medicini. 
40.  
Neželeni učinek v kliničnem preskušanju je vsak škodljiv ali nepredviden
odziv na zdravilo v preskušanju, povezan z danim odmerkom. 
41.  
Obveznost javnih storitev je obveznost veletrgovcev oziroma veletrgovk
(v nadaljnjem besedilu: veletrgovec) z zdravili in imetnikov dovoljenj za
promet z zdravilom, da zagotavljajo stalen in ustrezen izbor zdravil, s katerim
zadoščajo zahtevam posameznega geografskega območja in v zelo kratkem času
dostavljajo zahtevane dobave celotnemu zadevnemu območju. 
42.  
Označevanje zdravila so podatki na stični ali zunanji ovojnini. 
43.  
Paralelna distribucija je vnos zdravila, ki je pridobilo dovoljenje za
promet z zdravilom po centraliziranem postopku, iz ene v drugo državo članico
Evropske unije ali Evropskega gospodarskega prostora (v nadaljnjem besedilu:
EGP), ko ga izvaja v skladu s predpisi veletrgovec, poslovno nepovezan pri
prometu s tem zdravilom z imetnikom dovoljenja za promet z zdravilom. 
44.  
Paralelni uvoz je vnos zdravila, ki ima dovoljenje za promet v državi
izvoznici in je zadosti podobno zdravilu, ki je v Republiki Sloveniji pridobilo
dovoljenje za promet po nacionalnem postopku ali po postopku z medsebojnim
priznavanjem oziroma decentraliziranem postopku in se z dovoljenjem za promet s
paralelno uvoženim zdravilom, ki ga izda organ, pristojen za zdravila, vnaša iz
druge države članice Evropske unije ali EGP, pri čemer paralelni uvoz izvaja
veletrgovec, poslovno nepovezan pri prometu s tem zdravilom z imetnikom
dovoljenja za promet z zdravilom. 
45.  
Periodično poročilo o varnosti zdravila je občasno poročilo, ki ga v
vnaprej določenih obdobjih ali na zahtevo organa, pristojnega za zdravila,
predloži imetnik dovoljenja za promet z zdravilom, in vsebuje predpisane
podatke o varnosti zdravila ter oceno o razmerju med tveganjem in koristjo. 
46.  
Pomožna snov je nosilec fizikalno-kemijskih lastnosti, ki lahko podpira
delovanje zdravila in prispeva k njegovemu boljšemu prenašanju. 
47.  
Postopek z medsebojnim priznavanjem je postopek za pridobitev dovoljenja
za promet z zdravilom, ki se po odobritvi v referenčni državi članici začne v
zadevnih državah članicah Evropske unije in je obvezen za zdravila, ki se ne
obravnavajo po centraliziranem ali decentraliziranem postopku izdaje dovoljenja
za promet in ki bodo na trgu v več kakor eni državi članici Evropske unije,
kakor to določata Direktiva 2001/83/ES in Direktiva 2001/82/ES. 
48.  
Predmešanica za pripravo zdravilne krmne mešanice oziroma premiks za
izdelavo medicirane krme je zdravilo za uporabo v veterinarski medicini,
pripravljeno vnaprej za nadaljnjo izdelavo zdravilne krmne mešanice oziroma
medicirane krme. 
49.  
Predstavnik oziroma predstavnica (v nadaljnjem besedilu: predstavnik)
imetnika dovoljenja za promet z zdravilom je pravna ali fizična oseba, ki jo
imetnik dovoljenja za promet z zdravilom imenuje za svojega predstavnika v
Republiki Sloveniji. 
50.  
Proizvajalec oziroma proizvajalka (v nadaljnjem besedilu: proizvajalec)
zdravila je pravna ali fizična oseba, ki je odgovorna za razvoj, izdelavo,
kontrolo kakovosti, opremljanje, označevanje ter varnost in učinkovitost
zdravila ne glede na to, ali je izdelal zdravilo sam ali ga je v njegovem imenu
izdelala tretja oseba. 
51.  
Promet z zdravili na debelo pomeni dejavnosti nakupa, shranjevanja,
prodaje, vnosa, iznosa, uvoza zdravil ali izvoza zdravil, razen izdaje zdravil
posameznim fizičnim in pravnim osebam za njihovo osebno uporabo ali uporabo pri
opravljanju zdravstvene dejavnosti. 
52.  
Radiofarmacevtski izdelki so radiofarmaki, radionuklidni predhodniki,
radionuklidni generatorji in kompleti za pripravo radiofarmakov, in sicer: 
a)   
radiofarmak je zdravilo, ki, takrat, ko je pripravljeno za uporabo,
vsebuje enega ali več radionuklidov (radioaktivnih izotopov), namenjenih
medicinski uporabi, 
b)   
radionuklidni generator je vsak sistem z vgrajenim trdno vezanim
starševskim radionuklidom, iz katerega nastane potomčev radionuklid, ki ga
lahko ločimo z eluiranjem ali drugo metodo, in se uporablja v radiofarmaku, 
c)   
radionuklidni predhodnik je vsak radionuklid, pripravljen za označevanje
druge snovi, pri čemer označevanje poteka pred dajanjem bolniku, 
č)   komplet
za pripravo radiofarmaka je vsak izdelek, ki ga rekonstituiramo ali kombiniramo
z radionuklidi (radionuklidnimi predhodniki) v končni radiofarmak, običajno
pred dajanjem bolniku. 
53.  
Razmerje med tveganjem in koristjo je pozitivna ocena terapevtske
učinkovitosti zdravila v primerjavi s tveganjem, kakor je opredeljeno v 64. in
65. točki tega člena. 
54.  
Referenčna država članica je država, ki v postopku z medsebojnim
priznavanjem ali decentraliziranem postopku izdela poročilo o oceni zdravila,
na podlagi katerega se zadevne države članice Evropske unije odločajo o
sprejemljivosti razmerja med koristjo in tveganjem oziroma o oceni kakovosti,
varnosti in učinkovitosti zdravila v skladu z Direktivo 2001/83/ES in Direktivo
2001/82/ES. 
55.  
Referenčno zdravilo pomeni zdravilo, ki je pridobilo dovoljenje za
promet na podlagi 23. člena tega zakona in se na njegovo dokumentacijo
sklicujejo drugi predlagatelji v skladu s tem zakonom in na njegovi podlagi
izdanimi predpisi. 
56.  
Resni neželeni dogodek ali resni neželeni učinek v kliničnem preskušanju
je kakršen koli neugoden medicinski pojav ali učinek, ki pri kakršnem koli
odmerku povzroči smrt, je življenjsko nevaren, zahteva bolnišnično obravnavo
ali njeno podaljšanje, povzroči trajno ali znatno invalidnost, nezmožnost,
prirojeno anomalijo ali napako ob rojstvu. 
57.  
Resni neželeni učinek zdravila za uporabo v humani medicini je vsaka
neželena reakcija, ki ima za posledico smrt, neposredno življenjsko ogroženost,
zahteva stacionarno bolnišnično obravnavo ali podaljšanje obstoječe bolnišnične
obravnave, ima za posledico dolgotrajno ali izrazito nezmožnost ali
nesposobnost ali prirojeno anomalijo ali okvaro ob rojstvu. 
58.  
Resni neželeni učinek zdravila za uporabo v veterinarski medicini je
neželeni učinek zdravila, ki ima za posledico pogin, neposredno življenjsko
ogroženost, izrazito nezmožnost ali nesposobnost, prirojeno anomalijo ali
okvaro ob rojstvu, ali povzroči trajne ali dolgotrajnejše bolezenske znake pri
obravnavanih živalih. 
59.  
Rizična zdravila so imunološka zdravila ter zdravila iz krvi in plazme. 
60.  
Specializirana prodajalna za zdravila, ki se izdajajo brez recepta, je
prodajni objekt, kjer se na podlagi dovoljenja organa, pristojnega za zdravila,
opravlja dejavnost prometa na drobno s tistimi zdravili, ki se izdajajo brez
recepta v lekarnah in specializiranih prodajalnah. 
61.  
Splošno ime zdravila je mednarodno nelastniško ime, ki ga priporoča
Svetovna zdravstvena organizacija, ali če tega imena ni, običajno splošno ime. 
62.  
Sponzor oziroma sponzorka (v nadaljnjem besedilu: sponzor) kliničnega
preskušanja je pravna ali fizična oseba oziroma posameznik, ki prevzame
odgovornost za začetek, vodenje oziroma financiranje kliničnega preskušanja. 
63.  
Stična ovojnina je vsebnik ali druga oblika ovojnine, ki je v
neposrednem stiku z zdravilom. 
64.  
Študija o varnosti zdravila po pridobitvi dovoljenja za promet z
zdravilom za uporabo v humani medicini je farmakoepidemiološka študija ali
klinično preskušanje, izvedeno v skladu s pogoji dovoljenja za promet z
zdravilom, katere cilj je prepoznavanje ali količinsko vrednotenje tveganja
glede varnosti v zvezi z zdravilom, ki ima dovoljenje za promet. 
65.  
Študija o varnosti zdravila po pridobitvi dovoljenja za promet z
zdravilom za uporabo v veterinarski medicini je farmakoepidemiološka študija
ali klinično preskušanje, ki se izvede v skladu s pogoji dovoljenja za promet z
zdravilom, da bi se odkrila in raziskala morebitna tveganja glede varnosti
zdravila za uporabo v veterinarski medicini, ki že ima dovoljenje za promet. 
66.  
Tradicionalno zdravilo rastlinskega izvora je tisto zdravilo
rastlinskega izvora, katerega lastnosti je mogoče prepoznati na podlagi njegove
tradicionalne uporabe in izpolnjuje pogoje, ki jih določa ta zakon. 
67.  
Tretje države so države, ki niso članice Evropske unije ali Sporazuma o
EGP. 
68.  
Tveganje, povezano z uporabo zdravila, je: 
a)   
vsako tveganje za nastanek neželenih učinkov na okolje, 
b)   
vsako tveganje za zdravje bolnika oziroma živali ali javno zdravje, ki
je povezano s kakovostjo, varnostjo ali učinkovitostjo zdravila. 
69.  
Učinkovina oziroma zdravilna učinkovina je snov, ki je nosilec delovanja
zdravila. 
70.  
Uradni kontrolni laboratorij je pravna oziroma fizična oseba, ki ima
dovoljenje organa, pristojnega za zdravila, za analizno preskušanje zdravil in
jo za izvajanje uradne kontrole kakovosti zdravil imenuje pristojni minister
ter je vključena v evropsko mrežo uradnih kontrolnih laboratorijev ali vsako
leto sodeluje v medlaboratorijskem preverjanju, ki ga organizira Evropski
direktorat za kakovost zdravil in doseženi rezultati ustrezajo zahtevam
organizatorja. 
71.  
Uvoz zdravila je promet zdravila na debelo iz tretjih držav na ozemlje
Republike Slovenije. 
72.  
Veletrgovec z zdravili je pravna oziroma fizična oseba, ki na podlagi
dovoljenja organa, pristojnega za zdravila, opravlja dejavnost prometa na
debelo z zdravili z namenom pridobivanja dobička ali brez. 
73.  
Vnos zdravila je promet zdravila na debelo iz druge države članice
Evropske unije v Republiko Slovenijo. 
74.  
Zadevna država članica je država, ki v postopku z medsebojnim
priznavanjem ali v decentraliziranem postopku odloča o sprejemljivosti razmerja
med koristjo in tveganjem oziroma o oceni kakovosti, varnosti in učinkovitosti
zdravila na podlagi poročila o oceni, ki ga je izdelala referenčna država
članica Evropske unije, v skladu z Direktivo 2001/83/ES in Direktivo
2001/82/ES. 
75.  
Zdravila iz krvi ali plazme so tista, ki jih iz krvnih sestavin,
pridobljenih v skladu z določbami Direktive Evropskega parlamenta in Sveta
2002/98/ES z dne 27. januarja 2003 o določitvi standardov kakovosti in varnosti
za zbiranje, preskušanje, predelavo, shranjevanje in razdeljevanje človeške
krvi in komponent krvi ter o spremembi Direktive 2001/83/ES (UL L št. 33 z dne
8. 2. 2002, str. 30), industrijsko izdelujejo za to dejavnost specializirane
pravne oziroma fizične osebe, in vsebujejo zlasti albumine, faktorje strjevanja
krvi in imunoglobuline človeškega izvora ob upoštevanju načela samozadostnosti.
76.  
Zdravilna krmna mešanica oziroma medicirana krma je vsaka mešanica
zdravila za uporabo v veterinarski medicini in krme, ki je pripravljena za
prodajo in namenjena krmljenju živali brez nadaljnje predelave, zaradi
zdravilnih ali preventivnih lastnosti ali drugih lastnosti zdravil. 
77.  
Zdravilo rastlinskega izvora je katero koli zdravilo, ki kot učinkovine
vsebuje izključno eno ali več rastlinskih snovi, enega ali več rastlinskih
pripravkov, ali eno ali več rastlinskih snovi v kombinaciji z enim ali več
rastlinskimi pripravki. 
78.  
Zdravniški oziroma veterinarski recept je listina, ki jo v skladu s
predpisi izda strokovnjak, usposobljen in pooblaščen za predpisovanje zdravil. 
79.  
Zloraba zdravila je trajna ali občasna namerna prekomerna uporaba
zdravila, ki jo spremljajo škodljivi fizični ali psihološki učinki. 
80.  
Zunanja ovojnina je ovojnina, v katero je vložena stična ovojnina.
7. člen
(razmerje med zdravili in drugimi izdelki)
(1) Če izdelek po definiciji in ob upoštevanju vseh njegovih
značilnosti lahko hkrati sodi v opredelitev zdravila in v opredelitev izdelka,
ki je predmet drugih predpisov, se v primeru dvoma uporabijo določbe tega
zakona. 
(2) O opredelitvi iz prejšnjega odstavka odloča organ,
pristojen za zdravila, v upravnem postopku s posebnim ugotovitvenim postopkom. 
(3) Stroške ugotavljanja ustreznosti predlagane opredelitve
plača predlagatelj.
8. člen
(prepoved neustrezne predstavitve izdelkov)
Prepovedano je dajati v promet izdelke, kakor koli
predstavljene z lastnostmi za zdravljenje ali preprečevanje bolezni pri ljudeh
ali živalih, če po tem zakonu ne veljajo za zdravila.
9. člen
(enakovrednost zahtev za izdelavo)
Določbe tega zakona o izdelavi in uvozu se uporabljajo tudi
za zdravila, ki so namenjena dajanju v promet zunaj ozemlja Republike
Slovenije, in za vmesne izdelke (intermediate), ki niso namenjeni za nadaljnjo
predelavo.
10. člen
(izjeme glede uporabe tega zakona)
Določbe tega zakona se ne uporabljajo za: 
1.     
magistralne pripravke, ki jih urejajo predpisi o lekarniški dejavnosti; 
2.     
galenske izdelke, ki jih urejajo predpisi o lekarniški dejavnosti; 
3.     
vmesne izdelke (intermediate), namenjene za nadaljnjo predelavo s strani
imetnikov dovoljenja za izdelavo zdravil, ker se vmesni izdelki ne urejajo kot
zdravila; 
4.     
radioaktivne izotope v obliki zaprtih virov, ki jih urejajo predpisi o varstvu
pred ionizirajočimi sevanji in jedrski varnosti; 
5.     
kri, plazmo ali krvne celice, ki jih urejajo predpisi o preskrbi s
krvjo, razen industrijsko predelane plazme; 
6.     
medicirano krmo oziroma zdravilne krmne mešanice, ki jih urejajo
predpisi o krmi; 
7.     
inaktivirana imunološka zdravila za uporabo v veterinarski medicini,
izdelana iz patogenih organizmov in antigenov, pridobljenih iz ene ali več
živali s posestva in ki se uporabljajo za zdravljenje te ali teh živali z
zadevnega posestva na isti lokaciji, ki jih urejajo predpisi o veterinarstvu; 
8.     
krmne dodatke, ki jih določajo predpisi o krmi.
11. člen
(razvrščanje zdravil glede na predpisovanje)
(1) Zdravila se glede na predpisovanje razvrščajo v: 
-       
zdravila, za katera je potreben zdravniški ali veterinarski recept, 
-       
zdravila, za katera zdravniški ali veterinarski recept ni potreben. 
(2) Natančnejšo opredelitev, način razvrščanja in način
predpisovanja zdravil predpiše pristojni minister.
12. člen
(zaščita podatkov ob spremembi razvrstitve)
Kadar je odobrena sprememba razvrstitve zdravila, za katerega
je potreben zdravniški ali veterinarski recept, med zdravila, za katera
zdravniški ali veterinarski recept ni potreben, na podlagi pomembnih
nekliničnih farmakološko-toksikoloških preskusov ali kliničnih preskušanj, se
organ, pristojen za zdravila, eno leto od odobritve prvotne spremembe ne sme
sklicevati na rezultate teh preskusov ali preskušanj pri preučevanju vloge
drugega predlagatelja ali imetnika dovoljenja za promet z zdravilom za
spremembo razvrstitve iste učinkovine.
13. člen
(tradicionalna zdravila rastlinskega izvora)
(1) Tradicionalna zdravila rastlinskega izvora morajo
ustrezati naslednjim zahtevam: 
1.     
imeti smejo terapevtske indikacije, primerne izključno za tradicionalna
zdravila rastlinskega izvora, ki so zaradi svoje sestave in namena primerna za
samozdravljenje; 
2.     
so izključno za dajanje v skladu z določeno jakostjo in odmerjanjem; 
3.     
so za peroralno ali zunanjo uporabo ali za inhaliranje; 
4.     
obdobje tradicionalne uporabe zdravila je poteklo; 
5.     
podatki o tradicionalni uporabi zdravila morajo biti zadostni, zlasti
izdelek dokazano ni škodljiv v določenih pogojih uporabe, farmakološki učinki
ali učinkovitost zdravila pa so verjetni na podlagi dolgotrajne uporabe in
izkušenj. 
(2) Tradicionalna zdravila rastlinskega izvora lahko
vsebujejo tudi vitamine in minerale, če zanje obstajajo dokumentirana dokazila
o varnosti, pod pogojem, da vitamini ali minerali podpirajo delovanje
rastlinskih učinkovin glede navedenih terapevtskih indikacij. 
(3) Če organ, pristojen za zdravila, presodi, da
tradicionalno zdravilo rastlinskega izvora izpolnjuje merila za pridobitev
dovoljenja za promet z zdravilom ali registracijo homeopatskega zdravila, se
določbe za tradicionalna zdravila rastlinskega izvora ne uporabljajo.
14. člen
(homeopatska zdravila)
(1) Za homeopatska zdravila je treba pridobiti dovoljenje za
promet v skladu s 23. členom tega zakona. 
(2) Ne glede na določbo prejšnjega odstavka se za homeopatska
zdravila, ki so namenjena za zunanjo ali peroralno uporabo, uporablja
poenostavljeni postopek pridobitve dovoljenja za promet (postopek
registracije), če izpolnjujejo naslednje zahteve: 
1.     
na ovojnini in v navodilih za uporabo nimajo navedenih zdravilnih
učinkov oziroma terapevtskih indikacij ali informacij, ki se na te nanašajo; 
2.     
imajo zadostno stopnjo razredčitve, da zagotavljajo varnost, kakor to
določajo predpisi. 
(3) Vse določbe tega zakona veljajo tudi za homeopatska
zdravila, če ta zakon ne določa drugače. 
(4) Natančnejšo opredelitev, označevanje, oglaševanje in
pogoje izdaje dovoljenja za promet in poenostavljenega postopka registracije za
homeopatska zdravila predpiše pristojni minister.
15. člen
(seznam nujno potrebnih zdravil)
(1) Pristojni minister lahko določi seznam nujno potrebnih
zdravil za uporabo v humani medicini. 
(2) Minister, pristojen za veterinarstvo, lahko določi seznam
nujno potrebnih zdravil za uporabo v veterinarski medicini. 
(3) Nujno potrebna zdravila so tista, ki so na podlagi
zadnjih dognanj v biomedicinskih znanostih in strokah in sistemskih opredelitev
v okviru nacionalnih zdravstvenih prioritet nujno potrebna za izvajanje
zdravstvenega varstva ljudi oziroma živali.
16. člen
(medsebojno zamenljiva zdravila)
(1) Medsebojno zamenljiva zdravila so tista, ki jih organ,
pristojen za zdravila, opredeli in objavi kot primerna za medsebojno zamenjavo,
pri čemer upošteva, da mora biti pri teh zdravilih verjetnost nastanka klinično
pomembnih razlik v učinkovitosti in varnosti ustrezno nizka oziroma
zanemarljiva, in svojo odločitev opre na: 
-       
ugotavljanje skupnih ali primerljivih lastnosti zdravil ali skupin
zdravil v skladu z zahtevami tega zakona in na njegovi podlagi sprejetih
predpisov; 
-       
upoštevanje določb v dovoljenju za promet z zdravilom; 
-       
vključevanje sodobnih spoznanj oziroma izsledkov biomedicinske znanosti
in stroke; 
-       
mnenje komisije za zdravila; 
-       
farmakovigilančne podatke. 
(2) Medsebojno zamenjevanje zdravil iz prejšnjega odstavka
lahko izvajajo osebe, pooblaščene za predpisovanje zdravil, ali osebe,
pooblaščene za izdajanje zdravil, kakor to določajo predpisi. 
(3) Natančnejše zahteve in postopek za ugotavljanje
medsebojne zamenljivosti zdravil predpiše pristojni minister.
17. člen
(zdravilo v prometu)
(1) Zdravilo je lahko v prometu: 
-       
če ima dovoljenje za promet v skladu s tem zakonom ali po
centraliziranem postopku v skladu s predpisi Evropske unije, 
-       
če na podlagi zahteve lečečega zdravnika oziroma zdravnice (v nadaljnjem
besedilu: zdravnik) klinike oziroma inštituta na njegovo osebno odgovornost
organ, pristojen za zdravila, to dovoli za potrebe posameznega bolnika, 
-       
če organ, pristojen za zdravila, začasno dovoli promet zdravila, ki je
brez dovoljenja za promet, v izrednih primerih (infekcije, zastrupitve, sevanja
in podobno) ali iz drugih razlogov, ki so v interesu varovanja javnega zdravja,
-       
če organ, pristojen za zdravila, na predlog organa, pristojnega za
veterinarstvo, začasno dovoli promet z imunološkim zdravilom za uporabo v
veterinarski medicini, ki nima dovoljenja za promet, če ni na voljo ustreznega
zdravila, pri čemer organ, pristojen za veterinarstvo, vnaprej obvesti Evropsko
komisijo o pogojih uporabe, ali 
-       
če je uvrščeno v seznam nujno potrebnih zdravil iz 15. člena tega
zakona, ki nimajo dovoljenja za promet. 
(2) Ne glede na določbo prve alinee prejšnjega odstavka so
lahko v prometu brez dovoljenja za promet zdravila, ki so namenjena za
raziskave in razvoj ali imajo ustrezno dovoljenje za klinično preskušanje ali
so namenjena nadaljnji predelavi. 
(3) Ne glede na določbo prve alinee prvega odstavka tega
člena so lahko v prometu oziroma v uporabi brez dovoljenja za promet zdravila
za uporabo v veterinarski medicini, ki so namenjena izvajanju nujnih ukrepov v
veterinarski medicini (na primer preprečevanje slinavke in parkljevke) in
katerih uporabo v teh pogojih odobrita organ, pristojen za veterinarstvo, in
pristojna institucija Evropske unije.
18. člen
(izjemna uporaba zdravil v veterinarski medicini)
(1) Če ni na voljo nobenega zdravila za uporabo v
veterinarski medicini z dovoljenjem za promet v Republiki Sloveniji za
obravnavo bolezenskih stanj določenih živalskih vrst, lahko veterinar oziroma
veterinarka (v nadaljnjem besedilu: veterinar), odgovoren za zdravljenje
živali, in zlasti, da bi preprečil nesprejemljivo trpljenje živali, izjemno
uporabi zdravila, ki nimajo dovoljenja za promet, za uporabo pri tej živalski
vrsti ali za zadevno bolezensko stanje. 
(2) Natančnejše pogoje izjemne uporabe zdravil predpiše
pristojni minister.
19. člen
(odgovornost)
(1) Imetnik dovoljenja za promet z zdravilom je odgovoren za
dajanje zdravila v promet. 
(2) Proizvajalec zdravila je odgovoren za škodo, ki nastane
zaradi neustrezne kakovosti zdravila ali posledic uporabe zdravila, četudi
dokaže, da svetovna raven znanosti in tehničnega napredka v času, ko je dal
zdravilo v promet, ni bila takšna, da bi bilo možno napako ali posledice
uporabe odkriti. 
(3) Imetnik dovoljenja za promet z zdravilom, proizvajalec in
zdravstveni strokovnjaki niso odgovorni za posledice zdravljenja, ki nastanejo
zaradi uporabe zdravila, ki ni v skladu z izdanim dovoljenjem za promet, ali
zaradi uporabe zdravila, ki nima dovoljenja za promet, če je tako uporabo
priporočil ali zahteval organ, pristojen za zdravila, v primerih širjenja
patogenih snovi, toksinov, kemičnih snovi ali jedrskega sevanja, ki lahko
povzročijo škodo za zdravje ljudi ali živali ali škodo za okolje.
20. člen
(farmakopeja)
(1) Zdravila, ki so v prometu v Republiki Sloveniji, morajo
biti izdelana in kontrolirana v skladu z metodami in zahtevami Evropske
farmakopeje in v skladu s Slovenskim nacionalnim dodatkom k Evropski
farmakopeji, ki ga predpiše pristojni minister. 
(2) Če Evropska farmakopeja in Slovenski nacionalni dodatek k
Evropski farmakopeji metod izdelave in zahtev glede kakovosti zadevnega
zdravila ne določata, so zdravila lahko izdelana in kontrolirana tudi po
metodah in zahtevah farmakopej drugih držav članic Evropske unije. Če
farmakopeje drugih držav članic Evropske unije ne določajo metod izdelave in
zahtev glede kakovosti zadevnega zdravila, se zanje lahko uporabljajo
farmakopeje tretjih držav ali metode, ki jih predlaga proizvajalec.
II. DOVOLJENJE ZA PROMET Z ZDRAVILOM
21. člen
(dovoljenje za promet z zdravilom)
(1) Zdravilo je lahko v prometu le na podlagi dovoljenja za
promet. 
(2) Ne glede na določbe prejšnjega odstavka dovoljenje za
promet z zdravili ni potrebno za zdravila iz 10. člena tega zakona in za: 
1.     
zdravila, ki se klinično preskušajo; 
2.     
zdravila, namenjena zdravljenju kot nadaljevanje zdravljenja v tujini; 
3.     
izdelke, namenjene nadaljnji predelavi; 
4.     
zdravila, ki so namenjena za raziskave in razvoj; 
5.     
zdravila, ki imajo dovoljenje za promet s paralelno uvoženim zdravilom.
22. člen
(imetnik dovoljenja za promet)
(1) Postopek za izdajo dovoljenja za promet z zdravilom se
začne z vlogo predlagatelja, ki je pravna ali fizična oseba s sedežem v Evropski
uniji. To je lahko proizvajalec zdravila ali pravna ali fizična oseba, ki ima s
proizvajalcem sklenjeno pisno pogodbo in izpolnjuje zahteve skladno z določbami
tega zakona. 
(2) Imetnik dovoljenja za promet z zdravilom mora imeti
vzpostavljen sistem vodenja farmakovigilance in določeno odgovorno osebo za
farmakovigilanco, ki je nenehno dosegljiva. 
(3) Odgovorna oseba za farmakovigilanco iz prejšnjega
odstavka mora imeti stalno prebivališče na območju Evropske unije in
univerzitetno izobrazbo medicinske ali farmacevtske smeri oziroma pri zdravilih
za uporabo v veterinarski medicini veterinarske ali farmacevtske smeri. Če
odgovorna oseba nima take izobrazbe, mora imeti stalno in neprekinjeno možnost
pridobitve strokovne podpore osebe, ki ima univerzitetno izobrazbo medicinske
smeri za zdravila za uporabo v humani medicini oziroma veterinarske smeri za
zdravila za uporabo v veterinarski medicini. 
(4) Če imetnik dovoljenja za promet z zdravilom nima sedeža v
Republiki Sloveniji, lahko poleg odgovorne osebe določi tudi kontaktno osebo za
farmakovigilanco na območju Republike Slovenije.
23. člen
(vloga za pridobitev dovoljenja za promet z zdravilom)
(1) Vloga za pridobitev dovoljenja za promet z zdravilom
vsebuje dokumentacijo in vzorce ter referenčne standarde, če je to potrebno in
če to zahteva organ, pristojen za zdravila. 
(2) Dokumentacija iz prejšnjega odstavka zajema: 
1.     
splošni del, ki vsebuje podatke o proizvajalcu, mestu izdelave,
predlagatelju, bodočem imetniku dovoljenja za promet, podatke o zdravilu, podatke
o že izdanih dovoljenjih za promet ali o zavrnitvi ali preklicu dovoljenja za
promet, povzetek glavnih značilnosti zdravila, navodilo za uporabo, osnutek
ovojnine, podatke o statusu zdravila sirote, če ga je zadevno zdravilo
pridobilo, izvedenska poročila in povzetke, oceno razmerja med tveganjem in
koristjo zdravila, oceno tveganja za okolje in ostale podatke, potrebne za
varovanje javnega zdravja, posebej za rizična zdravila; 
2.     
farmacevtsko-kemični in biološki del, ki vsebuje podatke o kakovostni in
količinski sestavi, opis načina izdelave, kontrolo kakovosti vhodnih snovi,
kontrole kakovosti v procesu izdelave, kontrolo kakovosti končnega izdelka,
stabilnostne študije ter ostale potrebne podatke za varovanje javnega zdravja; 
3.     
neklinični farmakološko-toksikološki del, ki vsebuje podatke o
farmakodinamičnih in farmakokinetičnih lastnostih zdravila, toksičnosti
zdravila, vplivu na reprodukcijske funkcije, podatke o embrio-fetalni
toksičnosti, mutagenosti in rakotvornem potencialu, podatke o lokalnem prenašanju,
o izločanju in ostale podatke, potrebne za varovanje javnega zdravja. Za
zdravila, ki se uporabljajo v veterinarski medicini, farmakološko-toksikološki
del vsebuje tudi podatke o ostankih in predlog karence; 
4.     
klinični del dokumentacije, ki vsebuje splošne podatke o preskušanju, o
izvajanju preskušanja, rezultate preskušanja, klinično-farmakološke podatke,
podatke o biološki uporabnosti/bioekvivalenci (če je potrebna), podatke o
klinični varnosti in učinkovitosti, dokumentacijo o izjemnih okoliščinah v
preskušanju (če je potrebno) ter podatke o izkušnjah, pridobljenih po
pridobitvi dovoljenja za promet v drugih državah, ter druge podatke, ki so
potrebni za varovanje javnega zdravja.
24. člen
(strokovno svetovanje)
Pred začetkom postopka za pridobitev dovoljenja za promet z
zdravilom lahko organ, pristojen za zdravila, stranki na njeno zahtevo da
usmeritve in nasvete glede priprave in strokovne vsebine vloge.
25. člen
(generična zdravila)
(1) Ne glede na določbe 23. člena tega zakona predlagatelju
ni treba predložiti rezultatov nekliničnih farmakološko-toksikoloških ali
kliničnih preskušanj, za zdravila za uporabo v veterinarski medicini tudi ne
rezultatov testiranja ostankov, če dokaže, da je predmet postopka generično
zdravilo, katerega referenčno zdravilo je pridobilo dovoljenje za promet v
Republiki Sloveniji ali Evropski uniji pred najmanj osmimi leti. 
(2) Generično zdravilo iz prejšnjega odstavka ne sme biti v
prometu deset let od pridobitve dovoljenja za promet referenčnega zdravila. 
(3) Če referenčno zdravilo iz prvega odstavka tega člena ni
pridobilo dovoljenja za promet v Republiki Sloveniji, predlagatelj v vlogi za
pridobitev dovoljenja za promet navede državo članico Evropske unije, v kateri
je zdravilo pridobilo dovoljenje za promet. 
(4) Organ, pristojen za zdravila, v 30 dneh po prejemu
popolne vloge zahteva od pristojnega organa izbrane države članice Evropske
unije potrdilo o izdanem dovoljenju za promet z referenčnim zdravilom in
podatke o količinski in kakovostni sestavi učinkovine in pomožnih snoveh
referenčnega zdravila ter po potrebi vso ostalo relevantno dokumentacijo. 
(5) V skladu s predpisi Evropske unije država članica, ki je
izdala dovoljenje za promet z referenčnim zdravilom, pošlje potrdilo in podatke
iz prejšnjega odstavka v enem mesecu od prejema zahteve.
26. člen
(podatkovna zaščita)
(1) Desetletno obdobje iz drugega odstavka prejšnjega člena
se podaljša na največ 11 let, če v obdobju prvih osmih let trajanja
desetletnega obdobja iz drugega odstavka prejšnjega člena imetnik dovoljenja za
promet pridobi dovoljenje za eno ali več novih terapevtskih indikacij, za
katere se predpostavlja, da bodo imele pomembno klinično korist v primerjavi z
obstoječimi načini zdravljenja. 
(2) Za zdravila za uporabo v veterinarski medicini se desetletno
obdobje iz drugega odstavka prejšnjega člena podaljša na 13 let za zdravila za
ribe in čebele ali druge živalske vrste v skladu s tem zakonom in na njegovi
podlagi izdanimi predpisi.
27. člen
(dodatne zahteve)
Če zdravilo ne ustreza definiciji generičnega zdravila ali če
bioekvivalence ni možno dokazati s študijami biološke uporabnosti ali ob
spremembah učinkovin, indikacij, jakosti, farmacevtske oblike ali načina
aplikacije glede na referenčno zdravilo, je treba predložiti rezultate
ustreznih nekliničnih farmakološko-toksikoloških ali kliničnih študij, za
zdravila za uporabo v veterinarski medicini pa poleg tega tudi rezultate
ustreznih preskusov varnosti in ostankov zdravila.
28. člen
(biološka zdravila)
Če biološko zdravilo, ki je podobno referenčnemu zdravilu, ne
ustreza definiciji generičnega zdravila zaradi razlik, ki zadevajo vhodne snovi
ali postopek izdelave v primerjavi z referenčnim zdravilom, morajo biti k
predlogu za pridobitev dovoljenja za promet dodani rezultati ustreznih
nekliničnih farmakološko-toksikoloških ali kliničnih študij, ki se nanašajo na
navedene razlike. Vrsta in obseg dodatno zahtevanih podatkov mora ustrezati
zahtevam tega zakona in na njegovi podlagi izdanih predpisov.
29. člen
(dobro uveljavljena uporaba)
Ne glede na določbe 23. člena tega zakona predlagatelju v
vlogi ni treba predložiti lastnih podatkov o nekliničnih
farmakološko-toksikoloških ali kliničnih preskušanjih, za zdravila za uporabo v
veterinarski medicini pa tudi ne rezultatov testiranja ostankov, če dokaže, da
imajo učinkovine zdravila že dobro uveljavljeno medicinsko ali veterinarsko
uporabo z znano učinkovitostjo in sprejemljivo ravnjo varnosti in je v uporabi
v primernem obsegu že najmanj deset let na območju Evropske unije in če obstaja
dovolj objavljene literature o uporabi učinkovine. V takem primeru mora namesto
lastnih podatkov predložiti ustrezne podatke iz literature.
30. člen
(dobro uveljavljena uporaba in podatkovna zaščita)
(1) Če je zdravilo, ki ima sestavine z dobro uveljavljeno
medicinsko uporabo, z znano učinkovitostjo in sprejemljivo ravnjo varnosti,
pridobilo dovoljenje za promet za novo indikacijo in so bile za to indikacijo
predložene pomembne neklinične farmakološko-toksikološke ali klinične študije,
se drugi predlagatelji ne morejo sklicevati na ta del dokumentacije v
nekumulativnem obdobju do enega leta. 
(2) Če predlagatelj uporabi znanstveno literaturo za
pridobitev dovoljenja za promet z zdravilom za uporabo v veterinarski medicini
za vrsto živali za proizvodnjo hrane in v zvezi z istim zdravilom ter zaradi
pridobitve dovoljenja za drugo vrsto živali za proizvodnjo hrane predloži nove
študije ostankov zdravil v skladu z Uredbo 2377/90/EGS skupaj z nadaljnjimi
kliničnimi preskušanji, potem se drugi predlagatelji ne smejo sklicevati na
podatke iz teh študij ali na rezultate preskusov v skladu z določbami 25. člena
tega zakona v obdobju treh let od izdaje dovoljenja za promet, za katerega so
bili izvedeni.
31. člen
(podatkovna zaščita pri zdravilih za uporabo v veterinarski
medicini)
(1) Pri zdravilih za uporabo v veterinarski medicini, ki so
predvidena za eno ali več vrst živali za proizvodnjo hrane in vsebujejo nove
učinkovine, in ki v Evropski uniji niso bile dovoljene do 30. aprila 2004, se
desetletno obdobje iz drugega odstavka 25. člena tega zakona podaljša za eno
leto za vsako razširitev dovoljenja za promet na drugo vrsto živali za
proizvodnjo hrane, če se taka razširitev dovoljenja pridobi v petih letih po
izdaji začetnega dovoljenja za promet. 
(2) Obdobje iz drugega odstavka 25. člena tega zakona skupaj
s podaljšanji iz prejšnjega odstavka ne sme biti daljše od 13 let tudi za
razširitve dovoljenja za promet, ki se nanašajo na štiri ali več vrst živali za
proizvodnjo hrane. 
(3) Podaljšanje desetletnega obdobja na 11, 12 ali 13 let za
zdravilo za uporabo v veterinarski medicini, predvideno za živali za
proizvodnjo hrane, se odobri samo, če je imetnik dovoljenja za promet že
prvotno predložil vlogo za določitev najvišjih mejnih vrednosti ostankov
zdravil za vrste, ki jih zajema dovoljenje za promet.
32. člen
(generična zdravila in patentne pravice)
Izvajanje potrebnih študij za izpolnitev zahtev iz 25., 27.,
28., in 29. člena tega zakona ter izpolnitev ostalih zahtev, ki se nanašajo na
pridobitev dovoljenja za promet, ni kršitev patentnih pravic ali pravic
dodatnega varstvenega certifikata za zdravilo.
33. člen
(kombinacije učinkovin)
Če se vloga nanaša na novo zdravilo z učinkovinami,
vsebovanimi v zdravilih, ki so že pridobila dovoljenje za promet, vendar v
predlagani kombinaciji še niso bile uporabljene za terapevtske namene, mora
vloga vsebovati rezultate nekliničnih farmakološko-toksikoloških in kliničnih
preskušanj zadevne kombinacije, ni pa jih treba predložiti za vsako posamezno
učinkovino. Za zdravila za uporabo v veterinarski medicini mora vloga vsebovati
tudi rezultate preskusov varnosti in ostankov zdravil, če je potrebno in to
zahteva organ, pristojen za zdravila.
34. člen
(uporaba dokumentacije s soglasjem)
Imetnik dovoljenja za promet z zdravilom lahko dovoli uporabo
podatkov iz farmacevtsko-kemičnega, biološkega, nekliničnega
farmakološko-toksikološkega in kliničnega dela dokumentacije, pri zdravilih za
uporabo v veterinarski medicini pa tudi podatkov iz dokumentacije o testih
varnosti in ostankih, ki je sestavni del vloge, na podlagi katere je pridobil
dovoljenje za promet, za pripravo oziroma obravnavo poznejših vlog za druga
zdravila, ki imajo enako kakovostno in količinsko sestavo zdravilnih učinkovin
ter enako farmacevtsko obliko.
35. člen
(izjemne okoliščine)
Ne glede na določbe 23. člena tega zakona in v izjemnih
okoliščinah v zvezi z imunološkimi zdravili za uporabo v veterinarski medicini
predlagatelju ni treba predložiti rezultatov nekaterih preskušanj na ciljni
živalski vrsti na terenu, če se ta preskušanja ne morejo izvesti zaradi
utemeljenih razlogov.
36. člen
(registracija tradicionalnega zdravila)
(1) Za tradicionalna zdravila rastlinskega izvora se
uporablja poenostavljeni postopek pridobitve dovoljenja za promet (postopek
registracije tradicionalnega zdravila), v katerem predlagatelj v vlogi predloži
splošni del ter farmacevtsko-kemično in biološko dokumentacijo v skladu s 1. in
2. točko drugega odstavka 23. člena tega zakona. Namesto podatkov iz 3. in 4.
točke drugega odstavka 23. člena tega zakona predloži: 
1.     
bibliografske ali strokovne dokaze, da je bilo zadevno ali ustrezno
drugo zdravilo v medicinski uporabi najmanj 30 let pred datumom vloge, od tega
najmanj 15 let v Evropski uniji. Če se zdravilo manj kot 15 let uporablja v
Evropski uniji in pri tem izpolnjuje pogoje za tradicionalno zdravilo
rastlinskega izvora, organ, pristojen za zdravila, predloži dokaze o
dolgotrajni uporabi tega ali ustreznega drugega zdravila Evropski agenciji za
zdravila v oceno in 
2.     
bibliografski pregled podatkov o varnosti skupaj z izvedenskim poročilom
in na zahtevo organa, pristojnega za zdravila, katere koli dodatne podatke, ki
so potrebni za oceno varnosti zdravila. 
(2) Potrebna dokazila o medicinski uporabi v obdobju 30 let,
zahteve za drugo ustrezno zdravilo ter obliko in vsebino zahtevane
dokumentacije v nacionalnem postopku, postopku z medsebojnim priznavanjem in
decentraliziranem postopku ter način reševanja arbitražnih postopkov, pravila
označevanja in oglaševanja za tradicionalna zdravila rastlinskega izvora
predpiše pristojni minister.
37. člen
(nujni ukrepi)
(1) Ne glede na določbe 23. ter 25. do 36. člena tega zakona
lahko pristojni organ v interesu varovanja javnega zdravja ob nevarnosti za
zdravje in življenje ljudi po uradni dolžnosti izda dovoljenje za promet na podlagi
dejstev, ki jih ugotovi v poročilu o oceni zdravila in v veljavnem dovoljenju
za promet z zadevnim zdravilom, ki ju pridobi od organa, pristojnega za
zdravila v izbrani državi članici. O predlogu za izdajo dovoljenja na podlagi
tega člena v zvezi z zadevnim zdravilom obvesti imetnika dovoljenja za promet z
zdravilom v državi članici, v kateri ima zadevno zdravilo dovoljenje za promet.
(2) Veletrgovec, ki opravlja promet z zdravilom iz prejšnjega
odstavka, je odgovoren za označevanje, navodilo za uporabo, povzetek glavnih
značilnosti zdravila, oglaševanje in farmakovigilanco.
38. člen
(postopek pridobitve dovoljenja za promet z zdravilom)
(1) Organ, pristojen za zdravila, v 60 dneh od prejema vloge
preveri popolnost vloge za pridobitev dovoljenja za promet z zdravilom. 
(2) Predlagatelj k vlogi na zahtevo organa, pristojnega za
zdravila, predloži vzorce zdravila, njegove vhodne snovi in po potrebi vmesne
spojine ali druge sestavine uradnemu kontrolnemu laboratoriju, da se ugotovi
ustreznost in ponovljivost kontrolnih metod, ki jih je uporabil proizvajalec. 
(3) Organ, pristojen za zdravila, lahko v dokaznem postopku
pred izdajo dovoljenja za promet odredi analizno preskušanje zdravila pri
uradnem kontrolnem laboratoriju, preverjanje izpolnjevanja dobrih praks pri
osebah, navedenih v dokumentaciji, preverjanje analiznih metod za odkrivanje in
določanje ostankov zdravil za uporabo v veterinarski medicini, dodatne podatke
in obrazložitve ter izvede druge relevantne dokaze. 
(4) Organ, pristojen za zdravila, mora v dokaznem postopku
pred izdajo dovoljenja za promet preveriti izpolnjevanje načel in smernic
dobrih praks pri osebah iz tretjih držav, ki so navedene v dokumentaciji. 
(5) Komisija za zdravila da mnenje o kakovosti, varnosti in
učinkovitosti zdravila ter razmerju med koristjo in tveganjem, ki je podlaga za
pripravo poročila o oceni zdravila. 
(6) Organ, pristojen za zdravila, o vlogi za pridobitev
dovoljenja za promet z zdravilom odloči v 210 dneh po prejemu popolne vloge. 
(7) Do izpolnitve zahtev iz drugega in tretjega odstavka tega
člena v predpisanih rokih se postopek prekine. 
(8) Dovoljenje za promet z zdravilom se izda za obdobje petih
let, če ni s tem zakonom določeno drugače.
39. člen
(medsebojno priznavanje)
(1) Ne glede na določbe prejšnjega člena organ, pristojen za
zdravila, pri vlogi za pridobitev dovoljenja po postopku z medsebojnim
priznavanjem ali decentraliziranem postopku izda oziroma zavrne izdajo
dovoljenja za promet z zdravilom na podlagi poročila o oceni zdravila, ki ga
pripravi referenčna država članica. 
(2) Natančnejšo vsebino vloge, pogoje za pridobitev
dovoljenja za promet z zdravilom, obliko ter vsebino zahtevane dokumentacije v
nacionalnem postopku in v postopku z medsebojnim priznanavnjem oziroma
decentraliziranem postopku, natančnejše pogoje za pridobitev dovoljenja za
promet na podlagi 37., 38. in prvega odstavka tega člena predpiše pristojni
minister.
40. člen
(pogojno dovoljenje za promet z zdravilom)
Organ, pristojen za zdravila, lahko izjemoma in po uskladitvi
s predlagateljem izda dovoljenje za promet pod pogojem, da predlagatelj izpolni
določene zahteve, predvsem v zvezi z varnostjo zdravila, obveščanjem pristojnih
organov o vseh dogodkih v zvezi z uporabo zdravila ter potrebnimi ukrepi. Tako
dovoljenje se lahko izda samo, če obstajajo objektivni in preverljivi razlogi,
ki jih predpiše pristojni minister. Podaljšanje veljavnosti dovoljenja za
promet je povezano z vsakoletno oceno o izpolnjevanju zahtev. Organ, pristojen
za zdravila, na podlagi pozitivne ocene o izpolnjevanju zahtev izda novo
odločbo in njeno izdajo objavi. Seznam zahtev se javno objavi skupaj s končnimi
roki in datumi izpolnitve.
41. člen
(obseg dovoljenja za promet)
Ne glede na to, ali se za dodatne jakosti, farmacevtske
oblike, indikacije, odmerjanja ali druge spremembe ali razširitve dovoljenja za
promet izda posamezno dovoljenje za promet ali dovoljenje, ki je del osnovnega
dovoljenja za promet, se vsa dovoljenja za promet za zdravilo, ki nastanejo kot
razširitev osnovnega dovoljenja za promet (nova indikacija, nova jakost, nova
farmacevtska oblika in način dajanja in odmerjanja, pri zdravilih za uporabo v
veterinarski medicini pa tudi nova živalska vrsta), obravnavajo kot del istega
dovoljenja za promet.
42. člen
(zavrnitev izdaje dovoljenja za promet z zdravilom)
(1) Organ, pristojen za zdravila, zavrne izdajo dovoljenja za
promet z zdravilom, če po preverjanju podrobnih podatkov in dokumentacije
ugotovi, da: 
-       
razmerje med tveganji in koristmi zdravila ni ugodno, 
-       
predlagatelj ni zadovoljivo podprl kakovosti, varnosti in terapevtske
učinkovitosti zdravila z dokazi, 
-       
kakovostna in količinska sestava zdravila ne ustreza navedbam v
dokumentaciji ali 
-       
označevanje ali navodilo za uporabo, ki ga je predložil predlagatelj, ni
v skladu s tem zakonom in na njegovi podlagi izdanimi predpisi. 
(2) Organ, pristojen za zdravila, zavrne izdajo dovoljenja za
promet z zdravilom za uporabo v veterinarski medicini tudi, če ugotovi: 
-       
da je učinkovitost zdravila pomanjkljivo utemeljena ali da zdravilo ni
učinkovito, 
-       
da karenca, ki jo priporoča predlagatelj, ni dovolj dolga, da živila,
pridobljena iz zdravljenih živali, ne bodo vsebovala ostankov zdravil, ki bi
lahko predstavljali tveganje za zdravje potrošnika, ali ni dovolj utemeljena, 
-       
da se zdravilo za uporabo v veterinarski medicini daje v promet za
uporabo, ki je prepovedana s predpisi Evropske unije, ali 
-       
da je zdravilo namenjeno za uporabo pri eni ali več vrstah živali za
proizvodnjo hrane in vsebuje eno ali več učinkovin, ki niso navedene v prilogah
I, II ali III Uredbe 2377/90/EGS.
43. člen
(zavrnitev izdaje dovoljenja za promet s tradicionalnim
zdravilom)
Izdaja dovoljenja za promet s tradicionalnim zdravilom
rastlinskega izvora se zavrne, če je izpolnjen najmanj eden od naslednjih
pogojev: 
-       
kakovostna ali količinska sestava ne ustreza deklarirani; 
-       
terapevtske indikacije niso v skladu s predpisanimi pogoji; 
-       
zdravilo bi bilo lahko škodljivo ob običajni uporabi; 
-       
podatki o tradicionalni uporabi niso zadostni, zlasti če farmakološki
učinki ali učinkovitost niso verjetni na podlagi dolgotrajne uporabe in
izkušenj; 
-       
kakovost zdravila ni zadovoljivo dokazana.
44. člen
(podatki o dajanju zdravila v promet)
(1) Imetnik dovoljenja za promet z zdravilom, imetnik
dovoljenja za promet s paralelno uvoženim zdravilom ter veletrgovec, ki
opravlja paralelno distribucijo zdravila, pisno obvesti organ, pristojen za
zdravila, o dejanskem začetku prometa z zdravilom v Republiki Sloveniji. 
(2) O začasnem ali stalnem prenehanju opravljanja prometa z
zdravilom ali motnjah v preskrbi z zdravilom mora imetnik dovoljenja iz
prejšnjega odstavka obvestiti organ, pristojen za zdravila, najpozneje dva
meseca pred uveljavitvijo odločitve o prenehanju opravljanja prometa z
zdravilom, razen v primeru višje sile. 
(3) Na zahtevo organa, pristojnega za zdravila, mora imetnik
dovoljenja za promet predložiti podatke o obsegu prodaje in njemu dosegljive
podatke o obsegu predpisovanja zdravila na recept.
(4) Organ, pristojen za zdravila, mora v treh delovnih dneh
od prejema obvestila iz drugega odstavka tega člena, kadar gre za zdravila za
uporabo v humani medicini, o tem seznaniti Zavod za zdravstveno zavarovanje
Slovenije (v nadaljnjem besedilu: zavod) in hkrati to informacijo objaviti na
svojem spletnem portalu. 
(5) Organ, pristojen za zdravila, mora v treh delovnih dneh
od prejema obvestila iz drugega odstavka tega člena, kadar gre za zdravila za
uporabo v veterinarski medicini, o tem seznaniti Veterinarsko upravo Republike
Slovenije in hkrati to informacijo objaviti na svojem spletnem portalu. 
45. člen
(obdobje za prihod na trg)
(1) Če zdravilo po izdaji dovoljenja za promet tri zaporedna
leta dejansko ni bilo v prometu, se dovoljenje za promet odvzame. 
(2) Ne glede na določbe prejšnjega odstavka lahko organ,
pristojen za zdravila, v izrednih upravičenih primerih in za potrebe varovanja
javnega zdravja izjemoma ne odvzame dovoljenja za promet z zdravilom, ki po
izdaji dovoljenja za promet tri zaporedna leta dejansko ni v prometu.
46. člen
(spremembe pogojev dovoljenja za promet z zdravilom)
(1) Po izdaji dovoljenja za promet z zdravilom mora imetnik
dovoljenja pri postopkih izdelave in nadzora izdelave zdravila upoštevati
znanstveni in tehnični napredek ter uvajati vse zahtevane spremembe, da se
omogoči izdelava in preverjanje zdravila po splošno sprejetih znanstvenih
postopkih. Organu, pristojnemu za zdravila, mora pred uvedbo spremembe
sporočiti vse nove informacije, ki lahko vplivajo na spremembo dovoljenja za
promet z zdravilom ali na spremembo dokumentacije o zdravilu. 
(2) Imetnik dovoljenja za promet mora organ, pristojen za
zdravila, obvestiti o vseh podatkih, ki lahko vplivajo na oceno razmerja med
tveganjem in koristjo, in posebej o ukrepih, omejitvah ali prepovedih, ki so
jih uvedle druge države. 
(3) Organ, pristojen za zdravila, sprejme oziroma zavrne
vlogo za spremembo dovoljenja za promet z zdravilom v rokih in po postopku iz
Uredbe 1084/2003/ES. 
(4) Pristojni minister predpiše dokumentacijo in natančnejše
pogoje za obravnavo sprememb oziroma dopolnitev dovoljenja za promet.
47. člen
(podaljšanje dovoljenja za promet z zdravilom)
(1) Imetnik dovoljenja za promet z zdravilom mora najmanj
šest mesecev pred iztekom dovoljenja za promet z zdravilom predložiti vlogo za
njegovo podaljšanje. 
(2) Veljavnost dovoljenja za promet z zdravilom se lahko
podaljša po izteku petih let na podlagi vloge za podaljšanje dovoljenja za
promet z zdravilom in ponovne ocene razmerja med tveganjem in koristjo
zdravila. 
(3) Organ, pristojen za zdravila, odloči o vlogi za
podaljšanje dovoljenja za promet z zdravilom v 90 dneh od prejema popolne
vloge. 
(4) Ko je dovoljenje za promet z zdravilom prvič podaljšano,
je veljavno praviloma za nedoločen čas oziroma do prenehanja zaradi razlogov,
ki jih določa ta zakon. Organ, pristojen za zdravila, lahko izjemoma v interesu
varovanja javnega zdravja in z obrazložitvijo imetniku dovoljenja za promet z
zdravilom odloči, da je potrebno še eno podaljšanje. 
(5) Ne glede na določbe prejšnjih odstavkov organ, pristojen
za zdravila, vlogo za podaljšanje dovoljenja po postopku z medsebojnim
priznavanjem ali decentraliziranem postopku odobri oziroma zavrne podaljšanje
dovoljenja za promet z zdravilom ter na podlagi poročila o oceni zdravila, ki
ga pripravi referenčna država članica. 
(6) Pristojni minister določi natančnejše pogoje in vsebino
dokumentacije, potrebne za podaljšanje dovoljenja za promet z zdravilom.
48. člen
(odvzem in spremembe dovoljenja za promet z zdravilom za
uporabo v humani medicini po uradni dolžnosti)
(1) Organ, pristojen za zdravila, začasno odvzame, odvzame ali
spremeni dovoljenje za promet z zdravilom za uporabo v humani medicini, kadar: 
-       
je zdravilo škodljivo ob predpisani uporabi; 
-       
zdravilo terapevtsko ni učinkovito, to je, če se ugotovi, da z njim ni
mogoče doseči terapevtskih rezultatov; 
-       
pri zdravilu razmerje med tveganji in koristmi ob predpisani uporabi ni
ugodno; 
-       
kakovostna in količinska sestava zdravila ne ustrezata deklarirani; 
-       
je bilo zdravilo v prometu v nasprotju z dovoljenjem za promet ali 
-       
je bilo zdravilo v prometu v nasprotju s tem zakonom in na njegovi
podlagi izdanimi predpisi oziroma predpisi Evropske unije o zdravilih. 
(2) Dovoljenje za promet z zdravilom za uporabo v humani
medicini se začasno odvzame, odvzame ali spremeni, če se naknadno ugotovi, da
so podrobni podatki v vlogi, kakor to določajo predpisi, nepravilni ali niso
bili predloženi ali dopolnjeni v skladu s predpisi, ali kadar predpisane
kontrole niso bile opravljene. 
(3) Organ, pristojen za zdravila, odvzame ali začasno odvzame
dovoljenje za promet za skupino zdravil ali vsa zdravila za uporabo v humani
medicini, ki se izdelujejo na podlagi določenega dovoljenja za izdelavo, kadar
katera koli od določb zadevnega dovoljenja za izdelavo ni izpolnjena, ter
odvzame ali začasno odvzame dovoljenje za izdelavo za skupino zdravil ali za
vsa zdravila.
49. člen
(odvzem in spremembe dovoljenja za promet z zdravilom za
uporabo v veterinarski medicini po uradni dolžnosti)
(1) Organ, pristojen za zdravila začasno odvzame, odvzame ali
spremeni dovoljenje za promet z zdravilom za uporabo v veterinarski medicini,
kadar: 
-       
je ocena razmerja med tveganjem in koristjo zdravila neugodna glede na
pogoje uporabe iz dovoljenja za promet, pri čemer se še posebej upoštevajo
zdravje in dobrobit živali ter varnost potrošnikov, če gre za dovoljenje za
zdravilo za zootehnično uporabo, 
-       
zdravilo nima terapevtskega učinka na živalsko vrsto, ki ji je
zdravljenje namenjeno, 
-       
kakovostna in količinska sestava zdravila ni enaka navedeni, 
-       
je priporočena karenca neustrezna in ne zagotavlja, da živila,
pridobljena iz zdravljene živali, ne bodo vsebovala ostankov zdravil, ki bi
lahko predstavljali tveganje za zdravje potrošnika, 
-       
se zdravilo v prometu ponuja ali oglašuje za uporabo, ki je prepovedana
s predpisi, 
-       
so podatki v vlogi neskladni s predpisi, nepravilni ali niso bili
ustrezno dopolnjeni ali kadar predpisane kontrole niso bile opravljene, 
-       
podrobni podatki iz dokumentacije niso bili spremenjeni v skladu z
znanstveno-tehničnim napredkom na področju izdelave in kontrole zdravil, 
-       
pristojnim organom niso bile posredovane nove informacije o prepovedih
in omejitvah uporabe zdravila v kateri koli državi in nove informacije o
razmerju med tveganjem in koristjo, 
-       
je bilo zdravilo v prometu v nasprotju z dovoljenjem za promet ali 
-       
je bilo zdravilo v prometu v nasprotju s tem zakonom in na njegovi
podlagi izdanimi predpisi oziroma predpisi Evropske unije o zdravilih. 
(2) Organ, pristojen za zdravila, odvzame ali začasno odvzame
dovoljenje za promet za skupino zdravil ali vsa zdravila za uporabo v
veterinarski medicini, ki se izdelujejo na podlagi določenega dovoljenja za
izdelavo, kadar katera koli od določb zadevnega dovoljenja za izdelavo ni
izpolnjena, ter odvzame ali začasno odvzame dovoljenje za izdelavo za skupino
zdravil ali za vsa zdravila.
50. člen
(odprodaja zdravila po spremembi ali poteku dovoljenja za
promet)
(1) Zdravilo, katerega dovoljenje za promet je poteklo ali je
bilo spremenjeno in ki je bilo izdelano, vneseno ali uvoženo do izteka ali do
spremembe dovoljenja, je lahko v prometu do izteka roka uporabnosti zdravila,
vendar najdlje 18 mesecev po izteku ali spremembi dovoljenja, razen pri ukrepih
iz 83. ali 84. člena tega zakona. 
(2) Prepovedano je dajati v promet zdravilo, ki mu je potekel
rok uporabnosti, ali če je bila dokazana oporečnost njegove kakovosti, varnosti
ali učinkovitosti.
51. člen
(dokumentacija kot poslovna skrivnost)
Dokumentacija iz vloge za pridobitev, spremembo in
podaljšanje dovoljenja za promet z zdravilom je last predlagatelja in je
poslovna skrivnost, razen podatkov v dovoljenju za promet, vključno s povzetkom
glavnih značilnosti zdravila, navodilom za uporabo zdravila in podatki z
ovojnine.
52. člen
(objave seznamov)
(1) Seznam zdravil, za katera je bilo izdano dovoljenje za
promet z zdravili, in seznam zdravil, za katera je dovoljenje prenehalo veljati
oziroma jim je bilo dovoljenje spremenjeno, podaljšano, začasno odvzeto ali
odvzeto, objavi organ, pristojen za zdravila, v Uradnem listu Republike
Slovenije. 
(2) Natančnejšo vsebino objave iz prejšnjega odstavka
predpiše pristojni minister.
53. člen
(prenos dovoljenja za promet z zdravilom)
(1) Imetnik dovoljenja za promet lahko prenese dovoljenje za
promet na drugo pravno ali fizično osebo, ki izpolnjuje pogoje po tem zakonu. 
(2) Postopek prenosa dovoljenja za promet iz prejšnjega odstavka
in potrebno dokumentacijo ter postopek preverjanja predpisanih pogojev in
drugih potrebnih dokazil določi pristojni minister.
III. PRESKUŠANJE ZDRAVIL
54. člen
(preskušanje zdravil)
(1) Preden je zdravilo dano v promet, mora biti analizno,
neklinično farmakološko-toksikološko in klinično preskušeno, da bi se lahko
pridobila ocena njegove kakovosti, varnosti in učinkovitosti. 
(2) Zdravilo se analizno, neklinično
farmakološko-toksikološko in klinično preskuša tudi potem, ko je pridobilo
dovoljenje za promet oziroma je v prometu, če se preskušanje opravi zaradi
pridobivanja dodatnih podatkov o zdravilu ali zaradi kontrole zdravila. 
(3) Analizno, neklinično farmakološko-toksikološko in
klinično lahko preskušajo zdravila pravne ali fizične osebe (v nadaljnjem
besedilu: preskuševalci zdravil), ki izpolnjujejo pogoje glede kadrov,
prostorov, opreme in načel dobrih praks in imajo dovoljenje za opravljanje te
dejavnosti. 
(4) Podatki o analiznem, nekliničnem
farmakološko-toksikološkem in kliničnem preskušanju so sestavni del
dokumentacije za pridobitev dovoljenja za promet z zdravilom. 
(5) Analizno, neklinično farmakološko-toksikološko in
klinično preskušanje mora ustrezati sodobnim znanstvenim dosežkom ter načelom
in smernicam dobrih praks. Biti mora dovolj podrobno opisano, da je preskuse
mogoče ponoviti in zagotoviti primerljivost rezultatov. 
(6) Podrobnejši način in postopek analiznega,
farmakološko-toksikološkega in kliničnega preskušanja, pogoje, ki jih morajo
izpolnjevati preskuševalci zdravil, in postopek njihovega preverjanja predpiše
pristojni minister.
55. člen
(analizno preskušanje)
Analizno preskušanje zdravila pomeni farmacevtsko, kemično in
biološko preskušanje kakovosti zdravila v skladu z načeli in smernicami dobre
kontrolne laboratorijske prakse in v skladu s podatki, ki jih vsebuje
dokumentacija za pridobitev dovoljenja za promet oziroma ki so navedeni v
specifikacijah zdravila.
56. člen
(neklinično farmakološko-toksikološko preskušanje)
(1) Neklinično farmakološko-toksikološko preskušanje je
postopek ugotavljanja varnosti zdravila in se izvaja v skladu z načeli in
smernicami dobre laboratorijske prakse in v skladu s podatki, ki jih vsebuje
dokumentacija za pridobitev dovoljenja za promet. 
(2) Neklinično farmakološko-toksikološko preskušanje mora
opredeliti farmakodinamske, farmakokinetične in toksikološke lastnosti
zdravila, ki so bile ugotovljene na laboratorijskih živalih, in predvideti
možne učinke na ljudeh oziroma ciljnih živalskih vrstah 
(3) Za zdravila za uporabo v veterinarski medicini mora
neklinično farmakološko-toksikološko preskušanje zagotoviti podatke o
metabolizmu, kinetiki in izločanju ostankov zdravil ter o rutinski analizni
metodi, ki se lahko uporablja za določanje ostankov zdravil.
57. člen
(klinično preskušanje zdravil)
(1) Klinično preskušanje zdravil za uporabo v humani medicini
je raziskava na zdravih in bolnih ljudeh, ki ima namen odkriti ali potrditi
klinične, farmakološke ali druge farmakodinamske in farmakokinetične učinke
zdravila v preskušanju ali odkriti neželene učinke zdravila v preskušanju ali
preučiti absorpcijo, porazdelitev, presnovo in izločanje zdravila v
preskušanju, s ciljem dokazati njegovo varnost ali učinkovitost. 
(2) Klinično preskušanje zdravil za uporabo v veterinarski
medicini je organizirano proučevanje delovanja zdravila na živalski organizem,
ki ima namen odkriti ali potrditi klinične, farmakološke ali druge
farmakodinamske učinke zdravila v preskušanju za uporabo v veterinarski
medicini ali odkriti neželene učinke ali preučiti absorpcijo, porazdelitev,
presnovo in izločanje zdravila v preskušanju in njegovih ostankov s ciljem
dokazati njegovo varnost ali učinkovitost pri ciljnih živalskih vrstah.
58. člen
(predpogoji za klinično preskušanje)
(1) Zdravila se lahko začnejo klinično preskušati le po
predloženih rezultatih o analiznem in nekliničnem farmakološko-toksikološkem
preskušanju zdravila in če se preskuša zdravilo, ki ne vpliva na genetsko
zasnovo v zarodni liniji preskušanca. 
(2) Postopek kliničnega preskušanja zdravila, ki je opisan v
dokumentaciji, predloženi za pridobitev dovoljenja za promet z zdravilom, se
mora izvajati v skladu z zahtevami iz 54. člena tega zakona, načeli in
smernicami dobre klinične prakse o kliničnem preskušanju in načeli etike v
humani oziroma veterinarski medicini in obveznim zagotavljanjem varovanja
osebnih podatkov.
59. člen
(pogoji za začetek kliničnega preskušanja)
(1) Predlagatelj kliničnega preskušanja je lahko sponzor
preskušanja ali zastopnik sponzorja, kadar ima sponzor sedež zunaj Evropske
unije, pri čemer mora imeti zastopnik sedež na ozemlju Evropske unije. 
(2) Klinično preskušanje se lahko začne, ko so izpolnjeni
pogoji iz tega zakona in na njegovi podlagi izdanih predpisov. 
(3) Pred začetkom kliničnega preskušanja zdravil za uporabo v
humani medicini, ki so namenjena za gensko zdravljenje, za zdravljenje s
somatskimi celicami, vključno s ksenogenimi celicami, in zdravila, ki vsebujejo
gensko spremenjene organizme, je treba pridobiti dovoljenje organa, pristojnega
za zdravila. 
(4) Pred začetkom kliničnega preskušanja ostalih zdravil je
klinično preskušanje treba priglasiti in začeti preskušanje, če organ,
pristojen za zdravila, v predvidenem roku temu ne nasprotuje.
60. člen
(zavarovanje odgovornosti)
Predlagatelj preskušanja zdravil mora pred začetkom
kliničnega preskušanja zdravil zavarovati svojo odgovornost za morebitno škodo,
nastalo s preskušanjem.
61. člen
(nadzor nad kliničnim preskušanjem)
Izvajanje kliničnega preskušanja zdravil po tem zakonu nadzorujejo
farmacevtski nadzorniki oziroma nadzornice (v nadaljnjem besedilu: farmacevtski
nadzorniki), ki imajo univerzitetno izobrazbo medicinske, veterinarske ali
farmacevtske smeri, dodatna znanja iz dobre klinične prakse in izpolnjujejo
pogoje iz druge in tretje alinee prvega odstavka 102. člena tega zakona.
62. člen
(odobritev in priglasitev kliničnega preskušanja)
(1) O vlogah za odobritev oziroma o priglasitvi kliničnega
preskušanja odloča organ, pristojen za zdravila. Komisija za klinična preskušanja
da mnenje o predlaganem oziroma priglašenem kliničnem preskušanju. 
(2) K vlogi za klinično preskušanje zdravila za uporabo v
humani medicini mora predlagatelj priložiti tudi mnenje Nacionalne komisije za
medicinsko etiko pri ministrstvu, pristojnem za zdravje. 
(3) O vlogi za odobritev kliničnega preskušanja odloči organ,
pristojen za zdravila, v 60 dneh od prejema popolne vloge. V primeru zdravil,
ki so pridobljena z biotehnološkim postopkom, se ta rok izjemoma lahko podaljša
za 30 dni. Če se predlog nanaša na zdravila za uporabo v humani medicini, ki so
namenjena za zdravljenje ljudi s ksenogenimi celicami, rok za odločitev organa,
pristojnega za zdravila, ni omejen. Klinično preskušanje se lahko začne, ko
predlagatelj postopka prejme odločbo o odobritvi kliničnega preskušanja
zdravila. 
(4) O priglasitvi kliničnega preskušanja se organ, pristojen
za zdravila, izreče v 60 dneh od prejema popolne priglasitve. V primeru molka
organa se šteje, da je priglasitev pozitivno rešena in klinično preskušanje se lahko
prične.
63. člen
(spremembe v kliničnem preskušanju)
(1) Pri kliničnih preskušanjih, ki že potekajo, mora sponzor
pri organu, pristojnem za zdravila, priglasiti pomembne spremembe. 
(2) Priglašena sprememba se lahko uvede, če organ, pristojen
za zdravila, v 35 dneh od prejema popolne vloge o spremembi ne izda negativne
odločbe. Ta rok se izjemoma lahko podaljša na 60 dni.
64. člen
(prekinitev kliničnega preskušanja)
Organ, pristojen za zdravila, lahko zaradi varovanja javnega
zdravja oziroma zdravja preskušancev odloči o začasni ali trajni prekinitvi
kliničnega preskušanja.
65. člen
(plačilo stroškov preskušanja)
Če klinično preskušanje zdravila, ki ima dovoljenje za
promet, ali dovoljenje za promet s paralelno uvoženim zdravilom zahteva organ,
pristojen za zdravila, zaradi preverjanja razmerja med tveganjem in koristjo,
plača stroške preskušanja predlagatelj zahteve le, če se izkaže, da varnost in
učinkovitost zdravila ustrezata določbam dovoljenja za promet. V nasprotnem
primeru plača stroške imetnik takega dovoljenja.
IV. DOVOLJENJE ZA IZDELAVO ZDRAVIL
66. člen
(izdelava zdravil)
(1) Pravne ali fizične osebe lahko izdelujejo zdravila le na
podlagi in v skladu z dovoljenjem za izdelavo zdravil. Dovoljenje vključuje
izdelavo zdravil in njihovo prodajo imetnikom dovoljenja za opravljanje
dejavnosti prometa z zdravili na debelo in se zahteva za: 
-       
posamezne postopke izdelave ali za celoten postopek izdelave; 
-       
posamezno enoto izdelave oziroma proizvodnje; 
-       
posamezne farmacevtske oblike; 
-       
za izdelavo učinkovin; 
-       
za pomožne snovi, kadar predpisi to določajo. 
(2) Določbe prejšnjega odstavka veljajo tudi za izdelovalce
zdravil, ki so namenjena le za izvoz ali klinična preskušanja. 
(3) Dovoljenje za izdelavo zdravil morajo imeti tudi uvozniki
zdravil iz tretjih držav. 
(4) Dovoljenje za izdelavo zdravil vključuje tudi dovoljenje
za promet z zdravili na debelo do veletrgovca in se nanaša na zdravila, ki jih
dovoljenje za izdelavo obsega.
67. člen
(pogoji za izdelavo)
Pravna oziroma fizična oseba, ki izdeluje zdravila, mora
izpolnjevati naslednje pogoje: 
1.     
 glede na obseg in zahtevnost izdelave zdravil mora imeti zaposleno
ustrezno število strokovnjakov z univerzitetno izobrazbo in strokovnim izpitom
s področij farmacije, kemije, kemijske tehnologije, medicine, stomatologije,
veterinarske medicine in drugih ustreznih strok z ustreznimi znanji glede na
predmet poslovanja; 
2.     
imeti mora s pogodbo zavezano usposobljeno osebo, ki je odgovorna za
sproščanje posamezne serije zdravila in mora biti nenehno dosegljiva. V primeru
kapitalsko povezanih družb je ta oseba lahko pogodbeno določena pri eni od
njih, če je razmejitev odgovornosti in pristojnosti posameznih enot pravno in
organizacijsko urejena. Odgovorna oseba mora imeti univerzitetno izobrazbo ene
od naštetih strok: farmacija, medicina, veterinarska medicina, kemija,
farmacevtska kemija in tehnologija, biologija. Program študija mora obsegati
znanja, ki jih določa drugi odstavek 49. člena Direktive 2001/83/ES oziroma
drugi odstavek 53. člena Direktive 2001/82/ES. Če program študija ne vsebuje
katerega od navedenih znanj, mora o njih odgovorna oseba predložiti ustrezna
dokazila. Odgovorna oseba mora imeti tudi delovne izkušnje, kakor jih določa
tretji odstavek 49. člena Direktive 2001/83/ES oziroma tretji odstavek 53. člena
Direktive 2001/82/ES; 
3.     
imeti mora ustrezne prostore, naprave in ustrezno opremo za izdelavo,
kontrolo, shranjevanje in odpremljanje zdravil v skladu s smernicami in načeli
dobre proizvodne prakse; 
4.     
dejavnost mora izvajati v skladu s smernicami in načeli dobre proizvodne
prakse; 
5.     
kot vhodne snovi mora uporabljati samo učinkovine, ki so bile izdelane v
skladu z dobro proizvodno prakso za vhodne snovi ter za pomožne snovi, kadar to
določajo predpisi; 
6.     
zagotavljati mora samo zdravila, za katera je bilo izdano dovoljenje za
promet, oziroma zdravila, ki so izdelana oziroma uvožena v okviru izdanega
dovoljenja za izdelavo in v skladu s predpisi; 
7.     
odgovorni osebi iz 2. točke tega člena mora omogočati samostojno
opravljanje svoje dolžnosti in ima za to na voljo vsa potrebna sredstva.
68. člen
(postopek za pridobitev dovoljenja)
(1) Postopek za izdajo dovoljenja za izdelavo zdravil se
začne na podlagi vloge pravne ali fizične osebe. Vloga za pridobitev dovoljenja
za izdelavo zdravil vsebuje dokazila o izpolnjevanju pogojev iz prejšnjega
člena. 
(2) Organ, pristojen za zdravila, izda oziroma zavrne izdajo
dovoljenja za izdelavo zdravil v 90 dneh od prejema popolne vloge na podlagi
strokovnega mnenja farmacevtskega nadzorstva. 
(3) Organ, pristojen za zdravila, lahko zahteva dodatno
dokumentacijo oziroma podatke, ki so potrebni za odločitev o izdaji dovoljenja
za izdelavo. Do izpolnitve zahtev postopek miruje. 
(4) Natančnejšo vsebino predloga, natančnejše pogoje in
ugotavljanje izpolnjevanja pogojev za pridobitev dovoljenja za izdelavo, obliko
in vsebino zahtevane dokumentacije predpiše pristojni minister. 
(5) Dokumentacija iz vloge za pridobitev dovoljenja za
izdelavo zdravil je poslovna skrivnost, če jo v skladu s predpisi kot tako
opredeli predlagatelj.
69. člen
(potrdilo o izvajanju dobre proizvodne prakse)
(1) Imetnik dovoljenja za izdelavo zdravil lahko od organa,
pristojnega za zdravila, zahteva potrdilo oziroma certifikat o izvajanju dobre
proizvodne prakse. 
(2) Postopek izdajanja ali odvzema potrdila o izvajanju dobre
proizvodne prakse predpiše pristojni minister.
70. člen
(spremembe pogojev, ki so podlaga za izdajo dovoljenja za
izdelavo)
(1) Imetnik dovoljenja za izdelavo zdravil mora vsako
spremembo pogojev iz 67. člena tega zakona, ki so bili podlaga za izdajo
dovoljenja za izdelavo zdravil, sporočiti organu, pristojnemu za zdravila. 
(2) Rok za izdajo odločbe je 30 dni, razen v primeru, ko je
potreben poseben ugotovitveni postopek za preverjanje pogojev z ogledom. V teh
primerih je rok za izdajo odločbe 90 dni. 
(3) Natančnejšo vsebino vloge za spremembo pogojev, na
podlagi katerih je bilo izdano dovoljenje za izdelavo, natančnejše pogoje in
ugotavljanje izpolnjevanja pogojev, ki so podlaga za izdajo dovoljenja za
izdelavo, predpiše pristojni minister.
71. člen
(odvzem dovoljenja za izdelavo)
Dovoljenje za izdelavo zdravila se začasno odvzame ali
odvzame, če organ, pristojen za zdravila, ugotovi, da izdelovalec ne izpolnjuje
pogojev iz 67. člena tega zakona in predpisov, izdanih na njegovi podlagi.
V. OZNAČEVANJE IN NAVODILO ZA UPORABO
72. člen
(označevanje in navodilo za uporabo)
(1) Vsako zdravilo, ki se daje v promet, mora biti označeno
na zunanji ali na stični ovojnini, če zunanje ovojnine ni, s podatki o zdravilu
v slovenskem jeziku. Enaki podatki so lahko navedeni tudi v enem ali več tujih
jezikih. Zagotovljena mora biti čitljivost. 
(2) Vsako zdravilo, ki se daje v promet, mora imeti priloženo
navodilo za uporabo v slovenskem jeziku, ki je v skladu s povzetkom glavnih
značilnosti zdravila, razen če so vsi podatki, določeni s predpisom, navedeni
na zunanji ovojnini ali če zunanje ovojnine ni, na stični ovojnini zdravila.
Zagotovljeni morata biti čitljivost in primerna razumljivost za uporabnika. 
(3) Ne glede na določbe prvega in drugega odstavka tega člena
lahko organ, pristojen za zdravila, izjemoma dovoli uporabo ovojnine v tujem
jeziku z nalepko v slovenskem jeziku in navodila za uporabo v tujem jeziku, če
je navodilo za uporabo v slovenskem jeziku zdravilu dodano na predpisani način.
(4) Ime zdravila mora biti na ovojnini izpisano tudi v
Braillovi pisavi. Imetnik dovoljenja za promet z zdravilom mora zagotoviti, da
je na zahtevo organizacij bolnikov navodilo za uporabo na voljo v oblikah, ki
so primerne za slepe in slabovidne. 
(5) Podrobnejši način označevanja zdravil, obliko ter vsebino
navodila za uporabo in način uporabe nalepk, posebne pogoje za označevanje in
navodilo za uporabo za posamezna zdravila ali skupine zdravil predpiše
pristojni minister.
VI. PROMET Z ZDRAVILI
73. člen
(promet na debelo)
(1) Veletrgovci z zdravili smejo kupovati zdravila le pri
pravnih in fizičnih osebah, ki imajo dovoljenje za opravljanje dejavnosti
izdelave ali prometa z zdravili na debelo. 
(2) Veletrgovci z zdravili smejo prodajati zdravila le
pravnim in fizičnim osebam, ki imajo dovoljenje za opravljanje dejavnosti
prometa z zdravili na debelo ali drobno, ter lekarnam. 
(3) Ne glede na določbo prejšnjega odstavka lahko veletrgovci
z zdravili prodajajo zdravila neposredno zdravstvenim zavodom oziroma pravnim
in fizičnim osebam, ki imajo dovoljenje pristojnega organa za opravljanje
zdravstvene dejavnosti, če imajo vzpostavljen sistem za sprejem, shranjevanje
in sledljivost zdravil, ki ga preveri pristojni organ, ter določeno odgovorno
osebo za sprejem, shranjevanje in zagotavljanje sledljivosti zdravil, ki je
imetnik diplome, spričevala ali druge univerzitetne ali enakovredne izobrazbe
iz farmacije. Sistem za sprejem, shranjevanje in sledljivost zdravil predpiše
pristojni minister. 
(4) Ne glede na določbo drugega odstavka tega člena lahko
veletrgovci z zdravili prodajajo zdravila za uporabo v veterinarski medicini
tudi veterinarskim in drugim organizacijam, ki po predpisih o veterinarstvu
opravljajo veterinarsko dejavnost, in odobrenim proizvajalcem medicirane krme v
skladu s predpisi in v obsegu, ki ga določa njihovo dovoljenje za opravljanje
dejavnosti. 
(5) Zdravila iz tretjega odstavka tega člena se lahko
uporabljajo le za opravljanje zdravstvenih storitev, ki izhajajo iz zadevnega
dovoljenja za opravljanje zdravstvene dejavnosti.
74. člen
(pogoji za veletrgovce)
(1) Promet z zdravili na debelo lahko opravljajo pravne ali
fizične osebe, ki imajo dovoljenje organa, pristojnega za zdravila, za
opravljanje te dejavnosti in če izpolnjujejo naslednje pogoje: 
1.     
imajo obsegu dejavnosti primerno število s pogodbo zavezanih
strokovnjakov, ki imajo univerzitetno izobrazbo farmacevtske smeri, po potrebi
pa tudi strokovnjake drugih ustreznih smeri; 
2.     
med strokovnjaki iz prejšnje točke določijo odgovorno osebo za sprejem.
shranjevanje, izdajo in transport zdravil ter pregled dokumentacije, ki omogoča
sledljivost zdravil. Odgovorna oseba mora imeti univerzitetno izobrazbo
farmacevtske smeri; 
3.     
razpolagajo z ustreznimi prostori in potrebno opremo glede na vrsto
zdravil, s katerimi izvajajo promet na debelo; 
4.     
vodijo ustrezno dokumentacijo na način, ki omogoča takojšnji umik
zdravila iz prometa in reševanje reklamacij; 
5.     
organizirajo delo v skladu z načeli dobre distribucijske prakse; 
6.     
zagotavljajo stalen in ustrezen izbor zdravil, s katerim zadoščajo
zahtevam določenega geografskega območja in v ustrezno kratkem času dostavljajo
zahtevane dobave celotnemu zadevnemu območju; 
7.     
imajo vzpostavljen sistem zagotavljanja kakovosti poslovanja; 
8.     
izpolnjujejo pogoje za opravljanje trgovinske dejavnosti v skladu s
predpisi o trgovini. 
(2) Če odgovorna oseba iz 2. točke prejšnjega odstavka nima
univerzitetne izobrazbe farmacevtske smeri, mora imeti dodatna znanja, kakor
jih določa drugi odstavek 49. člena Direktive 2001/83/ES oziroma drugi odstavek
53. člena Direktive 2001/82/ES. Če program študija ne vsebuje katerega od
navedenih znanj, mora o njih odgovorna oseba predložiti ustrezna dokazila.
Odgovorna oseba mora imeti tudi delovne izkušnje, ki jih določa tretji odstavek
49. člena Direktive 2001/83/ES oziroma tretji odstavek 53. člena Direktive
2001/82/ES. 
(3) Pravne oziroma fizične osebe, ki so dovoljenje za
opravljanje prometa na debelo pridobile v drugi državi članici Evropske unije
in nameravajo to dejavnost opravljati v Republiki Sloveniji, lahko pričnejo
dejavnost prometa z zdravili opravljati v Republiki Sloveniji, ko se priglasijo
pri organu, pristojnem za zdravila, po postopku, ki ga predpiše pristojni
minister. 
(4) Imetnik dovoljenja za promet z zdravili na debelo mora
pridobiti dovoljenje za izdelavo in izpolnjevati pogoje iz 67. člena tega
zakona, če namerava poleg dejavnosti prometa na debelo z zdravili izvajati
katerega od postopkov izdelave ali uvoz zdravil. 
(5) Natančnejše pogoje za opravljanje dejavnosti prometa z
zdravili na debelo in postopek ugotavljanja izpolnjevanja pogojev in postopek
priglasitve predpiše pristojni minister v soglasju z ministrom, pristojnim za
trgovino. 
(6) Glede na vrsto zdravil, s katerimi se izvaja promet na
debelo z zdravili, lahko pristojni minister za nekatera zdravila predpiše
drugačne pogoje za dejavnost prometa z zdravili na debelo.
75. člen
(izdaja dovoljenja)
(1) Postopek za izdajo dovoljenja za opravljanje prometa na
debelo se začne z vlogo pravne ali fizične osebe. Vloga za pridobitev
dovoljenja za izdelavo zdravil vsebuje dokazila o izpolnjevanju pogojev iz 74.
člena tega zakona. 
(2) Organ, pristojen za zdravila, odloči o izdaji dovoljenja
za opravljanje prometa z zdravili na debelo v 90 dneh po prejemu popolne vloge
na podlagi mnenja farmacevtskega nadzorstva o izpolnjevanju pogojev. 
(3) Dovoljenje iz prejšnjega odstavka se lahko izda za
določen čas ali pogojno in se lahko začasno odvzame ali odvzame, če organ,
pristojen za zdravila, ugotovi, da imetnik dovoljenja za dejavnost prometa z
zdravili na debelo ne izpolnjuje predpisanih pogojev.
76. člen
(uvoz)
(1) Uvoz zdravil lahko izvajajo imetniki dovoljenja za
izdelavo zdravil in veletrgovci, ki izpolnjujejo poleg pogojev, naštetih v 74.
členu tega zakona, še pogoje, ki jih morajo izpolnjevati izdelovalci zdravil
glede na dele postopka izdelave, ki ga opravljajo. 
(2) Veletrgovci in imetniki dovoljenja za izdelavo, ki
uvažajo zdravila iz tretjih držav in sami ne razpolagajo z ustreznimi prostori,
opremo in napravami za kontrolo kakovosti vsake serije uvoženega zdravila,
lahko za opravljanje storitev analiznega preskušanja zdravil sklenejo pogodbo s
pravno ali fizično osebo, ki ima dovoljenje organa, pristojnega za zdravila, za
opravljanje dejavnosti analiznega preskušanja zdravil. 
(3) Serije zdravil, pri katerih so bile v drugi državi
članici Evropske unije izvedene kontrole iz prejšnjega odstavka, so oproščene
teh kontrol, preden so v prometu v Republiki Sloveniji, priložijo pa se jim
poročila o kontroli kakovosti, s podpisom osebe, odgovorne za sprostitev
serije. 
(4) Pri zdravilih, uvoženih iz države, ki je z Evropsko unijo
sklenila sporazum o medsebojnem priznavanju listin za področje zdravil, se kot
veljaven prizna analizni izvid, ki je bil pridobljen v državi izvoznici.
77. člen
(vnos in uvoz zdravil)
(1) Vnos in uvoz zdravil, ki imajo: 
-       
dovoljenje za promet, 
-       
dovoljenje za promet s paralelno uvoženim zdravilom ali 
-       
dovoljenje za klinično preskušanje oziroma ustrezno priglašeno klinično
preskušanje, 
sta ob izpolnjevanju pogojev iz tega zakona
prosta. 
(2) Ne glede na določbe prejšnjega odstavka sta vnos in uvoz
dovoljena le na podlagi dovoljenja za vnos oziroma dovoljenja za uvoz zdravil,
ki ga izda organ, pristojen za zdravila, v 30 dneh po prejemu popolne vloge
predlagatelja v naslednjih primerih: 
1.     
imunskih serumov, cepiv, izdelkov iz krvi in radiofarmacevtskih
izdelkov; 
2.     
zdravil, ki nimajo dovoljenja za promet, v nujnih primerih posamičnega
zdravljenja na predlog pravne osebe, ki opravlja terciarno zdravstveno
dejavnost, oziroma pristojnega veterinarja veterinarske organizacije in na
osebno odgovornost zdravnika oziroma veterinarja, ki v zadevnih primerih
zdravi; 
3.     
zdravil iz 15. člena tega zakona, ki nimajo dovoljenja za promet; 
4.     
zdravil, ki so namenjena za razvojno in raziskovalno delo, in na odgovornost
institucije, ki opravlja razvojno in raziskovalno delo. 
(3) Predlagatelj za pridobitev dovoljenja za vnos zdravil iz
prejšnjega odstavka je lahko veletrgovec, za uvoz zdravil pa oseba, ki
izpolnjuje pogoje za uvoz zdravil. 
(4) Pristojni minister podrobneje določi pogoje, način in
postopek vnosa in uvoza iz prejšnjega odstavka.
78. člen
(paralelni uvoz zdravil)
(1) Postopek za pridobitev dovoljenja za promet s paralelno
uvoženim zdravilom se začne z vlogo uvoznika, ki je veletrgovec, poslovno pri
prometu s tem zdravilom nepovezan z imetnikom dovoljenja za promet z zdravilom.
Organ, pristojen za zdravila, izda dovoljenje za promet s paralelno uvoženim
zdravilom v 60 dneh po prejemu popolne vloge. 
(2) Podrobnejše pogoje, način in postopek pridobitve dovoljenja
za promet s paralelno uvoženim zdravilom pri takem zdravilu določi pristojni
minister.
79. člen
(promet na drobno)
(1) Promet z zdravili za uporabo v humani medicini na drobno,
ki ga spremlja ustrezna strokovna podpora s svetovanjem, poteka v lekarnah in
specializiranih prodajalnah, z zdravili za uporabo v veterinarski medicini pa
tudi v veterinarskih organizacijah ob storitvi. 
(2) Ne glede na določbe prejšnjega odstavka so lahko v
prometu na drobno v specializiranih prodajalnah samo zdravila, ki niso predmet
zdravniškega ali veterinarskega recepta, in sicer samo tista, za katera tako
odloči organ, pristojen za zdravila. 
(3) Organ, pristojen za zdravila, pri opredelitvi zdravil, ki
so v prometu na drobno v specializiranih prodajalnah, lahko uvede omejitve v
jakosti, velikosti pakiranja in številu prodanih enot. 
(4) Organ, pristojen za zdravila, za promet v specializiranih
prodajalnah razvrsti samo tista sintezna zdravila, ki imajo ugodno razmerje med
koristjo in tveganjem in sprejemljiv farmakovigilančni in toksikovigilančni
profil. 
(5) V specializiranih prodajalnah se zdravila lahko prodajajo
samo polnoletnim osebam. 
(6) Način in mesto izdaje zdravila sta določena v dovoljenju
za promet z zdravilom. 
(7) Homeopatska zdravila se lahko izdajajo le v lekarnah,
homeopatska zdravila za uporabo v veterini pa tudi v veterinarskih
organizacijah ob storitvi. 
(8) Izdaja na podlagi samopostrežne izbire je dovoljena v
lekarnah in specializiranih prodajalnah in je omejena na zdravila iz drugega
odstavka tega člena, ki so rastlinskega izvora. 
(9) Prodaja zdravil po medmrežju, ki jo spremlja strokovna
podpora s svetovanjem, je dovoljena, če jo opravlja imetnik dovoljenja za
opravljanje tovrstne lekarniške dejavnosti, in zagotavlja kakovost in
sledljivost zdravila. Ministrstvo, pristojno za zdravje, lahko prizna tovrstna
dovoljenja, ki jih v državah članicah Evropske unije izdajajo organi, pristojni
za to dejavnost. 
(10) Poleg odgovornosti medmrežnega vira zdravila, ki
vključuje odgovornost proizvajalca in prodajalcev na debelo in drobno, je za
tveganja ali škodo, ki nastane zaradi uporabe zdravil, pridobljenih iz
nesledljivih medmrežnih virov, ali virov, ki ne ustrezajo zahtevam iz
prejšnjega odstavka, odgovoren tudi uporabnik oziroma kupec zdravila. 
(11) Natančnejši način izdaje in z izdajo povezanega
razvrščanja zdravil predpiše pristojni minister.
80. člen
(lekarne)
Pogoje, ki jih morajo za promet z zdravili izpolnjevati
lekarne in medmrežne lekarne, določa poseben zakon.
81. člen
(specializirane prodajalne)
(1) Promet z zdravili na drobno v specializirani prodajalni
lahko opravljajo pravne ali fizične osebe, ki imajo dovoljenje organa,
pristojnega za zdravila, za opravljanje te dejavnosti in ki poleg splošnih
pogojev za opravljanje dejavnosti trgovine na drobno izpolnjujejo še naslednje
pogoje: 
1.     
imeti morajo zaposleno najmanj eno usposobljeno osebo z najmanj V.
stopnjo izobrazbe farmacevtske smeri z opravljenim strokovnim izpitom, ki je
odgovorna za nabavo, skladiščenje in prodajo zdravil ter vodenje dokumentacije
in je prisotna ves obratovalni čas prodajalne, 
2.     
razpolagati morajo z ustreznimi prostori, ki morajo biti fizično ločeni
od prostorov, v katerih se prodajajo drugi izdelki, in potrebno opremo, 
3.     
voditi morajo ustrezno dokumentacijo na način, ki omogoča takojšen
odpoklic zdravila in reševanje reklamacij. 
(2) Postopek za izdajo dovoljenja za opravljanje prometa na
drobno z zdravili v specializirani prodajalni se začne na predlog pravne ali
fizične osebe. 
(3) Organ, pristojen za zdravila, izda dovoljenje za
opravljanje prometa z zdravili na drobno v specializirani prodajalni v 90 dneh
po prejemu popolne vloge na podlagi mnenja farmacevtskega nadzorstva o
izpolnjevanju pogojev. 
(4) Dovoljenje iz prejšnjega odstavka se lahko izda za
določen čas ali pogojno in se lahko začasno odvzame ali odvzame, če organ,
pristojen za zdravila, ugotovi, da imetnik dovoljenja za opravljanje dejavnosti
prometa z zdravili ne izpolnjuje predpisanih pogojev. 
(5) Natančnejše pogoje, ki jih morajo izpolnjevati
specializirane prodajalne za promet z zdravili na drobno, in postopek
ugotavljanja teh pogojev predpiše pristojni minister v soglasju z ministrom,
pristojnim za trgovino.
VII. FARMAKOVIGILANCA
82. člen
(sistem farmakovigilance)
(1) Zbiranje poročil o neželenih učinkih zdravil za uporabo v
humani medicini in njihovo ocenjevanje opravlja pravna oseba, ki izpolnjuje
pogoje glede kadrov, prostorov in opreme ter jo za to dejavnost določi
pristojni minister. 
(2) Zdravnik ali drugi zdravstveni strokovnjak, ki pri svojem
delu ugotovi kakršne koli neželene učinke zdravila za uporabo v humani medicini
ali sumi nanje, obvešča o tem v skladu s predpisi pravno osebo iz prejšnjega
odstavka. 
(3) Veterinar, ki pri svojem delu ugotovi kakršne koli
neželene učinke zdravil, uporabljenih v veterinarski medicini, ali sumi nanje,
obvešča o tem v skladu s tem zakonom in na njegovi podlagi izdanimi predpisi
imetnika dovoljenja za promet z zdravilom. Ob nepričakovanih resnih neželenih
učinkih, ki se pojavijo pri živalih ali ljudeh po uporabi zdravil v
veterinarski medicini, mora poleg imetnika dovoljenja za promet z zdravilom v
skladu s tem zakonom in na njegovi podlagi izdanimi predpisi obvestiti tudi
organ, pristojen za zdravila. 
(4) Imetnik dovoljenja za promet mora vzpostaviti in
vzdrževati lastni sistem farmakovigilance, ki zagotavlja zbiranje, vrednotenje
ter izmenjavo podatkov s pravno osebo iz prvega odstavka tega člena in z
organi, pristojnimi za zdravila, v Republiki Sloveniji in Evropski uniji ter
drugimi viri, kakor so na primer publikacije Svetovne zdravstvene organizacije
in strokovna literatura. Pripravljati mora poročila in izvajati druge naloge v
rokih in na način, ki jih določata 103. in 104. člen Direktive 2001/83/ES
oziroma 74. in 75. člen Direktive 2001/82/ES. 
(5) Pravna oseba iz prvega odstavka tega člena mora sproti
posredovati zbrane podatke o neželenih učinkih in druge pomembne podatke, ki
zadevajo varnost in učinkovitost in uporabo zdravil ter delovanje sistema
farmakovigilance organu, pristojnemu za zdravila. 
(6) Organ, pristojen za zdravila, ugotavlja in vrednoti
neželene učinke zdravil in druga spoznanja o varnosti zdravil in ukrepa z
namenom upravljanja in zmanjševanja tveganja, povezanega z zdravili, ob
strokovni podpori pravne osebe iz prvega odstavka tega člena, preverja
izvajanje sistema farmakovigilance pri imetnikih dovoljenj za promet z
zdravilom in izvaja naloge skladno z določbami 105., 106. in 107. člena
Direktive 2001/83/ES ter 76., 77. in 78. člena Direktive 2001/82/ES. 
(7) Določbe tega člena se ne uporabljajo za homeopatska
zdravila iz drugega odstavka 14. člena tega zakona. Pristojni minister lahko
predpiše sistem vodenja farmakovigilance za ta homeopatska zdravila. 
(8) Natančnejše pogoje delovanja sistema farmakovigilance
predpiše pristojni minister.
83. člen
(ukrepi pri neustrezni kakovosti zdravil)
(1) Pravne ali fizične osebe, ki izdelujejo zdravila ali
opravljajo promet z zdravili, morajo o primerih neustrezne kakovosti zdravil,
ki lahko vplivajo na varnost ali učinkovitost zdravila, ali sumu nanje obvestiti
organ, pristojen za zdravila, imetnika dovoljenja za promet z zdravilom ter
pravno ali fizično osebo, ki opravlja promet z zadevnimi zdravili. 
(2) Imetnik dovoljenja za promet z zdravilom mora umakniti
oporečno zdravilo iz prometa oziroma izvesti druge potrebne ukrepe in o svojih
aktivnostih sproti in brez odlašanja obveščati organ, pristojen za zdravila. 
(3) Imetnik dovoljenja za promet z zdravilom mora takoj
obvestiti pristojne organe držav članic Evropske unije, v katerih je zdravilo v
prometu, o vseh ukrepih glede umika zdravila iz prometa ali začasnega odvzema
oziroma odvzema dovoljenja za promet z zdravilom, skupaj z razlogi za tako
ukrepanje, če je to v zvezi z učinkovitostjo zdravila ali varovanjem javnega
zdravja. 
(4) Organ, pristojen za zdravila, spremlja in po potrebi
usmerja aktivnosti imetnika dovoljenja za promet z zdravilom v zvezi z ukrepi v
primerih neustrezne kakovosti zdravil in sporoča v mednarodni sistem hitrega
obveščanja. 
(5) Organ, pristojen za zdravila, takoj obvesti Evropsko agencijo
za zdravila, če gre za ukrepe, ki lahko vplivajo na varovanje javnega zdravja v
državah članicah Evropske unije, po potrebi pa tudi Svetovno zdravstveno
organizacijo. 
(7) Natančnejši postopek ukrepanja ob neustrezni kakovosti
zdravil predpiše pristojni minister.
84. člen
(ukrepi v farmakovigilančnih primerih)
(1) Določbe prejšnjega člena se uporabljajo tudi v primerih
nastanka povečanega tveganja zaradi neželenih učinkov, ki lahko ogrozijo
zdravje ljudi ali živali oziroma vplivajo na razmerje med tveganjem in koristjo
zdravila ter zahtevajo sporočanje v mednarodni sistem hitrega obveščanja. 
(2) Natančnejši postopek ukrepanja v primerih iz prejšnjega
odstavka predpiše pristojni minister.
VIII. OGLAŠEVANJE ZDRAVIL
85. člen
(oglaševanje zdravil)
Oglaševanje zdravil so vse oblike obveščanja, vključno z
obveščanjem od vrat do vrat, propagiranjem ali spodbujanjem, ki je namenjeno
pospeševanju predpisovanja, izdajanja, prodaje ali uporabe zdravil.
86. člen
(pogoji oglaševanja)
(1) Imetniki dovoljenj za promet z zdravilom lahko oglašujejo
zdravila samo v skladu z določbami tega zakona in na njegovi podlagi izdanimi
predpisi. 
(2) Prepovedano je oglaševanje zdravil, ki nimajo dovoljenja
za promet. 
(3) Vsi elementi oglaševanja morajo biti skladni s povzetkom
glavnih značilnosti zdravila. 
(4) Oglaševanje mora vzpodbujati smotrno uporabo zdravil, pri
čemer mora biti zdravilo predstavljeno objektivno in brez pretiravanja o
njegovih lastnostih, prav tako ne sme biti zavajajoče.
87. člen
(oglaševanje v širši javnosti)
(1) V širši javnosti je dovoljeno oglaševati le zdravila, ki
se izdajajo brez recepta. 
(2) V širši javnosti je prepovedano oglaševanje zdravil: 
-       
ki se izdajajo le na recept; 
-       
ki vsebujejo psihotropne ali narkotične snovi iz mednarodnih konvencij,
kakor sta Enotna konvencija Združenih narodov o mamilih iz leta 1961 in
Konvencija Združenih narodov o psihotropnih snoveh iz leta 1971. 
(3) Oglaševanje zdravila v širši javnosti ne sme vsebovati
podatkov, ki: 
-       
dajejo vtis, da sta posvet z zdravnikom oziroma veterinarjem ali
kirurški poseg nepotrebna, zlasti s pripisovanjem diagnoze ali predlogom
zdravljenja po pošti; 
-       
nakazujejo, da so učinki jemanja zdravila absolutno zagotovljeni, da
zdravilo nima neželenih učinkov ali da je boljše kakor ali enakovredno drugemu
zdravljenju ali drugemu zdravilu; 
-       
nakazujejo, da se zdravje osebe ali živali lahko izboljša le zaradi
jemanja oglaševanega zdravila; 
-       
nakazujejo, da bi se zdravje osebe ali živali lahko brez jemanja
oglaševanega zdravila poslabšalo; ta prepoved se ne uporablja za programe
cepljenja; 
-       
so usmerjeni izključno ali pretežno k otrokom; 
-       
se sklicujejo na priporočila znanstvenikov oziroma znanstvenic (v
nadaljnjem besedilu: znanstvenik), zdravstvenih strokovnjakov ali v javnosti
znanih drugih oseb, ki bi zaradi svojega medijskega vpliva lahko spodbujali
porabo zdravil; 
-       
nakazujejo, da je zdravilo živilo, kozmetični ali drug potrošniški
izdelek; 
-       
nakazujejo, da sta varnost in učinkovitost posledica naravnega izvora
zdravila; 
-       
bi zaradi opisa ali podrobne predstavitve anamneze lahko privedli do
napačne samodiagnoze; 
-       
uporabljajo neprimerne, vznemirljive ali zavajajoče izraze o možnostih
okrevanja ali 
-       
uporabljajo neprimerne, skrb vzbujajoče ali zavajajoče izraze, slikovne
predstavitve sprememb v človeškem ali živalskem telesu, ki jih je povzročila
bolezen ali poškodba, ali delovanje zdravila na človeško ali živalsko telo ali
dele telesa. 
(4) Prepovedano je neposredno razdeljevanje zdravil končnim
uporabnikom v promocijske namene.
88. člen
(oglaševanje strokovni javnosti)
(1) Imetniki dovoljenja za promet lahko oglašujejo zdravila,
ki so pridobila dovoljenje za promet, strokovni javnosti v strokovnih
publikacijah, kakor tudi z neposrednim obveščanjem oseb, ki so pooblaščene za
predpisovanje in izdajanje zdravil, in dajanjem vzorcev. 
(2) Pri oglaševanju zdravil strokovni javnosti je prepovedano
dajati, ponujati ali obljubljati darila, finančne ugodnosti ali materialne
koristi osebam, usposobljenim za predpisovanje ali izdajanje zdravil, razen če
so ti male vrednosti in se lahko uporabljajo za opravljanje zdravstvene,
veterinarske ali lekarniške dejavnosti. Vrednosti daril, finančnih ugodnosti
ali materialnih koristi male vrednosti ne smejo presegati vrednosti, določenih
za javne uslužbence. 
(3) Organizacija in izvedba promocijskih srečanj morata biti
strogo omejeni na strokovni namen srečanja, ki je v pridobivanju dodatnih znanj
o novih zdravilih, deležne pa jih smejo biti samo osebe, pooblaščene za
predpisovanje in izdajanje zdravil. 
(4) Imetniki dovoljenja za promet z zdravili, proizvajalci
zdravil, pravne in fizične osebe, ki nastopajo v imenu proizvajalcev, ter
pravne ali fizične osebe, ki opravljajo promet z zdravili, in podružnice tujih
proizvajalcev lahko omogočajo osebam, ki predpisujejo in izdajajo zdravila,
pridobivanje dodatnih znanj o novih zdravilih na znanstvenih in strokovnih
srečanjih, vendar le v okviru omejitev iz drugega in tretjega odstavka tega
člena. 
(5) Osebe, usposobljene za predpisovanje ali izdajanje
zdravil, ne smejo sprejemati ali poskušati pridobiti kakršnih koli materialnih
koristi, ki so prepovedane na podlagi drugega ali tretjega odstavka tega člena.
(6) Imetnik dovoljenja za promet z zdravilom mora imeti
vzpostavljeno strokovno službo za oglaševanje zdravil s strokovnimi sodelavci oziroma
sodelavkami (v nadaljnjem besedilu: sodelavec) za oglaševanje zdravil pri
osebah, ki predpisujejo in izdajajo zdravila. Strokovni sodelavci za zdravila
za uporabo v humani medicini morajo imeti univerzitetno izobrazbo farmacevtske
ali medicinske smeri oziroma univerzitetno izobrazbo naravoslovne ali
biomedicinske smeri in dodatna znanja s področja zdravil. Strokovni sodelavci
za zdravila za uporabo v veterinarski medicini morajo imeti univerzitetno
izobrazbo farmacevtske ali veterinarske smeri oziroma univerzitetno izobrazbo
naravoslovne ali biomedicinske smeri in dodatna znanja s področja zdravil. 
(7) Podrobnejše pogoje in način oglaševanja zdravil predpiše
pristojni minister.
89. člen
(oglaševanje v izjemnih razmerah)
(1) Pristojni minister lahko izjemoma, če je to v javnem
interesu zaradi preprečevanja epidemij in epizootij in ob naravnih nesrečah ter
izrednih dogodkih, dovoli oziroma odobri obveščanje o uporabi določenih zdravil
v javnih glasilih. 
(2) V primerih iz prejšnjega odstavka, ki zadevajo zdravila
za uporabo v veterinarski medicini, pristojni minister dovoli oziroma odobri
obveščanje o uporabi določenih zdravil v javnih glasilih v soglasju z
ministrom, pristojnim za veterinarstvo. 
(3) Organ, pristojen za zdravila, lahko dovoli oglaševanje
zdravil, ki se uporabljajo pri programih cepljenja, širši javnosti.
90. člen
(uradne evidence organa, pristojnega za zdravila)
(1) Organ, pristojen za zdravila, vodi uradne evidence: 
1.     
podatkov o zdravilih iz dovoljenja za promet z zdravilom glede na vrste
in razvrstitve zdravil (ime, farmacevtska oblika, jakost, pakiranje, imetnik
dovoljenja za promet, proizvajalec, najvišja dovoljena cena in izredna višja
dovoljen cena); 
2.     
podatkov o zdravilih iz dovoljenja za promet s paralelno uvoženim
zdravilom (ime, farmacevtska oblika, jakost, pakiranje, imetnik dovoljenja za
promet s paralelno uvoženim zdravilom, proizvajalec, najvišja dovoljena cena in
izredna višja dovoljena cena); 
3.     
podatkov o zdravilih iz dovoljenja za vnos ali uvoz (ime, farmacevtska
oblika, jakost, pakiranje, imetnik dovoljenja za uvoz oziroma vnos,
proizvajalec); 
4.     
imetnikov dovoljenja za promet z zdravilom (ime in pravno organizacijska
oblika, sedež, ime in priimek odgovorne osebe za farmakovigilanco); 
5.     
imetnikov dovoljenja za dejavnost izdelave zdravil (ime in sedež, pravno
organizacijska oblika, ime in priimek usposobljene osebe, ki je odgovorna za
sproščanje posamezne serije zdravila); 
6.     
imetnikov dovoljenja za dejavnost prometa z zdravili na debelo (ime in
pravno organizacijska oblika, sedež, ime in priimek usposobljene osebe, ki je
odgovorna za sprejem, shranjevanje in transport zdravil ter pregled
dokumentacije); 
7.     
priglašenih tujih veletrgovcev (ime in pravno organizacijska oblika,
sedež, ime in priimek usposobljene osebe, ki je odgovorna za sprejem,
shranjevanje in transport zdravil ter pregled dokumentacije); 
8.     
imetnikov dovoljenja za dejavnost prometa na drobno z zdravili (ime in
pravno organizacijska oblika, sedež, ime in priimek usposobljene osebe, ki je
odgovorna za nabavo, skladiščenje in prodajo zdravil ter vodenje
dokumentacije); 
9.     
imetnikov dovoljenj za promet s paralelno uvoženim zdravilom (ime in
pravno organizacijska oblika, sedež, ime in priimek odgovorne osebe za
farmakovigolanco). 
(2) Organ, pristojen za zdravila, objavlja strokovne in
splošno informativne publikacije s področja svojih pristojnosti.
IX. URADNA KONTROLA KAKOVOSTI ZDRAVIL
91. člen
(uradni kontrolni laboratorij)
(1) Uradni kontrolni laboratorij je pravna ali fizična oseba,
ki izpolnjuje pogoje iz tretjega odstavka 54. člena tega zakona in jo za
izvajanje uradne kontrole kakovosti zdravil določi pristojni minister ter je
vključena v evropsko mrežo uradnih kontrolnih laboratorijev ali vsako leto
sodeluje v medlaboratorijskem preverjanju, ki ga organizira Evropski direktorat
za kakovost zdravil in doseženi rezultati ustrezajo zahtevam organizatorja. 
(2) Natančnejše pogoje glede kadrov, prostorov, opreme ter
izpolnjevanja standardov glede kontrole kakovosti zdravil, izpolnjevanja načel
in smernic dobre kontrolne laboratorijske prakse in upravljanje sistema
kakovosti predpiše pristojni minister.
92. člen
(vrste uradnih kontrol)
(1) Uradna kontrola kakovosti zdravila je proces, v katerem
uradni kontrolni laboratorij ugotavlja kakovost zdravila z analiznim
preskušanjem, preverjanjem analiznih certifikatov, ovojnine, navodila za
uporabo zdravila ali drugih dokumentov. 
(2) Ta zakon določa naslednje vrste uradnih kontrol kakovosti
zdravila: 
-       
redna kontrola kakovosti vseh zdravil, ki se pri vsakem zdravilu izvaja
po uradni dolžnosti vsaj enkrat na pet let za vsako njegovo farmacevsko obliko
in jakost; 
-       
izredna kontrola kakovosti zdravil, ki se izvaja na zahtevo organa,
pristojnega za zdravila ali farmacevtskega nadzornika; 
-       
posebna kontrola kakovosti, ki jo je pred dajanjem v promet treba
izvesti za vsako serijo rizičnih zdravil, to je imunskih serumov in cepiv,
imunoglobulinov in krvnih izdelkov, na predlog imetnika dovoljenja za promet z
zdravilom oziroma predlagatelja iz tretjega odstavka 77. člena tega zakona, če
zdravilo nima dovoljenja za promet; 
-       
kontrola kakovosti vsake prve serije zdravil pred dajanjem v promet, ki
se izvaja na predlog imetnika dovoljenja za promet z zdravilom, če gre za
zdravila, uvožena iz tretjih držav, ki niso z Evropsko unijo sklenile sporazuma
o medsebojnem priznavanju listin; 
-       
kontrola kakovosti zdravil v okviru postopka za pridobitev dovoljenja za
promet z zdravilom, ki se izvede na zahtevo organa, pristojnega za zdravila; 
-       
kontrola kakovosti vsake prve serije zdravila, ki je pridobilo
dovoljenje za promet s paralelno uvoženim zdravilom.
93. člen
(izvid)
(1) Uradni kontrolni laboratorij o izvedeni kontroli
kakovosti zdravil izda izvid z oceno kakovosti zdravila in ga posreduje organu,
pristojnemu za zdravila, farmacevtskemu nadzorstvu, imetniku dovoljenja za
promet z zdravilom oziroma predlagatelju kontrole. 
(2) Vzorce in stroške uradne kontrole kakovosti zdravil iz
drugega odstavka prejšnjega člena plača:
-       
pri redni kontroli kakovosti imetnik dovoljenja za promet z zdravilom
oziroma imetnik dovoljenja za promet s paralelno uvoženim zdravilom; 
-       
pri izredni kontroli kakovosti zdravil za zdravila z dovoljenjem za
promet imetnik dovoljenja za promet, za zdravila brez dovoljenja za promet pa
veletrgovec, če se izkaže, da je kakovost zdravila oporečna. Če se izkaže, da
je kakovost zdravila ustrezna, plača stroške predlagatelj izredne kontrole
kakovosti; 
-       
pri posebni kontroli kakovosti za zdravila z dovoljenjem za promet
imetnik dovoljenja za promet, za zdravila brez dovoljenja za promet pa
predlagatelj iz tretjega odstavka 77. člena tega zakona; 
-       
pri kontroli kakovosti vsake prve serije zdravil, uvoženih iz tretjih
držav, pred dajanjem v promet imetnik dovoljenja za promet; 
-       
pri kontroli kakovosti zdravil v okviru postopka za pridobitev
dovoljenja za promet z zdravilom predlagatelj iz 22. člena tega zakona; 
-       
pri kontroli kakovosti vsake prve serije zdravila, ki je pridobilo
dovoljenje za promet s paralelno uvoženim zdravilom, imetnik dovoljenja za
promet s paralelno uvoženim zdravilom. 
(3) Vsebino in roke uradne kontrole kakovosti zdravila, način
vzorčenja in višino cen storitev iz prejšnjega člena določi pristojni minister.
X. PRISTOJBINE
94. člen
(pristojbine)
(1) Za stroške postopkov, ki jih določa ta zakon, plača
predlagatelj pristojbine, razen če zakon ne določa drugače. 
(2) Imetniki dovoljenj za promet z zdravilom oziroma
paralelno uvoženim zdravilom in imetniki dovoljenj za opravljanje dejavnosti,
ki jih izdaja organ, pristojen za zdravila, plačujejo tudi letne pristojbine za
stroške spremljanja zdravila na trgu, ki zadevajo posamezno zdravilo glede na
število farmacevtskih oblik. 
(3) Pravne in fizične osebe, ki pri organu, pristojnem za
zdravila, vložijo zahtevke za strokovno svetovanje iz 24. člena tega zakona,
plačajo pristojbine. 
(4) Višino pristojbin iz tega člena določi pristojni
minister.
XI. CENE ZDRAVIL
95. člen
(oblikovanje cen)
Cene zdravil se oblikujejo prosto po pogojih trga, razen v
primerih, določenih s tem zakonom.
96. člen
(spremljanje cen)
V interesu varovanja javnega zdravja lahko pristojni minister
oziroma minister, pristojen za veterinarstvo, določi zdravila oziroma skupine
zdravil, katerih cene spremlja organ, pristojen za zdravila.
97. člen
(določanje cen)
(1) Zdravilom za uporabo v humani medicini, ki so pridobila
dovoljenje za promet ali dovoljenje za promet s paralelno uvoženim zdravilom
oziroma zdravilom, ki nimajo dovoljenja za promet, imajo pa dovoljenje za vnos
oziroma uvoz zdravil in so uvrščena na seznam iz 15. člena tega zakona ter so
financirana iz javnih sredstev oziroma so namenjena za financiranje iz javnih
sredstev, določi najvišjo dovoljeno ceno organ, pristojen za zdravila. 
(2) Zdravilom iz prejšnjega odstavka lahko na podlagi vloge
za zvišanje najvišje dovoljene cene, mnenja komisije za zdravila ter
ugotovljenega javnega interesa na področju zdravja in ekonomskih utemeljitev o
tveganju, ki bi nastalo zaradi motene preskrbe z zdravili, organ, pristojen za
zdravila, določi izredno višjo dovoljeno ceno. 
(3) Merila za določitev najvišje dovoljene cene zdravil in
izredne višje dovoljene cene zdravil, način in postopek ter obvezne sestavine
vloge za določanje najvišje dovoljene cene zdravil in izredne višje dovoljene
cene zdravil, stopnjo prometa ter obdobje za katero se določa najvišja
dovoljena cena zdravil oziroma izredna višja dovoljena cena zdravil ter način,
merila in postopek spreminjanja najvišjih dovoljenih cen zdravil, predpiše
pristojni minister. 
(4) Cene zdravil za uporabo v veterinarski medicini, ki so
pridobila dovoljenje za promet z zdravilom oziroma dovoljenje za vnos oziroma
uvoz zdravila in katerih raven lahko vpliva na zdravstveno varstvo živali, to
pa na ogrožanje zdravja ljudi, se izjemoma oblikujejo oziroma določajo na
kateri koli stopnji prometa z zdravilom na način, ki ga lahko določi minister,
pristojen za veterinarstvo. 
97.a člen
(1) Cene zdravil so lahko tudi nižje od njihovih najvišjih
dovoljenih cen na podlagi sklenjenega dogovora med zavodom ali pravnimi in
fizičnimi osebami, ki opravljajo zdravstveno dejavnost, financirano iz javnih
sredstev, ter imetniki dovoljenja za promet z zdravilom, imetniki dovoljenja za
promet s paralelno uvoženim zdravilom, imetniki dovoljenja za vnos oziroma uvoz
zdravil in veletrgovci. 
(2) Za zdravila, ki jim je bila določena izredna višja
dovoljena cena, se prejšnji odstavek ne uporablja. 
98. člen
(vloga za oblikovanje oziroma določitev cene zdravila)
(1) Vlogo za določitev najvišje dovoljene cene za zdravila iz
prvega odstavka 97. člena tega zakona in vlogo za določitev izredne višje
dovoljene cene za zdravila iz drugega odstavka 97. člena tega zakona morajo
imetniki dovoljenja za promet z zdravilom, imetniki dovoljenja za promet s
paralelno uvoženim zdravilom in imetniki dovoljenja za vnos oziroma uvoz
zdravil predložiti organu, pristojnemu za zdravila. 
(2) Popolno vlogo za določitev najvišje dovoljene cene
zdravil mora organ, pristojen za zdravila, rešiti z izdajo odločbe v roku 90
dni od njenega prejema. 
(3) Popolno vlogo za določitev izredne višje dovoljene cene
zdravil mora organ, pristojen za zdravila, rešiti z izdajo odločbe v roku 90
dni od njenega prejema. Ta rok se sme podaljšati največ enkrat za 60 dni zaradi
preobremenjenosti s številom vlog za določitev izredne višje dovoljene cene. 
(4) Organ, pristojen za zdravila, mora v odločbi posebej
utemeljiti razloge, ki temeljijo na merilih iz tretjega odstavka 97. člena tega
zakona. 
(5) Če odločba ni izdana v rokih iz drugega in tretjega
odstavka tega člena, se šteje, da je vlogi ugodeno in vlagatelj lahko trži
zdravilo po ceni, ki je bila predlagana v vlogi. 
(6) Zoper odločbo iz drugega in tretjega odstavka tega člena
se lahko vlagatelj pritoži v roku 30 dni od prejema odločbe. Pritožba ne zadrži
izvršitve odločbe. Odločitev o pritožbi sprejme pristojni minister v roku 60
dni od prejema pritožbe. Odločitev pristojnega ministra lahko vlagatelj v roku
30 dni od prejema odločbe izpodbija s tožbo v upravnem sporu pred Upravnim sodiščem
Republike Slovenije. 
(7) V primeru, da vlada sprejme ukrep kontrole cen z
določitvijo fiksnih cen vseh zdravil ali posameznih skupin zdravil, lahko
imetnik dovoljenja za promet z zdravilom na ministrstvo, pristojno za kontrolo
cen, poda vlogo z obrazložitvijo za preveritev uvedenega ukrepa kontrole cen.
Ministrstvo, pristojno za kontrolo cen, je dolžno vlogo rešiti najpozneje v roku
90 dni od prejema popolne vloge. 
(8) V primeru, da ministrstvo, pristojno za kontrolo cen,
ugotovi, da predlog za preveritev ukrepa kontrole cen ni utemeljen, lahko
imetnik dovoljenja za promet z zdravilom sam vloži predlog pri vladi.
99. člen
(obveznost uporabe veljavne cene)
(1) Udeleženci oziroma udeleženke (v nadaljnjem besedilu:
udeleženci) v prometu z zdravilom uporabljajo veljavno ceno zdravila. 
(2) Veljavna cena zdravila za uporabo v humani medicini po
tem zakonu je lahko: 
-       
najvišja dovoljena cena zdravila; 
-       
cena zdravila, oblikovana na podlagi prvega odstavka 97.a člena tega
zakona, ki ni višja od najvišje dovoljene cene zdravila; 
-       
izredna višja dovoljena cena zdravila. 
(3) Evidence o cenah in začetku veljavnosti cen iz druge
alineje prejšnjega odstavka vodi zavod. 
100. člen
(obveznost sporočanja drugih podatkov)
Pravne in fizične osebe, ki imajo dovoljenje za opravljanje
dejavnosti prometa z zdravili oziroma ustrezno dokazilo iz tretjega odstavka
74. člena tega zakona, morajo organu, pristojnemu za zdravila, sporočiti vse
podatke o cenah zdravil na način, določen s tem zakonom, za zdravila za uporabo
v veterinarski medicini pa tudi organu, pristojnemu za veterinarstvo.
XII. NADZORSTVO
101. člen
(pristojnosti pri nadzoru)
(1) Strokovni nadzor na področju zdravil opravlja organ,
pristojen za zdravila, v okviru farmacevtskega nadzorstva. Naloge
farmacevtskega nadzorstva opravljajo farmacevtski nadzorniki. 
(2) Uradni veterinarji opravljajo inšpekcijski nadzor nad
izvajanjem določb tega zakona in na njegovi podlagi izdanih predpisov, ki se
nanašajo na uporabo zdravil in z uporabo povezano sledljivostjo zdravil v
veterinarski medicini. 
(3) Tržni inšpektorji opravljajo inšpekcijski nadzor nad
izvajanjem določb tega zakona in na njegovi podlagi izdanih predpisov, ki se
nanašajo na cene zdravil.
102. člen
(farmacevtski nadzorniki)
(1) Za farmacevtskega nadzornika je lahko imenovana oseba, ki
ima: 
-       
univerzitetno izobrazbo farmacevtske ali druge naravoslovne smeri z
ustreznimi dodatnimi znanji s področja dobrih praks, 
-       
najmanj dve leti ustreznih delovnih izkušenj na področju zdravil, 
-       
opravljen strokovni izpit za farmacevtskega nadzornika. 
(2) Nadzornike imenuje predstojnik organa, pristojnega za
zdravila, v skladu z zakonom o javnih uslužbencih. 
(3) Nadzorniki so pri opravljanju nalog nadzora v skladu s
svojimi pooblastili samostojni ter jih opravljajo v okviru in na podlagi ustave
in zakonov, pri svojem delu pa so dolžni stalno izpopolnjevati svoje strokovno
znanje, se usposabljati in udeleževati preverjanj strokovne usposobljenosti. 
(4) Vsebino in način izvajanja strokovnega izpita za
farmacevtskega nadzornika ter vsebino in način preverjanja strokovne
usposobljenosti farmacevtskih nadzornikov predpiše minister, pristojen za
zdravje.
103. člen
(carinski nadzor)
Uvoz zdravil nadzorujejo carinski organi, pri čemer jim
organ, pristojen za zdravila, in uradni veterinarji zagotavljajo strokovno
podporo.
104. člen
(pristojnosti farmacevtskih nadzornikov)
(1) Farmacevtski nadzorniki imajo po tem zakonu naslednje
pristojnosti in naloge: 
-       
voditi prekrškovni postopek in izreči sankcije za prekršek; 
-       
odrediti pravni oziroma fizični osebi, da uskladi svoje poslovanje z
določbami tega zakona in na njegovi podlagi izdanih predpisov v roku, ki ni
daljši od šestih mesecev po prejemu odločbe, s katero je bil odrejen ukrep; 
-       
prepovedati izdelavo, preskušanje ali promet z zdravili zaradi
neizpolnjevanja predpisanih pogojev; 
-       
ustaviti promet z zdravilom oziroma izločiti iz prometa serijo zdravila,
ki ne ustreza predpisanim pogojem, je v predpisanih pogojih uporabe škodljivo,
nima terapevtskega učinka ali njegovo razmerje med tveganji in koristmi ni
ugodno v predpisanih pogojih uporabe; 
-       
odrediti uničenje oporečnega zdravila; 
-       
prepovedati vnos oziroma uvoz zdravila, ki nima dovoljenja organa,
pristojnega za zdravila, ali če se zdravilo prevaža v pogojih, ki so v
nasprotju z navodili proizvajalca; 
-       
odrediti odstranitev ali uničenje materiala, uporabljenega za
nedovoljeno oglaševanje zdravil; 
-       
prepovedati oglaševanje zdravil, ki je v nasprotju z določbami tega
zakona; 
-       
odrediti druge ukrepe, potrebne za izvajanje tega zakona in na njegovi
podlagi izdanih predpisov. 
(2) Farmacevtski nadzornik samostojno opravlja naloge
nadzora, vodi in odloča v upravnem in prekrškovnem postopku in se pri izvajanju
nalog izkazuje s potrdilom direktorja organa, pristojnega za zdravila, o
razporeditvi na delovno mesto farmacevtskega nadzornika. 
(3) Pri opravljanju nalog nadzora ima farmacevtski nadzornik
pri fizični ali pravni osebi pravico: 
-       
pregledati prostore, objekte, postroje, naprave, delovna sredstva,
napeljave, predmete, blago, snovi, poslovne knjige, pogodbe, listine in druge
dokumente ter poslovanje in dokumentacijo državnih organov, gospodarskih družb,
zavodov, drugih organizacij in skupnosti ter zasebnikov, 
-       
pregledati poslovne knjige, pogodbe, listine in druge dokumente ter
poslovanje in dokumentacijo, kadar se vodijo in hranijo na elektronskem mediju,
ter zahtevati izdelavo njihove pisne oblike, ki mora verodostojno potrjevati
elektronsko obliko, 
-       
pregledati listine, s katerimi lahko ugotovi istovetnost oseb, 
-       
brezplačno pridobiti in uporabljati osebne in druge podatke iz uradnih
evidenc in drugih zbirk podatkov, ki se nanašajo na zavezanca in ki so potrebni
za izvedbo farmacevtskega nadzora, 
-       
brezplačno vzeti vzorce blaga, materialov in opreme ter opraviti
preiskave vzetih vzorcev, 
-       
fotografirati ali posneti na drug nosilec vizualnih podatkov osebe,
prostore, objekte, postroje, napeljave in druge predmete iz prve alinee, 
-       
reproducirati listine, avdiovizualne zapise in druge dokumente, 
-       
zaseči predmete, dokumente in vzorce v zavarovanje dokazov, 
-       
opraviti druga dejanja, ki so v skladu z namenom farmacevtskega nadzora.
(4) Farmacevtski nadzornik ima pravico brez predhodnega
obvestila ter brez dovoljenja zavezanca oziroma njegove odgovorne osebe, ne
glede na delovni čas, vstopiti v prostore in objekte ter k opremi in napravam
iz prejšnjega člena, če z zakonom ni drugače določeno. 
(5) Če zavezanec brez upravičenih razlogov ne dovoli vstopa v
prostore ali objekte, kjer se dejavnost opravlja, ima farmacevtski nadzornik
pravico vstopiti v prostor mimo volje zavezanca. Stroške vstopa in morebitno
škodo, ki pri tem neizogibno nastane, nosi zavezanec. 
(6) Pritožba zoper ukrepe iz prejšnjih odstavkov, ki jih
odredi farmacevtski nadzornik v upravnem postopku, ne zadrži njihove izvršitve.
(7) Farmacevtski nadzornik, ki pri svojem delu ugotovi
kršitve s področja uporabe zdravil v veterinarski medicini, o tem nemudoma
obvesti organ, pristojen za veterinarstvo. 
(8) Če farmacevtski nadzornik pri opravljanju nalog
farmacevtskega nadzorstva naleti na fizični odpor ali če tak odpor pričakuje,
lahko zahteva pomoč policije. Policisti nudijo pomoč farmacevtskim nadzornikom
skladno s predpisi o policiji.
105. člen
(pristojnosti tržnih inšpektorjev)
(1) Če udeleženci v prometu z zdravilom niso poslovali z
veljavnimi cenami, jim tržni inšpektor z odločbo naloži, da: 
-       
poslujejo z veljavno ceno zdravila; 
-       
vrnejo neupravičeno pridobljeno razliko v ceni s pripadajočimi obrestmi.
(2) Če udeleženec v prometu z zdravilom ni upošteval cene
zdravila, določene na podlagi podzakonskih predpisov iz 97. člena tega zakona,
in je zaračunaval plačnikom oziroma plačnicam (v nadaljnjem besedilu: plačnik)
previsoke cene zdravil, je dolžan v 15 dneh po pravnomočnosti odločbe organa
tržne inšpekcije razliko v ceni s pripadajočimi obrestmi brez posebnega poziva
vrniti plačnikom. 
(3) Obresti po tem členu so enake zamudnim obrestim pri
gospodarskih poslih po obligacijskem pravu. 
(4) Organ tržne inšpekcije o svoji odločitvi seznani organ,
pristojen za zdravila, oziroma pri zdravilih za uporabo v veterinarski medicini
ministra tudi organ, pristojen za veterinarstvo.
106. člen
(pristojnosti uradnih veterinarjev)
Uradni veterinar ima poleg pravic in nalog, ki jih urejajo
predpisi s področja delovanja inšpekcij, še naslednje pravice in naloge: 
1.     
voditi prekrškovni postopek in izreči sankcije za prekršek; 
2.     
odrediti pravni oziroma fizični osebi, da uskladi svoje poslovanje z
določbami tega zakona in na njegovi podlagi izdanih predpisov.
107. člen
(obveznost preskrbe trga po odločbi tržnega inšpektorja)
(1) Če zaradi določitve cene zdravila na podlagi podzakonskih
predpisov iz 97. člena tega zakona udeleženci v prometu s tem zdravilom na
lastno pobudo ne začnejo prodajati ali prenehajo prodajati zdravilo in če bi to
resno ogrozilo preskrbo prebivalstva z zdravili, lahko naloži tržni inšpektor v
odločbi iz prvega odstavka prejšnjega člena udeležencem v prometu, da nemudoma
začnejo oziroma nadaljujejo prodajati zdravilo in pri tem upoštevajo cene
zdravila, določene na podlagi podzakonskih predpisov iz 97. člena tega zakona. 
(2) Tržni inšpektor v odločbi določi rok, do katerega velja
obveznost udeležencev v prometu z zdravilom po prejšnjem odstavku, vendar ta
obveznost ne sme trajati dlje kot tri mesece po pravnomočnosti odločbe organa
tržne inšpekcije.
108. člen
(izvršitev odločb)
Pritožba zoper odločbo iz 105. člena tega zakona ne zadrži
izvršitve odločb, razen glede obveznosti vračila preveč plačanih zneskov po
drugem odstavku navedenega člena.
XIII. JAVNA AGENCIJA ZA ZDRAVILA IN MEDICINSKE PRIPOMOČKE
109. člen
(ustanovitev Javne agencije)
(1) Za izvajanje nalog, ki jih določata ta zakon in zakon, ki
ureja področje medicinskih pripomočkov, se ustanovi Javna agencija Republike
Slovenije za zdravila in medicinske pripomočke (v nadaljnjem besedilu: Javna
agencija) kot oseba javnega prava. 
(2) Ustanovitelj Javne agencije je Republika Slovenija.
Pravice ustanovitelja izvršuje vlada. 
(3) Nadzor nad delom Javne agencije opravlja ministrstvo,
pristojno za zdravje. 
(4) Za Javno agencijo se uporabljajo določbe zakona, ki ureja
javne agencije, razen glede vprašanj, ki jih ta zakon ureja drugače. 
(5) Javna agencija za zdravila in medicinske pripomočke,
prevzame naloge in pristojnosti Agencije Republike Slovenije za zdravila in
medicinske pripomočke kot organa v sestavi Ministrstva za zdravje ter naloge
uradnega kontrolnega laboratorija iz 91. člena tega zakona.
110. člen
(naloge Javne agencije)
Javna agencija opravlja: 
-       
upravne, strokovne in razvojne naloge na področju zdravil in medicinskih
pripomočkov za uporabo v humani in veterinarski medicini, razen z veterinarsko
stroko povezanega določanja doktrinarnih rešitev na ravni varne uporabe zdravil
v veterinarski medicini, 
-       
nadzorstvene naloge na področju zdravil in medicinskih pripomočkov,
razen z veterinarsko stroko povezanega nadzora nad prometom z zdravili za
uporabo v veterinarski medicini, 
-       
naloge uradnega kontrolnega laboratorija, 
-       
izvršilne naloge in odločanje v nacionalnih in evropsko harmoniziranih
upravnih in strokovnih postopkih vrednotenja kakovosti, varnosti in
učinkovitosti zdravil in medicinskih pripomočkov, 
-       
naloge vzpostavljanja, dograjevanja in obnove regulatornega
informacijskega sistema in vodenje uradnih evidenc na podlagi tega zakona, 
-       
naloge farmakovigilančnega in materiovigilančnega sistema, 
-       
naloge vzpostavljanja mednarodno prepoznavnega sistema kakovosti
poslovanja v okviru dobre regulatorne prakse, 
-       
naloge na področju določanja, spremljanja in analiziranja cen zdravil in
njihovega učinka na delovanje trga, 
-       
strokovno podporo pri uveljavljanju sistemskih usmeritev na področju
zdravil in medicinskih pripomočkov, 
-       
naloge, ki vključujejo sodelovanje z drugimi upravnimi, strokovnimi in
znanstvenimi institucijami.
111. člen
(viri za delovanje Javne agencije)
(1) Viri za delovanje Javne agencije so: 
-       
pristojbine, 
-       
prihodki za opravljene storitve uradne kontrole kakovosti iz 93. člena
tega zakona, 
-       
prihodki od opravljanja drugih strokovnih nalog in 
-       
sredstva iz proračuna Republike Slovenije. 
(2) Sredstva iz proračuna Republike Slovenije se zagotavljajo
le za opravljanje tistih nalog Javne agencije, katerih financiranje ni
zagotovljeno s sredstvi, ki jih javna agencija pridobiva iz drugih virov, na
podlagi programa dela Javne agencije, ki ga potrdi vlada.
112. člen
(organi Javne agencije)
(1) Organa Javne agencije sta direktor in svet Javne
agencije. 
(2) Sestavo in število članov sveta določi ustanovitelj v
ustanovitvenem aktu. 
(3) Direktor ali član sveta Javne agencije ne sme biti
zaposlen ali opravljati kakršnegakoli dela v organizacijah, ki opravljajo
katero od pridobitnih dejavnosti s področja zdravil in medicinskih pripomočkov,
in ne sme imeti nobene funkcije v takih organizacijah. 
(4) Poleg razlogov, določenih v zakonu, ki ureja javne
agencije, vlada razreši direktorja Javne agencije ali člana sveta Javne
agencije v primeru: 
-       
če mu je odvzeta opravilna sposobnost ali postane zdravstveno nesposoben
za opravljanje dela, 
-       
če nastopi razlog iz tretjega odstavka tega člena,
-       
če je pravnomočno obsojen za kaznivo dejanje na zaporno kazen ali
povzročitev gospodarske škode.
113. člen
(poročanje o delu Javne agencije)
(1) Javna agencija najmanj enkrat letno najkasneje do 30.
junija za preteklo leto predloži vladi poročilo o svojem delu in stanju na
področju zdravil in medicinskih pripomočkov. 
(2) Poročilo iz prvega odstavka Javna agencija objavi na
javnosti dostopen način. Pred objavo se iz poročila izločijo osebni podatki in
podatki, ki so poslovna skrivnost.
114. člen
(upravno odločanje Javne agencije)
(1) Javna agencija v skladu s tem zakonom v upravnih zadevah
odloča v upravnem postopku na prvi stopnji. 
(2) Javna agencija izvaja vse naloge organa, pristojnega za
zdravila, ki so določene s tem zakonom, na njegovi podlagi sprejetimi
podzakonskimi akti in drugo veljavno zakonodajo. 
(3) O pritožbah zoper odločbe Javne agencije odloča
ministrstvo, pristojno za zdravje, razen o pritožbah zoper odločbe po tem
zakonu pristojnega tržnega inšpektorja, o katerih odloča ministrstvo, pristojno
za trg. 
(4) Javna agencija je prekrškovni organ za področje zdravil
in medicinskih pripomočkov. 
(5) Postopek o prekršku vodi in v njem odloča pooblaščena
uradna oseba Javne agencije, ki izpolnjuje pogoje po zakonu, ki ureja prekrške,
in na njegovi podlagi sprejetih predpisih.
XIV. KAZENSKE DOLOČBE
115. člen
(sankcije za prekrške)
(1) Z globo od 400 do 2.000 eurov se kaznuje za prekršek
pravna ali fizična oseba iz 15. točke 6. člena tega zakona: 
1.     
če ravna v nasprotju s četrtim ali petim odstavkom 82. člena tega
zakona; 
2.     
če ravna v nasprotju s 100. členom tega zakona; 
3.     
če ravna v nasprotju z drugim odstavkom 16. člena, točko (d) drugega
odstavka 23. člena, petim odstavkom 24. člena in 26. členom Uredbe 726/2004/ES.
(2) Z globo od 40 do 200 eurov se kaznuje za prekršek iz
prejšnjega odstavka tudi odgovorna oseba pravne ali fizične osebe iz 15. točke
6. člena tega zakona.
116. člen
(sankcije za prekrške)
(1) Z globo od 4.000 do 100.000 eurov se za prekršek kaznuje
pravna ali fizična oseba iz 15. točke 6. člena tega zakona: 
1.     
če ravna v nasprotju z 8. členom tega zakona; 
2.     
če ravna v nasprotju s 44. členom tega zakona; 
3.     
če opravlja promet z zdravili na debelo v nasprotju s 73. členom tega
zakona; 
4.     
če opravlja promet z zdravili na drobno v nasprotju z 79. členom tega
zakona. 
(2) Z globo od 200 do 2.000 eurov se kaznuje za prekršek iz
prejšnjega odstavka tudi odgovorna oseba pravne ali fizične osebe iz 15. točke
6. člena tega zakona.
117. člen
(sankcije za prekrške)
(1) Z globo od 8.000 do 120.000 eurov se kaznuje za prekršek
pravna ali fizična oseba iz 15. točke 6. člena tega zakona: 
1.     
če ravna v nasprotju s 17. ali 18. členom tega zakona; 
2.     
če ravna v nasprotju z 11. ali 12. členom tega zakona; 
3.     
če ravna v nasprotju z drugim odstavkom 37. člena tega zakona; 
4.     
če ravna v nasprotju s prvim odstavkom 46. člena tega zakona; 
5.     
če ravna v nasprotju s 50. členom tega zakona; 
6.     
če ravna v nasprotju s 54. členom tega zakona; 
7.     
če ravna v nasprotju z drugim, tretjim ali četrtim odstavkom 59. člena
tega zakona; 
8.     
če ravna v nasprotju s 66. ali 67. členom tega zakona; 
9.     
če ravna v nasprotju z 72. členom tega zakona; 
10.  
če ravna v nasprotju s 74. členom tega zakona; 
11.  
če ravna v nasprotju s 76. členom tega zakona; 
12.  
če ravna v nasprotju s 77. ali 78. členom tega zakona; 
13.  
če ravna v nasprotju z 79. ali 81. členom tega zakona; 
14.  
če ravna v nasprotju s prvim, drugim ali tretjim odstavkom 83. člena
tega zakona; 
15.  
če ravna v nasprotju s 86., 87. ali 88. členom tega zakona; 
16.  
če ravna v nasprotju z 99. členom tega zakona;
17.  
če ravna v nasprotju s 13. členom tega zakona; 
18.  
če ravna v nasprotju s 14. členom tega zakona. 
(2) Z globo od 400 do 4.000 eurov se kaznuje za prekršek iz
prejšnjega odstavka tudi odgovorna oseba pravne ali fizične osebe iz 15. točke
6. člena tega zakona.
118. člen)
(sankcije za prekrške)
(1) Z globo od 4.000 do 40.000 eurov se kaznuje za prekršek
uradni kontrolni laboratorij, če ravna v nasprotju z določbami 93. členom tega
zakona. 
(2) Z globo od 200 do 2.000 eurov se kaznuje za prekršek iz
prejšnjega odstavka tudi odgovorna oseba uradnega kontrolnega laboratorija.
119. člen
(sankcije za prekrške)
Pravni ali fizični osebi iz 15. točke 6. člena tega zakona,
ki jima je bila izrečena globa za prekrške iz 115., 116., 117. in 118. člena,
in ki po pravnomočnosti odločbe globe ne plača, se ne izda oziroma ne podaljša
dovoljenje v upravnem postopku ali ne izda potrdilo z upravnega področja tega
zakona.

Zakon o zdravilih – ZZdr-1 (Uradni list RS,
št. 31/06) vsebuje naslednje prehodne in
končne določbe:
»XV. PREHODNE IN KONČNE DOLOČBE
120. člen
(rok ustanovitve Javne
agencije)
(1) Vlada Republike Slovenije ustanovi Javno agencijo za
zdravila in medicinske pripomočke iz tretjega odstavka 2. člena tega zakona v
roku enega leta po uveljavitvi tega zakona. 
(2) Do ustanovitve Javne agencije za zdravila in medicinske
pripomočke opravlja naloge organa, pristojnega za zdravila, pristojni organ v
sestavi ministrstva, pristojnega za zdravje. 
(3) Do ustanovitve Javne agencije za zdravila in medicinske
pripomočke opravlja naloge uradnega kontrolnega laboratorija Zavod za farmacijo
in preizkušanje zdravil – Ljubljana. 
(4) Kadri, prostori in sredstva za začetek delovanja Javne
agencije za zdravila in medicinske pripomočke se zagotovijo z združitvijo virov
Agencije Republike Slovenije za zdravila in medicinske pripomočke kot organa v
sestavi ministrstva, pristojnega za zdravje, in Zavoda za farmacijo in
preskušanje zdravil – Ljubljana. Sredstva za začetek dela Javne agencije se
zagotovijo iz proračuna Republike Slovenije. 
(5) Javna agencija za zdravila in medicinske pripomočke
prevzame vse zaposlene, ki na dan začetka njenega delovanja opravljajo delo v
Agenciji Republike Slovenije za zdravila in medicinske pripomočke kot organu v
sestavi Ministrstva za zdravje in Zavodu za farmacijo in za preskušanje zdravil
– Ljubljana, skupaj s pripadajočo opremo in sredstvi, nedokončanimi zadevami,
arhivi in evidencami. 
(6) Farmacevtski inšpektorji, ki delujejo v okviru Agencije
Republike Slovenije za zdravila in medicinske pripomočke kot organa v sestavi
ministrstva, pristojnega za zdravje, z dnem začetka delovanja Javne agencije za
zdravila in medicinske pripomočke začnejo z opravljanjem nalog farmacevtskih
nadzornikov v skladu s tem zakonom.
121. člen
(izdaja podzakonskih
predpisov)
(1) Rok za izdajo podzakonskih predpisov po tem zakonu je dve
leti po uveljavitvi tega zakona, razen predpisov, povezanih z uveljavitvijo
določb Direktive 2001/83/ES in Direktive 2001/82/ES, ki morajo biti izdani v
enem mesecu po uveljavitvi tega zakona. 
(2) Do uveljavitve podzakonskih predpisov, izdanih na podlagi
tega zakona, se uporabljajo naslednji podzakonski predpisi, izdani na podlagi
Zakona o zdravilih in medicinskih pripomočkih (Uradni list RS, št. 101/99,
70/00, 7/02, 13/02 – ZKrmi, 67/02 in 47/04 – ZdZPZ), če niso v nasprotju s tem
zakonom ali če ta zakon ne določa drugače: 
-       
Pravilnik o razvrščanju, predpisovanju in izdajanju zdravil za uporabo v
humani medicini (Uradni list RS, št. 59/03 in 114/03); 
-       
Pravilnik o pogojih, ki jih morajo izpolnjevati preskuševalci za
analizno preskušanje zdravil, in postopek njihovega preverjanja (Uradni list
RS, št. 43/00); 
-       
Pravilnik o farmakološko-toksikološkem preskušanju zdravil (Uradni list
RS, št. 44/00); 
-       
Pravilnik o kliničnem preskušanju zdravil (Uradni list RS, št. 67/00); 
-       
Pravilnik o postopkih glede dovoljenja za promet z zdravilom (Uradni
list RS, št. 60/04, 77/04 in 103/05); 
-       
Pravilnik o pogojih in postopku za pridobitev posebnega dovoljenja za
uvoz zdravil in medicinskih pripomočkov (Uradni list RS, št. 72/00); 
-       
Pravilnik o analiznem preskušanju zdravil (Uradni list RS, št. 73/00); 
-       
Pravilnik o pogojih, ki jih morajo izpolnjevati specializirane
prodajalne za promet z zdravili na drobno ter o postopku ugotavljanja teh
pogojev (Uradni list RS, št. 73/00 in 54/03); 
-       
Pravilnik o označevanju zdravil in o navodilu za uporabo (Uradni list
RS, št. 82/00); 
-       
Pravilnik o natančnejših pogojih, ki jih morajo izpolnjevati izdelovalec
oziroma proizvajalec zdravil za uporabo v humani medicini, in o postopku
njegove verifikacije (Uradni list RS, št. 51/04); 
-       
Pravilnik o farmakovigilanci (Uradni list RS, št. 94/00); 
-       
Pravilnik o metodologiji za oblikovanje cen preskušanja zdravil in
kontrole kakovosti zdravil (Uradni list RS, št. 113/00); 
-       
Pravilnik o imunoloških zdravilih (Uradni list RS, št. 2/01); 
-       
Pravilnik o zdravilih, ki so izdelana iz človeške krvi ali plazme
(Uradni list RS, št. 2/01); 
-       
Pravilnik o radiofarmacevtskih izdelkih (Uradni list RS, št. 7/01); 
-       
Pravilnik o merilih za oblikovanje cen zdravil na debelo in o načinu
obveščanja o cenah zdravil na debelo (Uradni list RS, št. 69/05); 
-       
Pravilnik o oglaševanju zdravil in medicinskih pripomočkov (Uradni list
RS, št. 76/01); 
-       
Pravilnik o homeopatskih izdelkih (Uradni list RS, št. 90/04); 
-       
Pravilnik o analiznem preskušanju zdravil za uporabo v humani medicini z
namenom kontrole kakovosti (Uradni list RS, št. 74/04); 
-       
Pravilnik o natančnejših pogojih za promet na debelo z zdravili (Uradni
list RS, št. 75/03); 
-       
Pravilnik o razvrstitvi vitaminskih in mineralnih izdelkov za peroralno
uporabo, ki so v farmacevtskih oblikah, med zdravila (Uradni list RS, št.
83/03); 
-       
Pravilnik o stroških (Uradni list RS, št. 74/05); 
-       
Pravilnik o določitvi dobre proizvodne prakse (Uradni list RS, št.
10/05); 
-       
Pravilnik o načelih dobre laboratorijske prakse (Uradni list RS, št.
38/00 in 2/04); 
-       
Pravilnik o ocenjevanju in o postopkih nadzora skladnosti z načeli dobre
laboratorijske prakse (Uradni list RS, št. 38/00); 
-       
Pravilnik o razvrstitvi zdravilnih rastlin (Uradni list RS, št. 133/03);
-       
Pravilnik o posebnem delu strokovnega izpita za farmacevtskega
inšpektorja (Uradni list RS, št. 52/05); 
-       
Odredba o določitvi zdravil, ki se izdajo na recept ali brez recepta le
v lekarnah (Uradni list RS, št. 110/99); 
-       
Odredba o barvilih, ki se smejo dodajati zdravilom (Uradni list RS, št.
72/00); 
-       
Odredba o določitvi pravne osebe za spremljanje neželenih škodljivih
učinkov zdravil in neželenih učinkov medicinskih pripomočkov (Uradni list RS,
št. 100/00); 
-       
Odločba o določitvi enotnega nacionalnega poimenovanja zdravilnih
učinkovin in sistemu razvrščanja zdravil po anatomsko-terapevtsko-kemični
klasifikaciji (Uradni list RS, št. 72/00); 
-       
Sklep o izdaji tretje popravljene in dopolnjene izdaje Anatomsko-terapevtsko-kemične
(ATC) klasifikacije zdravil 2003 (Uradni list RS, št. 114/03); 
-       
Seznam nujnih zdravil za uporabo v humani medicini (Uradni list RS, št.
16/04, 38/05 in 81/05); 
-       
Pravilnik o določitvi nacionalnega dodatka k Evropski farmakopeji
(Uradni list RS, št. 86/05); 
-       
Pravilnik o paralelnem uvozu in paralelni distribuciji zdravil (Uradni
list RS, št. 73/05); 
-       
Sklep o veljavnosti pete izdaje Evropske farmakopeje (Uradni list RS,
št. 130/04); 
-       
Sklep o veljavnosti prvega, drugega in tretjega dodatka k peti izdaji
Evropske farmakopeje (Uradni list RS, št. 31/05); 
-       
Odločba o imenovanju uradnega kontrolnega laboratorija za analizno
preskušanje zdravil za uporabo v humani medicini (Uradni list RS, št. 51/04); 
-       
Sklep o določitvi seznama medsebojno zamenljivih zdravil (Uradni list
RS, št. 6/05 in 17/05); 
-       
Pravilnik o dovoljenju za promet z zdravilom za uporabo v veterinarski
medicini (Uradni list RS, št. 3/02 in 16/04); 
-       
Pravilnik o pogojih za promet na debelo z zdravili za uporabo v
veterinarski medicini (Uradni list RS, št. 75/00 in 1/04); 
-       
Pravilnik o označevanju in navodilu za uporabo zdravil za uporabo v
veterinarski medicini (Uradni list RS, št. 86/00, 104/00, 86/01 in 4/02); 
-       
Pravilnik o oglaševanju zdravil za uporabo v veterinarski medicini
(Uradni list RS, št. 70/03); 
-       
Pravilnik o specializiranih prodajalnah za promet na drobno z zdravili
za uporabo v veterinarski medicini (Uradni list RS, št. 55/03); 
-       
Pravilnik o določitvi dobre proizvodne prakse za uporabo v veterinarski
medicini (Uradni list RS, št. 75/05). 
-       
Pravilnik o natančnejših pogojih, ki jih mora izpolnjevati izdelovalec
oziroma proizvajalec zdravil za uporabo v veterinarski medicini ter o postopku
njegove verifikacije (Uradni list RS, 28/04); 
-       
Pravilnik o elektromedicinski opremi za uporabo v veterinarski medicini
(Uradni list RS, št. 28/04); 
-       
Pravilnik o pogojih, ki jih morajo izpolnjevati strokovnjaki, ki dajejo
izvedenska mnenja o zdravilu za uporabo v veterinarski medicini (Uradni list
RS, št. 28/04); 
-       
Pravilnik o vrsti, obsegu in načinu analiznega, farmakološko-toksikološkega
in kliničnega preskušanja zdravil za uporabo v veterinarski medicini (Uradni
list RS, št. 28/04); 
-       
Pravilnik o višini stroškov za preskušanje zdravil, izdajo dovoljenja za
promet z zdravilom za uporabo v veterinarski medicini in za strokovni nadzor
(Uradni list RS, št. 28/04); 
-       
Pravilnik o farmakovigilanci za zdravila za uporabo v veterinarski
medicini (Uradni list RS, št. 67/01); 
-       
Pravilnik o komisiji za zdravila za uporabo v veterinarski medicini
(Uradni list RS, št. 69/2000); 
-       
Pravilnik o pogojih, ki jih morajo izpolnjevati preskuševalci za
analizno preskušanje zdravil za uporabo v veterinarski medicini, in postopek
preverjanja pogojev (Uradni list RS, št. 1/01 in 13/01); 
-       
Pravilnik o razvrščanju, predpisovanju in izdajanju zdravil za uporabo v
veterinarski medicini (Uradni list RS, št. 86/00); 
-       
Pravilnik o izjemni uporabi zdravil za zdravljenje živali in evidencah o
zdravljenju živali (Uradni list RS, št. 77/00); 
-       
Pravilnik o prepovedi uporabe določenih snovi s hormonskim ali
tireostatskim delovanjem in beta-agonistov v živinoreji (Uradni list RS, št.
16/04). 
(3) Z dnem uveljavitve tega zakona preneha veljati Sklep o
določitvi dobrih praks (Uradni list RS, št. 41/97).
122. člen
(postopki po uveljavitvi
tega zakona)
(1) Vsi postopki, ki potekajo do dne uveljavitve tega zakona
ali glede katerih je bilo ob uveljavitvi tega zakona že vloženo pravno
sredstvo, se zaključijo po določbah Zakona o zdravilih in medicinskih
pripomočkih (Uradni list RS, št. 101/99, 70/00, 7/02, 13/02 – ZKrmi, 67/02 in
47/04 – ZdZPZ) in na njegovi podlagi sprejetih podzakonskih predpisov, razen če
so določbe tega zakona ugodnejše za stranko. 
(2) Ne glede na določbe prejšnjega odstavka lahko organ,
pristojen za zdravila, od predlagatelja, ki je vložil vlogo pred uveljavitvijo
tega zakona in do končanega postopka zahteva dodatno ali drugačno dokumentacijo
oziroma upošteva dodatna dokazila v skladu s tem zakonom, če je to potrebno za
varovanje javnega zdravja. 
(3) Določbe o obdobjih zaščite iz prvega in drugega odstavka
25. člena tega zakona se ne uporabljajo za referenčna zdravila, za katera je
bila vloga za pridobitev dovoljenja za promet vložena do uveljavitve tega
zakona. 
(4) Določba četrtega odstavka 72. člena tega zakona se za
zdravila, ki so pridobila dovoljenje za promet pred uveljavitvijo tega zakona,
začne uporabljati najpozneje v petih letih po uveljavitvi tega zakona.
123. člen
(dograjevanje
dokumentacije)
Najkasneje do 31. decembra 2007 morajo imetniki dovoljenj za
promet z zdravili, ki so jih pridobili pred uveljavitvijo Zakona o zdravilih in
medicinskih pripomočkih (Uradni list RS, št. 101/99, 70/00, 7/02, 13/02 –
ZKrmi, 67/02 in 47/04 – ZdZPZ) in na njegovi podlagi izdanih predpisov,
predložiti podatke in dokumentacijo iz 23. in 25. člena tega zakona, če v
dosedanjih postopkih v zvezi z dovoljenjem za promet z zdravilom še niso bili
predloženi.
124. člen
(razveljavitev)
(1) Z dnem uveljavitve tega zakona preneha veljati Zakon o
zdravilih in medicinskih pripomočkih (Uradni list RS, št. 101/99, 70/00, 7/02,
13/02 – ZKrmi, 67/02 in 47/04 – ZdZPZ) v delu, ki se nanaša na zdravila, in
sicer: 
-       
v celoti: 3. člen, od 5. do vključno 82. člena, 113., 119. in 124. člen,
-       
v delih, ki se nanašajo na cene zdravil in dietetične izdelke za
zdravljenje presnovnih motenj: 126 člen, 
-       
v delu, ki se nanaša na zdravila: 1., 2., 4., 114., 117. in 118. člen.
(2) Z dnem uveljavitve tega zakona se v naslovu Zakona o
zdravilih in medicinskih pripomočkih (Uradni list RS, št. 101/99, 70/00, 7/02,
13/02 – ZKrmi, 67/02 in 47/04 – ZdZPZ) črtata besedi »zdravilih in«. 
(3) Z dnem uveljavitve tega zakona prenehajo veljati
dovoljenja za opravljanje dejavnosti prometa na debelo z zdravili v delu, ki se
nanaša na uvoz zdravil.
125. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
zdravilih – ZZdr-1A (Uradni list RS, št. 45/08) vsebuje naslednje prehodne in
končne določbe:
»PREHODNE IN KONČNE DOLOČBE
14. člen
(1) Do določitve novih cen zdravil, ki se oblikujejo oziroma
določajo v skladu s tem zakonom, so veljavne cene zdravil, ki veljajo na dan
uveljavitve tega zakona. 
(2) Pristojni minister izda predpise iz tretjega odstavka 73.
člena in tretjega odstavka 97. člena zakona v roku dveh mesecev od uveljavitve
tega zakona.
15. člen
Ta zakon začne veljati petnajsti dan po objavi v Uradnem
listu Republike Slovenije.«.