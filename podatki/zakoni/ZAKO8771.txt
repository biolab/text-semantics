I. poglavje: SPLOŠNE DOLOČBE
1. člen
(vsebina)
(1) Ta zakon določa pravila za načrtovanje nacionalnega okvira
politike za razvoj infrastrukture za alternativna goriva v prometu, cilje za
vzpostavitev zadostne infrastrukture za alternativna goriva v prometu za cestna
vozila, mirujoče zrakoplove in plovila, ureja vzpostavitev in delovanje
gospodarske javne službe zagotavljanja in upravljanja podporne infrastrukture
ter priključnih zmogljivosti na polnilnih parkih visokih moči za hitro
polnjenje skupne izhodne moči vsaj 3 MW, obveznosti upravljavcev polnilnih in
oskrbovalnih mest, tehnične zahteve v zvezi z vzpostavljanjem, delovanjem in
vzdrževanjem infrastrukture za alternativa goriva v prometu in zahteve v zvezi
z informacijami za uporabnike, način in postopke za registracijo infrastrukture
za alternativna goriva v prometu in vodenje evidenc, vire in načine financiranja
ukrepov za spodbujanje prehoda na alternativna goriva ter vzpostavitev in
delovanje centra za spodbujanje prehoda na alternativna goriva v prometu.
(2) S tem zakonom se v pravni red Republike Slovenije prenaša
Direktiva 2014/94/EU Evropskega parlamenta in Sveta z dne 22. oktobra 2014 o vzpostavitvi infrastrukture za
alternativna goriva (UL L št. 307 z dne
28. 10. 2014, str. 1), zadnjič spremenjena z Delegirano uredbo Komisije (EU)
2019/1745 z dne 13. avgusta 2019 o
dopolnitvi in spremembi Direktive 2014/94/EU Evropskega parlamenta in Sveta v
zvezi s polnilnimi mesti za motorna vozila kategorije L, oskrbo z električno
energijo z obale za plovila za plovbo po celinskih plovnih poteh, oskrbo z
vodikom za cestni promet ter oskrbo z zemeljskim plinom za cestni in vodni
promet ter o razveljavitvi Delegirane uredbe Komisije (EU) 2018/674 (UL L št. 268 z dne 22. 10.
2019, str. 1), (v nadaljnjem besedilu:
Direktiva 2014/94/EU).
2. člen
(namen in cilji)
(1) Namen zakona je s sistemskimi ukrepi na področju
vzpostavljanja infrastrukture za alternativna goriva in sočasnim izvajanjem
ukrepov za spodbujanje prehoda na alternativna goriva v prometu doseči:
-       
zmanjšanje emisij toplogrednih plinov in onesnaževal zraka iz prometa,
-       
povečanje deleža energije, uporabljene v prometu, iz obnovljivih virov
energije,
-       
spreminjanje sestave voznega parka vozil za cestni promet, ki
uporabljajo fosilne naftne vire, z nizkoogljičnimi in brezemisijskimi vozili,
-       
uporabo inovativnih rešitev na področju nizkoogljičnih in brezemisijskih
tehnologij v sektorju prometa,
-       
optimalno snovno in stroškovno učinkovitost pri elektrifikaciji prometa
in drugih alternativnih gorivih na način, da se prednostno uporabi že obstoječa
podporna infrastruktura, kot so energetska in cestna omrežja, parkirišča in
druga dopolnjujoča infrastruktura.
(2) Cilji zakona so:
-       
vzpostavitev goste javno dostopne mreže polnilne in oskrbovalne
infrastrukture za alternativna goriva v prometu, ki je interoperabilna,
razpoložljiva, uporabna, dostopna in preprosta za uporabo,
-       
vzpostavitev namenske mreže polnilne in oskrbovalne infrastrukture za
uporabo prekinljivih obnovljivih virov električne energije,
-       
spodbujanje vzpostavitve zasebne polnilne in oskrbovalne infrastrukture,
-       
priprava programov finančnih spodbud in zagotovitev virov financiranja
za podporo hitrejši vzpostavitvi potrebne polnilne in oskrbovalne
infrastrukture,
-       
skladen državni, regionalni in lokalni razvoj mreže polnilnih in
oskrbovalnih mest,
-       
letno povečanje deleža vozil na alternativna goriva v voznem parku
registriranih vozil v Republiki Sloveniji,
-       
pritegnitev zasebnih sredstev v ukrepe prehoda na alternativna goriva v
prometu,
-       
zagotavljanje varne uporabe polnilne in oskrbovalne infrastrukture.
3. člen
(pomen izrazov)
(1) Izrazi, uporabljeni v tem zakonu, pomenijo:
1.     
»alternativna goriva« so goriva ali viri energije, ki se vsaj deloma
uporabljajo kot nadomestek za fosilne naftne vire pri oskrbi prometa z energijo
in prispevajo k razogličenju prometa ter izboljšujejo okoljske parametre
delovanja prometnega sektorja, in sicer:
- 
električna energija,
- 
vodik,
- 
biogoriva,
- 
sintetična in parafinska goriva,
- 
zemeljski plin, vključno z biometanom, v plinasti obliki kot stisnjeni
zemeljski plin (v nadaljnjem besedilu: SZP) in v tekoči obliki kot utekočinjeni
zemeljski plin (v nadaljnjem besedilu: UZP) ter
- 
utekočinjeni naftni plin;
2.     
»digitalno povezano polnilno mesto« je polnilno mesto, ki lahko pošilja
in sprejema informacije v realnem času, dvosmerno komunicira z električnim
omrežjem in električnim vozilom ter ga je mogoče daljinsko spremljati in
nadzorovati, vključno z zagonom in ustavitvijo operacije polnjenja ter
merjenjem toka električne energije;
3.     
»dinamični podatki« so podatki, ki se pogosto ali redno spreminjajo;
4.     
»dvosmerno polnjenje« je pametno polnjenje, pri katerem je mogoče smer
toka električne energije obrniti, kar omogoča tok električne energije iz
akumulatorja v polnilno mesto, na katero je akumulator priključen;
5.     
»električno vozilo« je motorno vozilo, opremljeno s pogonskim sklopom,
ki vključuje vsaj en neobrobni električni stroj kot pretvornik energije z
električnim sistemom za shranjevanje energije z možnostjo ponovnega polnjenja,
ki ga je mogoče polniti iz zunanjega vira električne energije;
6.     
»infrastruktura za alternativna goriva« pomeni polnilno ali oskrbovalno
infrastrukturo za alternativna goriva;
7.     
»izhodna moč« je teoretično največja moč, izražena v kW ali MW, ki jo
lahko polnilno mesto, postaja, park ali naprava za oskrbo z električno energijo
z obale dobavlja vozilu ali plovilu, priključenemu na to polnilno mesto,
postajo, park ali napravo;
8.     
»javno dostopna infrastruktura za alternativna goriva« je infrastruktura
za alternativna goriva na lokaciji ali prostoru, odprtem za širšo javnost, ne
glede na to, ali je infrastruktura za alternativna goriva na javnem ali
zasebnem zemljišču, ali se uporabljajo omejitve ali pogoji v smislu dostopa do
lokacije ali prostora, in ne glede na veljavne pogoje uporabe infrastrukture za
alternativna goriva;
9.     
»javno dostopno polnilno ali oskrbovalno mesto« je polnilno ali
oskrbovalno mesto za dobavo alternativnega goriva, ki uporabnikom omogoča
možnost dostopa pod enakimi pogoji. Možnost dostopa pod enakimi pogoji lahko
vključuje različne možnosti overitve, uporabe in plačila;
10.  
»komercialni zračni prevoz« je zračni prevoz, kot je opredeljen v 24.
točki 3. člena Uredbe (EU) 2018/1139
Evropskega parlamenta in Sveta z dne 4. julija
2018 o skupnih pravilih na področju civilnega letalstva in ustanovitvi Agencije
Evropske unije za varnost v letalstvu ter spremembi uredb (ES) št. 2111/2005, (ES) št. 1008/2008,
(EU) št. 996/2010, (EU) št. 376/2014 ter direktiv 2014/30/EU in 2014/53/EU
Evropskega parlamenta in Sveta ter razveljavitvi uredb (ES) št. 552/2004 in (ES) št. 216/2008
Evropskega parlamenta in Sveta ter Uredbe Sveta (EGS) št. 3922/91 (UL L št. 212
z dne 22. 8. 2018, str. 1), zadnjič spremenjene z Delegirano uredbo
Komisije (EU) 2021/1087 z dne 7. aprila
2021 o spremembi Uredbe (EU) 2018/1139 Evropskega parlamenta in Sveta v zvezi s
posodobitvijo sklicevanj na določbe Čikaške konvencije (UL L št. 236 z dne 5. 7.
2021, str. 1);
11.  
»končni uporabnik« oziroma »končna uporabnica« (v nadaljnjem besedilu:
končni uporabnik) je fizična ali pravna oseba, ki kupuje alternativno gorivo za
neposredno uporabo v vozilu;
12.  
»lahko vozilo« je motorno vozilo kategorije M1 ali N1, kot je opredeljeno
v točki (i) pod (a) prvega odstavka 4. člena oziroma v točki (i) pod (b)
prvega odstavka 4. člena Uredbe (EU)
2018/858 Evropskega parlamenta in Sveta z dne 30. maja
2018 o odobritvi in tržnem nadzoru motornih vozil in njihovih priklopnikov ter
sistemov, sestavnih delov in samostojnih tehničnih enot, namenjenih za taka
vozila, spremembi uredb (ES) št. 715/2007
in (ES) št. 595/2009 ter razveljavitvi
Direktive 2007/46/ES (UL L št. 151 z dne
14. 6. 2018, str. 1),
zadnjič spremenjene z Delegirano uredbo Komisije (EU) 2022/2236 z dne 20. junija 2022 o spremembi prilog I, II, IV in V
k Uredbi (EU) 2018/858 Evropskega parlamenta in Sveta glede tehničnih zahtev za
vozila, izdelana v neomejenih serijah, vozila, izdelana v majhnih serijah,
popolnoma avtomatizirana vozila, izdelana v majhnih serijah, in vozila za
posebne namene ter glede posodobitve programske opreme (UL L št. 296 z dne 16. 11.
2022, str. 1), (v nadaljnjem besedilu:
Uredba 2018/858/EU);
13.  
»običajno polnilno mesto« je polnilno mesto, ki omogoča prenos električne
energije na električno vozilo z močjo, ki je manjša od 22 kW ali enaka 22 kW,
razen naprav z močjo, manjšo od 3,7 kW ali enako 3,7 kW, ki so nameščene v
zasebnih gospodinjstvih ali katerih prvotni namen ni polnjenje električnih
vozil in ki niso dostopne javnosti;
14.  
»omrežje TEN-T« pomeni jedrno in celovito omrežje, kot je opredeljeno v
38. oziroma 9. členu Uredbe (EU)
št. 1315/2013 Evropskega parlamenta in Sveta z dne 11. decembra 2013
o smernicah Unije za razvoj vseevropskega prometnega omrežja in razveljavitvi
Sklepa št. 661/2010/EU (UL L št. 348 z dne 20. 12.
2013, str. 1), zadnjič spremenjene z
Delegirano uredbo Komisije (EU) 2019/254 z dne 9. novembra 2018 o
prilagoditvi Priloge III k Uredbi (EU) št. 1315/2013
Evropskega parlamenta in Sveta o smernicah Unije za razvoj vseevropskega
prometnega omrežja (UL L št. 43 z dne 14. 2. 2019, str. 1),
(v nadaljnjem besedilu: Uredba 1315/2013/EU);
15.  
»oskrba mirujočih zrakoplovov z električno energijo« je oskrba
zrakoplova z električno energijo prek standardiziranega fiksnega ali mobilnega
vmesnika, kadar je zrakoplov v položaju zrakoplova v kontaktnem polju ali
položaju zrakoplova v predpolju;
16.  
»oskrba z električno energijo z obale« je dobava električne energije z
obale morskim ladjam ali plovilom za plovbo po celinskih plovnih poteh,
privezanim k pomolu;
17.  
»oskrbovalna infrastruktura« pomeni opremo, naprave in objekte, ki so
potrebni za oskrbo vozil, plovil in zrakoplovov s tekočim ali plinastim
gorivom;
18.  
»oskrbovalna postaja« je ena sama fizična naprava na določeni lokaciji,
ki je sestavljena iz enega ali več oskrbovalnih mest;
19.  
»oskrbovalno mesto« pomeni oskrbovalno opremo za oskrbo s tekočim ali
plinastim gorivom prek fiksne ali mobilne naprave, ki lahko oskrbuje samo eno
vozilo, eno plovilo ali en zrakoplov naenkrat;
20.  
»pametno polnjenje« je polnjenje, pri katerem se intenzivnost električne
energije, dobavljene akumulatorju, dinamično prilagodi na podlagi informacij,
prejetih prek elektronske komunikacije;
21.  
»podporna infrastruktura« pomeni energetsko, prometno, komunikacijsko,
komunalno in drugo dopolnjujočo infrastrukturo, ki pomembno vpliva na
načrtovanje ustreznih lokacij za vzpostavitev infrastrukture za alternativna
goriva in je nujna za njeno delovanje;
22.  
»polnilna infrastruktura« pomeni opremo, naprave in objekte, ki so
potrebni za polnjenje vozil, plovil in zrakoplovov z električno energijo;
23.  
»polnilna postaja« je fizična naprava na določeni lokaciji, ki je
sestavljena iz enega ali več polnilnih mest;
24.  
»polnilni park« je ena ali več polnilnih postaj na določeni lokaciji;
25.  
»polnilni park visoke moči za hitro polnjenje« je ena ali več polnilnih
postaj na določeni lokaciji, ki vključuje polnilna mesta z izhodno močjo vsaj
43 kW;
26.  
»polnilno mesto« je fiksni ali mobilni vmesnik, ki omogoča prenos
električne energije v električno vozilo in ki ima lahko eno ali več vtičnic za
različne tipe priključkov, vendar lahko hkrati polni samo eno električno
vozilo, in izključuje naprave z izhodno močjo, ki je manjša od 3,7 kW ali enaka
3,7 kW, katerih osnovni namen ni polnjenje električnih vozil;
27.  
»polnilno mesto visoke moči« je polnilno mesto, ki omogoča prenos
električne energije na električno vozilo z močjo, večjo od 22 kW;
28.  
»položaj zrakoplova v kontaktnem polju« je položaj na določenem območju
letališke ploščadi, ki je opremljeno z mostom za vkrcavanje potnikov;
29.  
»položaj zrakoplova v predpolju« je položaj na določenem območju
letališke ploščadi, ki ni opremljeno z mostom za vkrcavanje potnikov;
30.  
»ponudnik storitev polnjenja električnih vozil« oziroma »ponudnica
storitev polnjenja električnih vozil« (v nadaljnjem besedilu: ponudnik storitev
polnjenja električnih vozil) je fizična ali pravna oseba, ki zagotavlja
storitve polnjenja električnih vozil končnemu uporabniku v zameno za plačilo;
31.  
»prekinljivi obnovljivi viri električne energije« pomenijo električno
energijo, ki ni stalno na voljo zaradi zunanjih dejavnikov, ki jih ni mogoče
nadzorovati, proizvajajo pa jo viri za proizvodnjo električne energije, katerih
pogoji se spreminjajo v precej kratkem časovnem obsegu. Viri prekinljive obnovljive
električne energije vključujejo sončno energijo, vetrno energijo, energijo
plimovanja in energijo valov;
32.  
»priključno hibridno vozilo« je električno vozilo, sestavljeno iz
konvencionalnega motorja z notranjim zgorevanjem v kombinaciji z električnim
pogonskim sistemom, ki ga je mogoče polniti iz zunanjega vira električne
energije;
33.  
»priložnostna cena« je cena, ki jo upravljavec polnilnega ali
oskrbovalnega mesta zaračuna končnemu uporabniku za priložnostno polnjenje ali
oskrbovanje;
34.  
»priložnostna oskrba z gorivom« je storitev oskrbe z gorivom, ki jo kupi
končni uporabnik, ne da bi se moral registrirati, skleniti pisni sporazum ali
skleniti dolgoročnejše poslovno razmerje z upravljavcem navedenega
oskrbovalnega mesta za več kot zgolj nakup storitve;
35.  
»priložnostno polnjenje« je storitev polnjenja, ki jo kupi končni
uporabnik, ne da bi se moral registrirati, skleniti pisni sporazum ali
dolgoročnejše poslovno razmerje z upravljavcem navedenega polnilnega mesta ali
ponudnikom storitve polnjenja za več kot zgolj nakup storitve;
36.  
»statični podatki« so podatki, ki se ne spreminjajo pogosto ali redno;
37.  
»storitev oskrbe z gorivom« je prodaja ali zagotavljanje katerega koli
tekočega ali plinastega goriva prek javno dostopnega oskrbovalnega mesta;
38.  
»storitev polnjenja« je prodaja ali zagotavljanje električne energije,
vključno s povezanimi storitvami, prek javno dostopnega polnilnega mesta;
39.  
»težko vozilo« je motorno vozilo kategorije M2, M3, N2 ali N3, kot je
opredeljeno v točkah (ii) in (iii) pod (a) prvega odstavka 4. člena ter točkah (ii) in (iii) pod (b) prvega
odstavka 4. člena Uredbe 2018/858/EU;
40.  
»upravljavec oskrbovalnega mesta« je fizična ali pravna oseba, odgovorna
za tehnično upravljanje in delovanje oskrbovalnega mesta, ki končnim
uporabnikom zagotavlja storitev oskrbe z gorivom, tudi v imenu in za račun
ponudnika storitev oskrbe z gorivom;
41.  
»upravljavec polnilnega mesta« je fizična ali pravna oseba, odgovorna za
upravljanje in delovanje polnilnega mesta, ki končnim uporabnikom zagotavlja
storitev polnjenja, tudi v imenu in za račun ponudnika storitev oskrbe z
gorivom;
42.  
»urbano vozlišče« je urbano vozlišče, kot je opredeljeno v točki (p) 3. člena Uredbe 1315/2013/EU.
(2) Drugi izrazi, uporabljeni v tem zakonu, pomenijo enako
kot izrazi, ki jih določajo predpisi, ki urejajo področje energetike.
II. poglavje: NACIONALNI OKVIR POLITIKE
4. člen
(načrtovanje nacionalnega okvira politike za razvoj trga z
alternativnimi gorivi v prometu ter vzpostavitev ustrezne infrastrukture)
(1) Nacionalni okvir politike za razvoj trga z alternativnimi
gorivi v prometu ter vzpostavitev ustrezne infrastrukture za alternativna
goriva v prometu (v nadaljnjem besedilu: nacionalni okvir politike) se načrtuje
v okviru celovitega nacionalnega energetskega in podnebnega načrta (v
nadaljnjem besedilu: NEPN) z vidika doseganja energetskih in podnebnih ciljev
za področje prometa. Razvoj infrastrukture za alternativna goriva v prometu kot
del prometne infrastrukture se načrtuje v državni celostni prometni strategiji
(v nadaljnjem besedilu: DCPS).
(2) Pri načrtovanju nacionalnega okvira politike se
upoštevajo potrebe različnih vrst prometa, vključno s tistimi, za katere so na
voljo omejene alternative fosilnim gorivom.
(3) Nacionalni okvir politike upošteva interese samoupravnih
lokalnih skupnosti, zlasti kar zadeva polnilno in oskrbovalno infrastrukturo za
javni prevoz, ter interese zadevnih deležnikov.
(4) Država na podlagi posvetovanj ali skupnih okvirov
politike sodeluje z drugimi državami članicami Evropske unije pri
zagotavljanju, da so ukrepi, potrebni za doseganje ciljev iz nacionalnega
okvira politike, skladni in usklajeni z zavezujočimi cilji Evropske unije, tako
da je dosežena čezmejna pokritost z infrastrukturo za alternativna goriva.
(5) Nacionalni okvir politike vsebuje tudi strategije za
spodbujanje prehoda na alternativna goriva v sektorjih, ki jih je težko
razogljičiti, kot so letalski promet, pomorski promet, promet po celinskih
plovnih poteh in železniški promet v segmentih omrežja, ki jih ni mogoče
elektrificirati.
5. člen
(akcijski načrt za spodbujanje prehoda na alternativna
goriva v prometu in vzpostavitev ustrezne infrastrukture)
(1) Za doseganje ciljev strateških dokumentov iz prejšnjega
člena se pripravi podroben akcijski načrt za spodbujanje prehoda na
alternativna goriva v prometu in vzpostavitev ustrezne infrastrukture (v
nadaljnjem besedilu: akcijski načrt), ki je usklajen tudi s strateškimi načrti
s področja proizvodnje vodika oziroma razvoja infrastrukture za proizvodnjo,
distribucijo in rabo vodika ter vsebuje:
-       
ukrepe za doseganje energetskih in podnebnih ciljev iz NEPN glede na
vrste prometa in vrste alternativnih goriv,
-       
ukrepe za spodbujanje vzpostavitve infrastrukture za alternativna goriva
pri storitvah javnega prevoza,
-       
ukrepe za spodbujanje prehoda na alternativna goriva v prometu, vključno
z ukrepi za spremembo sestave voznega parka cestnih vozil, ki uporabljajo
fosilne naftne vire, z nizkoogljičnimi in brezemisijskimi vozili,
-       
ukrepe za spodbujanje in lajšanje vzpostavljanja polnilnih mest, ki niso
javno dostopna,
-       
določitev mestnih in primestnih naselij, drugih gosto naseljenih območij
in omrežij, ki bodo opremljena z javno dostopnimi polnilnimi mesti,
-       
ukrepe za doseganje ciljev, kot izhajajo iz predpisov Evropske unije,
-       
pilotne in demonstracijske projekte, promocijske in druge aktivnosti,
potrebne za spodbujanje in lajšanje prehoda na alternativna goriva v prometu,
-       
terminski načrt,
-       
navedbo institucij, odgovornih za izvajanje akcijskega načrta,
-       
vire financiranja in
-       
kazalnike, ki omogočajo spremljanje doseganja ciljev in vrednotenje
učinkov, ki prispevajo k energetskim in podnebnim ciljem.
(2) Akcijski načrt se posodablja glede na potrebe, izhajajoč
iz spremenjenih okoliščin in razvoja trga, na vsaka tri leta.
(3) Akcijski načrt na predlog ministrstva, pristojnega za
prometno politiko (v nadaljnjem besedilu: ministrstvo), sprejme Vlada Republike
Slovenije (v nadaljnjem besedilu: vlada).
6. člen
(spremljanje in poročanje)
(1) Za spremljanje izvajanja akcijskega načrta in
koordinacijo priprave poročil za poročanje Evropski komisiji skrbi ministrstvo.
Ministrstvo na vsaka tri leta Evropski komisiji predloži poročilo o izvajanju
akcijskega načrta. V tem poročilu se navedejo informacije, kot izhajajo iz
Priloge I k Direktivi 2014/94/EU, po potrebi pa tudi ustrezna utemeljitev glede
uspešnosti izpolnjevanja nacionalnih ciljev iz DCPS.
(2) Elektrooperaterja in Agencija za energijo v skladu z
medsebojnim dogovorom pripravijo oceno potencialnega prispevka dvosmernega
polnjenja k prodoru električne energije iz obnovljivih virov energije v
elektroenergetski sistem ter ocenijo potencial vzpostavitve in delovanja
digitalno povezanih polnilnih mest, ki bi električnim vozilom omogočila, da
dodatno prispevajo k prožnosti energetskega sistema. Ocena se pripravi pri
vsaki pripravi ali posodobitvi akcijskega načrta ter vsaj en mesec pred
vsakokratno predložitvijo poročila iz prejšnjega odstavka Evropski komisiji.
III. poglavje: POLNILNA INFRASTRUKTURA ZA VOZILA, PLOVILA IN
MIRUJOČE ZRAKOPLOVE
1. oddelek: Polnilna infrastruktura za cestna vozila
1. pododdelek: Splošne določbe
7. člen
(cilji za polnilno infrastrukturo)
(1) Nacionalni cilji glede minimalnega števila polnilnih mest
in polnilnih postaj glede na moč in način polnjenja ter potrebna skupna izhodna
moč polnilnih postaj glede na predvideno projekcijo registriranih električnih
vozil v voznem parku se opredelijo v nacionalnem okviru politike, pri čemer se
upošteva prispevek k podnebnim in energetskim ciljem.
(2) Cilji glede polnilne infrastrukture za lahka in težka
vozila v urbanih vozliščih in na omrežju TEN-T, v smislu števila polnilnih
parkov in polnilnih mest v teh polnilnih parkih, njihove medsebojne razdalje
ter izhodne moči, se v nacionalnem okviru politike določijo v skladu z
zavezujočimi cilji, ki jih za države članice določi Evropska unija.
(3) Pri določanju ciljev za polnilno infrastrukturo se
upošteva celovita geografska pokritost mreže polnilne infrastrukture na
državni, regionalni in lokalni ravni. Pri tem se pri prepoznavi potreb in
načrtovanju vzpostavitve ali širitve mreže polnilne infrastrukture poleg zavez,
ki jih določi Evropska unija, upoštevajo še vsaj naslednja merila:
-       
demografske značilnosti in poselitveni vzorec,
-       
prometni tokovi in dnevna obremenitev omrežja javnih cest,
-       
migracijski prometni tokovi med kraji in regijami ter čezmejni tranzitni
promet,
-       
število električnih vozil v voznem parku in predvidena rast števila
električnih vozil v prihodnjih letih,
-       
obstoječa javno dostopna polnilna infrastruktura,
-       
bližina in zmogljivost distribucijskega in prenosnega električnega
omrežja ter potrebne ojačitve in širitve,
-       
ocena razmerja med javno dostopno in zasebno polnilno infrastrukturo,
-       
druga merila, ki vplivajo na potrebe po javno dostopni in zasebni
polnilni infrastrukturi na določenem geografskem območju.
8. člen
(načrtovanje primernih lokacij polnilnih parkov visokih moči
za hitro polnjenje ob omrežju javnih cest ter za polnilno infrastrukturo v
občinah)
(1) Distribucijski operater in izvajalec gospodarske javne
službe iz 12. člena tega zakona v
sodelovanju z upravljavci javnih cest ter pristojnimi državnimi in lokalnimi
organi pripravita državni načrt primernih lokacij polnilnih parkov, kjer
priključne zmogljivosti omogočajo delovanje polnilnih parkov visokih moči za
hitro polnjenje ob omrežju javnih cest. Državni načrt vsebuje tudi načrt lokacij
za polnilno infrastrukturo mestnih občin iz prvega odstavka 9. člena tega zakona, lahko pa tudi ostalih
občin, če izrazijo interes za sodelovanje in pri načrtovanju primernih lokacij
upoštevajo določbe 9. člena tega zakona.
Občine so dolžne na poziv izvajalca gospodarske javne službe iz 12. člena tega zakona ali distribucijskega
operaterja pravočasno posredovati potrebne podatke za pripravo lokalnega načrta
za polnilno infrastrukturo. Ministrstvo pripravi vsebinske usmeritve za
pripravo lokalnih načrtov za polnilno infrastrukturo.
(2) Strokovna podlaga za pripravo državnega načrta primernih
lokacij polnilnih parkov je načrtovalsko orodje izvajalca gospodarske javne
službe iz 12. člena tega zakona. Primerne
lokacije polnilnih parkov visokih moči se načrtujejo tako, da se najprej v
največji mogoči meri izrabi že obstoječa podporna energetska, cestna in druga
obstoječa infrastruktura ter znižajo stroški naložb v javno infrastrukturo ob
hkratni zadovoljitvi potreb prometnega sektorja.
(3) Upravljavci javnih cest pripravljavcema državnega načrta
primernih lokacij polnilnih parkov na njun poziv predložijo podatke oziroma
seznam vseh lokacij obstoječih ter načrtovanih počivališč in parkirišč za težka
in lahka vozila, ki jih upravljajo, enako velja za vse uvoze na ceste in izvoze
z njih. Za navedene načrtovane objekte se štejejo objekti, kot izhaja iz
naložbenih načrtov upravljavca javne ceste.
(4) Ministrstvo koordinira in usmerja delo za pripravo
državnega načrta primernih lokacij polnilnih parkov ob omrežju državnih cest.
(5) Distribucijski operater načrtuje lokacije polnilnih
parkov do 3 MW skupne izhodne moči, razen v posebnih primerih, če na lokaciji
že obstaja zadostna priključna moč ali sta ojačitev in razširitev omrežja na
tem območju že načrtovani v razvojnem načrtu distribucijskega sistema zaradi
priključitve novih uporabnikov sistema oziroma naprav za proizvodnjo električne
energije iz obnovljivih virov energije. Distribucijski operater v sodelovanju z
upravljavci javnih cest pripravi nabor primernih lokacij in priključnih moči
ter jih vključi v desetletni razvojni načrt distribucijskega sistema na
področju, ki se nanaša na elektrifikacijo prometa.
(6) Izvajalec gospodarske javne službe iz 12. člena tega zakona načrtuje lokacije polnilnih
parkov 3 MW ali več skupne izhodne moči v bližini prenosnega omrežja, lahko pa
tudi za nižje izhodne moči, kadar v neposredni bližini lokacije ni zadostnih
priključnih zmogljivosti na distribucijskem omrežju ter je takšen ukrep
ekonomsko bolj ugoden, ker bi stroški ojačitve in širitve distribucijskega
omrežja za potrebe priključitve polnilnih parkov presegli stroške neposredne
priključitve na prenosno omrežje. Lokacije polnilnih parkov v bližini
prenosnega omrežja se načrtujejo tako, da se prednostno omogoči priključitev
polnilnega parka na prenosno omrežje z vzankanjem v obstoječe omrežje.
(7) Državni načrt primernih lokacij polnilnih parkov po
predhodni odobritvi ministra, pristojnega za prometno politiko (v nadaljnjem
besedilu: minister), in ministra, pristojnega za energijo, objavita
distribucijski operater in izvajalec gospodarske javne službe iz 12. člena tega zakona na digitalni platformi iz
41. člena tega zakona. Državni načrt v
delu, ki se nanaša na lokalne načrte občin, pred posredovanjem ministru v
odobritev potrdi tudi občina. Iz načrta morajo biti za posamezno lokacijo
razvidni maksimalna priključna moč, stroški priključitve na omrežje ter
maksimalno število polnilnih in parkirnih mest za lahka in težka vozila. Načrt
se posodablja glede na razvoj trga in spremenjene okoliščine.
(8) Identificirane lokacije v potrjenem državnem načrtu iz
prejšnjega odstavka so pogoj za priključitev javno dostopnih polnilnih mest na
sistem, razen če je vlagatelj v polnilno infrastrukturo (v nadaljnjem besedilu:
vlagatelj) pripravljen sam nositi nesorazmerne stroške priključitve zaradi
povečanja zmogljivosti sistema.
(9) Priključitev javno dostopnih polnilnih parkov skupne
izhodne moči vsaj 3 MW na prenosni ali distribucijski sistem je ob omrežju
TEN-T dopustna za polnilne parke, ki jih vzpostavi izvajalec gospodarske javne
službe iz 12. člena tega zakona.
9. člen
(lokalni načrti za polnilno infrastrukturo)
(1) V okviru državnega načrta iz 8. člena
tega zakona se za mestne občine pripravi lokalni načrt za polnilno
infrastrukturo, s katerim se načrtuje vzpostavitev namenske polnilne
infrastrukture za uporabo prekinljivih obnovljivih virov električne energije in
omrežja javno dostopnih polnilnih mest za naslednje skupine končnih
uporabnikov:
-       
izvajalce gospodarskih javnih služb in izvajalce javnega prevoza
potnikov,
-       
prebivalce večstanovanjskih stavb, ki nimajo lastnih parkirnih mest
oziroma nimajo možnosti polnjenja v stavbah ali njihovi neposredni okolici,
-       
sisteme souporabe osebnih avtomobilov,
-       
zaposlene v javnih ustanovah,
-       
uporabnike javnih parkirišč in parkirišč za tovorna vozila na urbanih
območjih,
-       
druge uporabnike po presoji občine.
(2) Na seznam lokacij za polnilno infrastrukturo se
prednostno uvrstijo lokacije, kjer so že obstoječa parkirna mesta in ustrezna
priključna moč.
(3) Načrt lokacij, primernih za vzpostavitev polnilne
infrastrukture, se načrtuje v digitalni obliki, ki omogoča prenos podatkov in
interoperabilnost z digitalno platformo iz 41. člena tega zakona. Tehnične
smernice za prenos podatkov iz načrta za polnilno infrastrukturo v digitalno
platformo pripravi upravljavec digitalne platforme.
(4) Javno dostopna polnilna mesta, ki jih vzpostavijo lokalne
skupnosti morajo biti digitalno povezana in imeti zagotovljeno redno
vzdrževanje.
10. člen
(zagotavljanje zemljišč za javno dostopna polnilna mesta)
(1) Če je to nujno potrebno zaradi vzpostavitve mreže javno
dostopnih polnilnih mest, ki se zagotavlja v okviru gospodarske javne službe iz
12. člena tega zakona, se zemljišča lahko
razlastijo ali obremenijo za namen vzpostavitve polnilnega parka. Javna korist
je izkazana z načrtom primernih lokacij polnilnih parkov skupne izhodne moči
vsaj 3 MW, ki ga v skladu s 13. členom
tega zakona potrdi vlada.
(2) Razlastitveni upravičenec je Republika Slovenija.
Razlastitveni zavezanec je fizična ali pravna oseba, ki ima v lasti zemljišče.
(3) Občine in država ter druge pravne osebe, katerih edini
ustanovitelj oziroma družbenik je država ali občina, so bodisi s prodajo bodisi
z oddajo v najem ali na drug ustrezen način dolžne dati na voljo zemljišča, ki
jih noben upravljavec trajno ne potrebuje za opravljanje svojih nalog, za namen
vzpostavitve javno dostopnih polnilnih mest na lokacijah, kot so določene v
državnem načrtu primernih lokacij polnilnih parkov iz 8. člena tega zakona
ali lokalnem načrtu za polnilno infrastrukturo iz 9. člena tega zakona.
11. člen
(enako obravnavanje vlagateljev pri oddaji in prodaji
zemljišč v javni lasti)
(1) Pri upravljanju zemljišč za namene iz tretjega odstavka
prejšnjega člena ali razpolaganju z njimi, razen če gre za vzpostavitev
polnilnih parkov v okviru gospodarske javne službe iz 12. člena tega zakona, upravljavci stvarnega
premoženja v javni lasti sklenejo pravni posel z zemljišči na podlagi
preglednih in nediskriminatornih postopkov, ki v okviru meril za izbor najugodnejšega
ponudnika upoštevajo naslednja merila:
-       
poslovni načrt in sposobnost za izvedbo naložbe v določenem časovnem
obdobju,
-       
čas izpeljave projekta,
-       
višino ponujene cene najema ali nakupa zemljišča,
-       
predvideno število novih zaposlitev v povezavi s projektom,
-       
druge storitvene aktivnosti, ki povečajo privlačnost lokacije, kot so
gostinske storitve in počivališča, toalete ter drugi smiselni objekti in
storitve,
-       
možnost integracije naprav za proizvodnjo električne energije iz
obnovljivih virov energije v sistem oskrbe z električno energijo na lokaciji.
(2) Pri pripravi razpisa za oddajo ali prodajo zemljišč je
treba zagotoviti ustrezno pokritost mreže javno dostopnih polnilnih mest. Če je
mogoče, je treba združiti ekonomsko privlačne in manj privlačne lokacije v
sklope, ki so samostojen predmet razpisa.
(3) Lokacije, ki so predmet razpisa, se razvrstijo v
kategorije glede na objektivna merila, kot so število prebivalcev, povprečni
letni dnevni promet, migracijski tokovi ter drugi dejavniki, ki vplivajo na pogostost
polnjenja na določeni lokaciji in ekonomsko privlačnost lokacij.
2. pododdelek: Zagotavljanje in upravljanje
podporne infrastrukture ter priključnih zmogljivosti v polnilnih parkih visokih
moči za hitro polnjenje skupne izhodne moči vsaj 3 MW
12. člen
(gospodarska javna služba zagotavljanja in upravljanja
podporne infrastrukture ter priključnih zmogljivosti v polnilnih parkih visokih
moči za hitro polnjenje skupne izhodne moči vsaj 3 MW)
(1) Dejavnost zagotavljanja in upravljanja podporne infrastrukture
ter priključnih zmogljivosti v polnilnih parkih visokih moči za hitro polnjenje
skupne izhodne moči vsaj 3 MW ter v primeru, kot izhaja iz šestega odstavka 8. člena tega zakona, izjemoma tudi nižjih
izhodnih moči, je obvezna državna gospodarska javna služba.
(2) Vlada podeli koncesijo za izvajanje gospodarske javne
službe iz prejšnjega odstavka gospodarski družbi, ki je neposredno ali posredno
v stoodstotni državni lasti, po pravilih, ki veljajo za podelitev koncesije med
subjekti v javnem sektorju, kot je to urejeno v zakonu, ki ureja nekatere
koncesijske pogodbe (v nadaljnjem besedilu: izvajalec).
(3) Zagotavljanje podporne infrastrukture ter priključnih
zmogljivosti obsega naloge, ki so potrebne, da se zagotovi in izvede
infrastrukturna ureditev polnilnega parka, zlasti pa:
-       
identificiranje primernih lokacij polnilnih parkov za električna vozila
in potrebnih priključnih moči;
-       
pridobivanje zemljišč, ki spadajo v ureditveno območje polnilnega parka,
vključno z dostopom do javne ceste;
-       
zagotovitev opremljenosti polnilnega parka s podporno infrastrukturo;
-       
zagotovitev priključka, s katerim je polnilni park priključen na
električno omrežje, kadar priključitve ni mogoče izvesti z vzankanjem.
(4) Upravljanje podporne infrastrukture ter priključnih
zmogljivosti obsega naloge, ki so potrebne, da se na območju polnilnega parka
organizira trajno in nemoteno izvajanje dejavnosti polnjenja, kar obsega
zlasti:
-       
dodeljevanje polnilnih mest in zmogljivosti priključne moči za namene
polnjenja električnih vozil;
-       
urejanje pogodbenih razmerij z vlagatelji pri uporabi dodeljenih
zmogljivosti za namene polnjenja električnih vozil;
-       
usklajevanje dejavnosti za nemoteno vzpostavitev in delovanje polnilnih
mest;
-       
skrb, da je na območju polnilnega parka omogočeno trajno izvajanje dejavnosti,
potrebnih za nemoteno polnjenje električnih vozil;
-       
vzdrževanje podporne elektroenergetske infrastrukture znotraj polnilnega
parka ter izvajanje aktivnosti za zagotovitev varnega in zanesljivega
obratovanja;
-       
skrb za razvoj polnilnega parka;
-       
predpisovanje splošnih pogojev za uporabo polnilnega parka za izvajanje
potrebnih dejavnosti za nemoteno polnjenje električnih vozil ali druge
gospodarske dejavnosti.
(5) Izvajalec vzpostavi, vodi in vzdržuje načrtovalsko orodje
za identificiranje primernih lokacij polnilnih parkov visokih moči za
električna vozila ter okvirno določi zmogljivost polnjenja polnilnih parkov.
(6) Izvajalec organizira digitalno platformo za spodbujanje
naložb v polnilno infrastrukturo, kot izhaja iz 41. člena
tega zakona.
(7) Izvajalec pripravlja smernice in mnenja v postopkih
priprave prostorskih aktov za področje polnilne infrastrukture visokih moči v
skladu z zakonom, ki ureja prostor.
(8) Vlada določi način in pogoje opravljanja gospodarske
javne službe iz tega člena in sklene z izvajalcem koncesijsko pogodbo, v kateri
uredita medsebojna razmerja v zvezi z izvajanjem obvezne gospodarske javne
službe, kot to določa zakon, ki ureja gospodarske javne službe, zlasti pa še:
-       
obseg storitev;
-       
način in roke izpolnjevanja medsebojnih pogodbenih obveznosti;
-       
način finančnega in strokovnega nadzora nad izvajanjem gospodarske javne
službe, ki je predmet pogodbe, in vsebino poročil, ki jih izvajalec obvezne
gospodarske javne službe posreduje ministrstvu.
13. člen
(potrditev načrta primernih lokacij polnilnih parkov izhodne
moči vsaj 3 MW)
(1) Izvajalec k predlogu državnega načrta primernih lokacij
polnilnih parkov izhodne moči vsaj 3 MW pridobi soglasje pristojnega
elektrooperaterja, ki upravlja sistem, na katerega bodo neposredno priključeni
polnilni parki, ter odobritev ministrov iz sedmega odstavka 8. člena tega zakona. Če je potrebna razlastitev
zemljišč na ureditvenem območju polnilnega parka ali umestitev v državni
prostorski načrt, mora načrt v tem delu potrditi tudi vlada.
(2) Predlog državnega načrta primernih lokacij polnilnih
parkov izhodne moči vsaj 3 MW poleg informacij iz sedmega odstavka 8. člena tega zakona vsebuje tudi informacije o
velikosti ureditvenega območja polnilnega parka in zemljiščih na območju
polnilnega parka.
(3) Izvajalec predlog državnega načrta primernih lokacij
polnih parkov izhodne moči vsaj 3 MW, preden ga pošlje ministrstvu oziroma
vladi, javno objavi ter zainteresiranim vlagateljem omogoči podajo mnenj glede
zmogljivosti polnilnega parka ter načrtovanih spremljajočih aktivnosti na teh
lokacijah ali drugih, za razvoj polnilnega parka pomembnih elementov. Predlog
državnega načrta mora biti javno dostopen na spletni strani izvajalca za podajo
komentarjev vsaj 30 dni. Izvajalec z javno razgrnitvijo predloga državnega načrta
pisno seznani lastnike zemljišč na ureditvenem območju polnilnega parka in
lastnike zemljišč, na katerih je predvidena izgradnja podporne infrastrukture,
ki je potrebna za delovanje polnilnega parka.
14. člen
(ureditveno območje polnilnega parka)
(1) Ureditveno območje polnilnega parka je območje, namenjeno
polnjenju električnih vozil, ki obsega:
-       
zemljišča, namenjena postavitvi polnilnih postaj s pripadajočimi
parkirnimi površinami;
-       
zemljišča, namenjena pozidavi z gradbenimi inženirskimi objekti, ki so
potrebni za obratovanje polnilnega parka.
(2) Izvajalec za posamezno ureditveno območje polnilnega
parka zagotovi pripravo investicijskega programa, ki ga potrdi minister.
15. člen
(pridobivanje zemljišč na ureditvenem območju polnilnega
parka)
(1) Pravne posle za pridobitev lastninske pravice ali drugih
pravic na tujem zemljišču, ki se nahajajo na potrjenih lokacijah iz državnega
načrta oziroma na katerih je predvidena izgradnja podporne infrastrukture, ki
je potrebna za delovanje polnilnega parka, sklepa izvajalec v svojem imenu in
za svoj račun.
(2) Ne glede na prejšnji odstavek izvajalec sklepa posle v
imenu in za račun Republike Slovenije, kadar se sredstva za pridobitev
lastninske pravice ali drugih pravic na tujem zemljišču zagotavljajo v državnem
proračunu iz naslova letne dajatve za motorna vozila.
(3) Občine in država ter druge pravne osebe, katerih edini
ustanovitelj oziroma družbenik je država ali občina, so bodisi s prodajo bodisi
z oddajo v najem ali na drug ustrezen način izvajalcu dolžne dati na voljo
zemljišča, ki jih noben upravljavec trajno ne potrebuje za opravljanje svojih
nalog, za namen vzpostavitve polnilnih parkov na potrjenih lokacijah iz 13. člena tega zakona. Navedena obveznost velja
tudi za zemljišča, ki jih država razlasti za namen iz prvega odstavka 10. člena tega zakona.
(4) Ne glede na določbe zakona, ki ureja stvarno premoženje
države in samoupravnih lokalnih skupnosti, lahko država ali občina zemljišča v
njuni lasti, ki so določena v potrjenem državnem načrtu primernih lokacij iz
13. člena tega zakona, izvajalcu:
-       
brezplačno odsvoji;
-       
proda z neposredno pogodbo po ocenjeni vrednosti pooblaščenega cenilca,
ki je imenovan na podlagi zakona, ki ureja revidiranje;
-       
sklene neposredno pogodbo o oddaji zemljišča v najem ali ustanovitvi stavbne
pravice.
(5) Če polnilni park na zemljiščih iz prejšnjega odstavka ne
začne obratovati v treh letih od sklenitve pravnega posla, s katerim je
izvajalec pridobil zemljišče, mora izvajalec pod istimi pogoji in brez bremen
ponuditi zemljišče prejšnjemu lastniku ali lastniku predlagati prenehanje
pravice do uporabe zemljišča.
16. člen
(dodeljevanje priključnih zmogljivosti za polnilna mesta)
(1) Izvajalec zagotavlja zainteresiranim vlagateljem dostop
do polnilnega parka na podlagi sklepanja pogodb o zakupu priključne
zmogljivosti za polnilna mesta, ki vključuje tudi pravico do uporabe
pripadajočega prostora za namestitev polnilne postaje s parkiriščem. Pogodbe o
zakupu priključne zmogljivosti za polnilna mesta se sklepajo za čas, ki je
potreben, da se vlagatelju omogočijo stabilnost in varnost naložbe, možnost
učinkovitega in varnega financiranja naložbe ter povrnitev vložkov, vendar ne
več kot 15 let za lahka vozila in 20 let za težka vozila.
(2) Priključne zmogljivosti za polnilna mesta se dodeljujejo
v preglednem, nediskriminatornem in tržno zasnovanem postopku ter na način, ki
spodbuja konkurenco med upravljavci polnilnih mest.
(3) V polnilnem parku lahko pridobi priključne zmogljivosti
za polnilna mesta več vlagateljev. Izvajalec pri pripravi razpisov za
pridobitev priključnih pravic razpoložljive zmogljivosti razdeli v sklope, tako
da je vlagateljem omogočena prijava na enega ali več sklopov. Izvajalec pri
oddaji priključnih zmogljivosti lahko združuje tudi različne lokacije v sklope,
tako da kombinira ekonomsko manj privlačne in ekonomsko bolj privlačne
lokacije.
(4) Izvajalec po javnem pooblastilu sprejme pravila, s
katerimi določi standardizirane tipe zakupnih razmerij, postopek in
metodologijo za dodeljevanje priključne zmogljivosti in oblikovanje izklicne
cene zakupa ter splošne pogoje za uporabo polnilnega parka. Izvajalec mora pred
sprejetjem pravil opraviti javno posvetovanje z zainteresiranimi stranmi o
osnutku predloga pravil. Javno posvetovanje ne sme biti krajše od 30 dni in
mora omogočati, da zainteresirane strani podajo svoje predloge in pripombe na
osnutek predloga pravil.
(5) Pred objavo pravil iz prejšnjega odstavka izvajalec
pridobi soglasje ministra.
17. člen
(pravica do uporabe sistema)
(1) Vlagatelj na podlagi pogodbe o zakupu priključne
zmogljivosti za polnilna mesta pridobi pravico do priključitve na sistem v
okviru dodeljene priključne moči in trajanja pogodbe. Veljavnost soglasja za
priključitev in pogodbe o uporabi sistema je vezana na veljavnost pogodbe o
zakupu priključne zmogljivosti za polnilna mesta.
(2) Ne glede na določbe zakona, ki ureja oskrbo z električno
energijo, elektrooperater odklopi uporabnikovo polnilno mesto brez predhodnega
obvestila od omrežja, če uporabniku sistema iz katerega koli razloga preneha
veljati pogodba o zakupu priključne zmogljivosti za to polnilno mesto.
18. člen
(namenskost priključnih zmogljivosti za polnilna mesta)
(1) Pravice do uporabe priključne zmogljivosti za polnilna
mesta, ki je dodeljena vlagatelju, ni dovoljeno prenesti na drugo osebo ali je
uporabiti za drug namen.
(2) Priključne zmogljivosti za polnilna mesta se uporabijo
izključno za vzpostavitev polnilnih mest za električna vozila in spremljajoče
aktivnosti, kot so objekti in storitve, ki povečujejo privlačnost lokacije in
izboljšujejo uporabniško izkušnjo, ter za priključitve proizvodnih naprav za
proizvodnjo električne energije iz obnovljivih virov energije, če bodo te
neposredno povezane z izrabo obnovljivih virov energije v prometu, vključno z
vodikom.
(3) Izvajalec lahko v celoti ali delno prekliče dodeljeno
priključno zmogljivost za polnilna mesta, če je imetnik ne izkorišča več kot
pet mesecev ali če je v tem času ne izkorišča v zadostnem obsegu, kar
podrobneje uredi izvajalec v splošnih pogojih za uporabo polnilnega parka. Imetnik
izgubi pravico do priključne zmogljivosti v trenutku, ko je ta prerazporejena
drugemu imetniku v skladu s splošnimi pogoji za uporabo polnilnega parka, ki
jih določi izvajalec.
19. člen
(zagotavljanje podatkov za načrtovalsko orodje)
(1) Za izvajanje naloge iz petega odstavka 12. člena tega zakona upravljavci podatkovnih baz,
ki niso javno dostopne, izvajalcu pošljejo podatke, ki so obvezni vhodni
parametri za delovanje načrtovalskega orodja, in sicer:
-       
distribucijski operater oziroma podjetja, na katera je distribucijski
operater prenesel izvajanje nalog gospodarske javne službe dejavnost
distribucijskega operaterja, ter sistemski operater: podatke o topologiji
omrežja, obremenitvah, prevzemu energije, zmogljivosti omrežja ter načrtovanih
naložbah v razširitev in ojačitve omrežja;
-       
upravljavci javnih cest: podatke o prometnih tokovih, dnevnih
obremenitvah, tranzitnih tokovih, povprečnem letnem dnevnem prometu in
migracijskih tokovih, ločeno za lahka in težka vozila, če se zbirajo ločeno, o
poteku cestnega omrežja in načrtovanih naložbah v razširitve cestnih omrežij,
vključno s počivališči za lahka vozila ter varnimi in varovanimi počivališči za
težka vozila;
-       
upravljavci javnih komunikacijskih omrežij in javnih parkirnih površin:
podatke o vrsti in trasi komunikacijskega omrežja ter podatke o zemljiščih, na
katerih so urejene javne parkirne površine.
(2) Upravljavec podatkovne baze iz prejšnjega odstavka
izvajalcu pošlje podatke, ki ne vključujejo osebnih podatkov, tako da mu
omogoči neposreden dostop do podatkov in njihov prevzem prek omrežnih storitev
ali z uporabo računalniških orodij, če pa to ni mogoče, mu jih pošlje v
digitalni obliki.
(3) Izvajalec lahko za namene iz petega odstavka
12. člena tega zakona v načrtovalsko orodje brezplačno vključi in med seboj
povezuje naslednje podatke:
-       
iz registra nepremičnin, ki ga vodi Geodetska uprava Republike
Slovenije, na podlagi katastrske občine in parcelne številke ali naslova:
podatke o parcelah iz zemljiškega katastra, podatke o stavbah in delih stavb iz
katastra stavb ter druge podatke o lastnostih parcel, stavb in delov stavb;
-       
iz zbirke prostorskih aktov, zbirke podatkov o graditvi objektov,
evidence stavbnih zemljišč in evidence dejanske rabe poseljenih zemljišč, ki
jih vodi ministrstvo, pristojno za prostor, na podlagi katastrske občine in
parcelne številke, številke stavbe ali dela stavbe, če obstaja, ali naslova:
podatke o prostorskih aktih, ki se vodijo v zbirki prostorskih aktov, podatke o
graditvi objektov, ki se vodijo v zbirki podatkov o graditvi objektov, podatke
o stavbnih zemljiščih, ki se vodijo v evidenci stavbnih zemljišč, ter podatke o
poseljenih zemljiščih, ki se vodijo v evidenci dejanske rabe poseljenih
zemljišč;
-       
iz zbirnega katastra gospodarske javne infrastrukture, ki ga vodi
Geodetska uprava Republike Slovenije, na podlagi katastrske občine in parcelne
številke: podatke o vrstah in legi omrežij in objektov gospodarske javne
infrastrukture in omrežne priključne točke javnega komunikacijskega omrežja.
(4) Izvajalec z upravljavci podatkovnih baz iz prvega in
tretjega odstavka tega člena sklene sporazum, s katerim se določijo vsebina
podatkov, način zagotavljanja dostopa, varnost podatkov, časovno osveževanje in
drugi parametri, pomembni za delovanje načrtovalskega orodja.
20. člen
(financiranje gospodarske javne službe in nadzor nad njenim
izvajanjem)
(1) Dejavnost gospodarske javne službe se financira iz:
-       
prihodka od zakupa priključnih zmogljivosti za polnilna mesta,
-       
prihodka od oddaje zemljišč za dejavnosti polnjenja in za spremljajoče
aktivnosti.
(2) Za izvajanje nalog iz petega in šestega odstavka
12. člena tega zakona ministrstvo z izvajalcem sklene neposredno pogodbo o
izvedbi javnega naročila, skladno s pravili javnega naročanja. Sredstva za
financiranje teh nalog se zagotavlja v proračunskih sredstvih ministrstva.
(3) Izvajalec v skladu z računovodskimi standardi vodi ločene
računovodske evidence za dejavnost gospodarske javne službe po tem zakonu in
mora v pojasnilih k računovodskim izkazom razkriti ločene računovodske izkaze
po posameznih dejavnostih. Sredstva iz prvega odstavka tega člena, ki jih
izvajalec prejme za opravljanje gospodarske javne službe po tem zakonu, se ne
smejo prenesti na drugo področje dejavnosti izvajalca. Prav tako se stroški in
sredstva (opredmetena osnovna sredstva in neopredmetena sredstva) ter
obveznosti gospodarske javne službe po tem zakonu ne smejo prenesti na druge
dejavnosti izvajalca.
(4) Za vodenje ločenih računovodskih evidenc po posameznih
dejavnostih mora izvajalec skladno z računovodskimi standardi v svojih
notranjih aktih opredeliti sodila za razporejanje sredstev in obveznosti,
stroškov in odhodkov ter prihodkov, ki jih upoštevajo pri vodenju računovodskih
evidenc in pripravi ločenih računovodskih izkazov. Ista sodila se uporabljajo
dosledno vsako poslovno leto.
(5) Ustreznost sodil in pravilnost njihove uporabe enkrat
letno, ob letni reviziji računovodskih izkazov, preveri revizor in poda pisno
mnenje.
(6) Nadzor nad izvajanjem gospodarske javne službe in njenim
financiranjem izvaja ministrstvo.
3. pododdelek: Polnilna infrastruktura
21. člen
(deležniki na polnilni infrastrukturi za električna vozila)
(1) Vsako javno dostopno polnilno mesto mora imeti
upravljavca polnilnega mesta in ponudnika storitev polnjenja, ki sta vpisana v
register identifikacijskih kod v skladu z 31. členom tega zakona.
Upravljavec polnilnega mesta in ponudnik storitev polnjena je lahko ista oseba.
(2) Lastnik javno dostopnih polnilnih mest, ki so bila
sofinancirana iz javnih sredstev, vključno s sredstvi iz proračuna Evropske unije,
zagotavlja delovanje polnilnih mest še vsaj pet let po zaključku projekta
oziroma po zaključku javnega razpisa, iz katerega so bila sofinancirana.
22. člen
(obveznosti upravljavca polnilnega mesta)
(1) Upravljavec polnilnega mesta na javno dostopnih polnilnih
mestih uporabnikom električnih vozil omogoči priložnostno polnjenje, ne da bi
se morali registrirati ali skleniti pogodbo z upravljavcem polnilnega mesta ali
ponudnikom storitve polnjenja. Priložnostna cena in vsi njeni sestavni deli
morajo biti končnim uporabnikom znani pred začetkom polnjenja.
(2) Upravljavec polnilnega mesta na plačljivih javno
dostopnih polnilnih mestih visokih moči 43 kW in več omogoči priložnostno
polnjenje z uporabo plačilnega instrumenta prek terminalov in naprav, ki se
uporabljajo za plačilne storitve, vključno z vsaj eno od naslednjih možnosti:
-       
čitalniki plačilnih kartic,
-       
naprave z brezstično funkcijo, ki lahko preberejo vsaj plačilne kartice.
(3) En plačilni terminal ali naprava iz prejšnjega odstavka
se lahko uporablja za izvajanje plačilnih transakcij za več polnilnih mest v
polnilnem parku.
(4) Cene, ki jih upravljavci polnilnih mest na javno
dostopnih polnilnih mestih zaračunajo ponudnikom storitev polnjenja, in cene,
ki jih ponudniki storitev polnjenja zaračunavajo končnim uporabnikom, morajo
biti primerne, lahko in jasno primerljive, pregledne in nediskriminatorne.
Kadar je ustrezno, se lahko cene razlikujejo le sorazmerno, v skladu z
objektivno utemeljitvijo. Vlada lahko zaradi zaščite potrošnikov sprejme ukrepe
regulacije cen polnjenja na javno dostopnih polnilnih mestih, kot so določitev
elementov cene in regulacija sestavin cene, določitev mehanizma cene ali
določitev najvišje cene. Pri oblikovanju regulacije cen se smiselno upoštevajo
določbe zakona, ki ureja kontrolo nad cenami blaga in storitev.
(5) Upravljavec polnilnega mesta na javno dostopnih polnilnih
mestih zagotovi:
-       
da polnilno mesto izpolnjuje predpisane tehnične zahteve, je varno za
končnega uporabnika ter je redno testirano in ima vsa veljavna dovoljenja, kot
izhaja iz tega zakona in podzakonskih aktov, izdanih na podlagi tega zakona;
-       
da je polnilno mesto opremljeno z ustrezno programsko opremo, ki
zagotavlja:
a)   
možnost polnjenja električnih vozil, vključno s priključnimi hibridnimi
vozili,
b)   
pošiljanje podatkov na nacionalno točko dostopa,
c)   
varno komunikacijo za zaščito pošiljanja podatkov predvsem o končnih
uporabnikih in poravnavah,
č)    identifikacijo
končnega uporabnika,
d)   
druge zahteve kot izhajajo iz podzakonskih aktov, izdanih na podlagi
tega zakona glede tehničnih zahtev za polnilna mesta;
-       
da je običajno polnilno mesto opremljeno z ustrezno programsko opremo,
ki zagotavlja lokalno in oddaljeno upravljanje polnilne moči oziroma pametno
polnjenje;
-       
da je polnilno mesto opremljeno z interoperabilnim naprednim sistemom za
merjenje, ki zagotavlja sprotno merjenje električne energije in pošiljanje
podatkov, kot je to opredeljeno v zakonu, ki ureja oskrbo z električno
energijo;
-       
pošiljanje ločenih podatkov o uporabi energije za storitve polnjenja in
za delovanje polnilnega mesta elektrooperaterju, ponudnikom mobilnostnih
storitev, dobaviteljem električne energije, agregatorjem in ministrstvu,
pristojnemu za energijo;
-       
da se električna energija, dobavljena polnilnemu mestu, uporabi zgolj za
polnitev električnih vozil;
-       
namestitev in overjanje merilnikov izhodne električne energije v skladu
z zakonom, ki ureja področje meroslovja;
-       
da je polnilno mesto vpisano v register identifikacijskih kod in da je
omogočena izmenjava podatkov z nacionalno točko dostopa v skladu z določbami
tega zakona.
2. oddelek: Infrastruktura za oskrbo plovil z
električno energijo z obale
23. člen
(oskrba plovil z električno energijo z obale v tovornem
pristanišču Koper)
(1) Cilji za oskrbo plovil z električno energijo z obale se v
tovornem pristanišču Koper določijo v nacionalnem okviru politike v skladu z
zavezujočimi cilji, ki jih za države članice določi Evropska unija.
(2) Subjekt, na katerega je upravljavec tovornega pristanišča
Koper prenesel pravice in obveznosti opravljanja pristaniških dejavnosti,
vodenja, razvoja in rednega vzdrževanja pristaniške infrastrukture na območju
tovornega pristanišča Koper, zagotovi izvedbo ukrepov za doseganje zavezujočih
ciljev iz prejšnjega odstavka v sodelovanju s sistemskim operaterjem prenosnega
omrežja na območju Republike Slovenije.
(3) Naprave za dobavo električne energije z obale za plovila
za pomorski promet, vzpostavljene ali obnovljene po 18. novembru 2017,
morajo izpolnjevati tehnične zahteve iz točke 1.7 Priloge II k Direktivi
2014/94/EU.
3. oddelek: Infrastruktura za oskrbo mirujočih letal z
električno energijo
24. člen
(obveznosti za upravljavce letališč)
(1) Upravljavci letališč na ozemlju Republike Slovenije, ki
so del omrežja TEN-T, zagotovijo oskrbo mirujočih letal z električno energijo
na vseh položajih zrakoplova v kontaktnem polju, ki se uporabljajo za
komercialni zračni prevoz, in na vseh položajih zrakoplova v predpolju, ki se
uporabljajo za komercialni zračni prevoz.
(2) Upravljavci letališč zagotovijo, da električna energija
za oskrbo mirujočih zrakoplovov iz prejšnjega odstavka prihaja iz električnega
omrežja ali se proizvaja na kraju samem, pri čemer se za proizvodnjo električne
energije na kraju samem ne smejo uporabiti fosilna goriva.
(3) Ne glede na prvi in drugi odstavek tega člena so iz
obveznosti po tem členu lahko izvzeta manjša letališča, če to dopušča predpis
Evropske unije, ki določa zavezujoče cilje za infrastrukturo za alternativna
goriva. Izjeme za manjša letališča predpiše vlada v okviru meril, ki jih določa
predpis Evropske unije.
IV. poglavje: OSKRBOVALNA INFRASTRUKTURA ZA VOZILA IN PLOVILA
NA ZEMELJSKI PLIN
25. člen
(cilji za oskrbovalno infrastrukturo za vozila na zemeljski
plin)
(1) Cilji na področju oskrbe vozil s SZP in UZP se v
nacionalnem okviru politike določijo v skladu z zavezujočimi cilji, ki jih za
države članice določi Evropska unija.
(2) Cilji za oskrbovalno infrastrukturo za UZP na omrežju
TEN-T se v nacionalnem okviru politike načrtujejo tako, da se zagotovi ustrezno
število javno dostopnih oskrbovalnih mest, ki omogočajo, da težka vozila lahko
krožijo po Evropski uniji.
(3) Pri načrtovanju ciljev za oskrbovalno infrastrukturo za
vozila na zemeljski plin, ki presegajo minimalne zavezujoče cilje, ki jih za
Republiko Slovenijo določi Evropska unija, se obvezno upoštevata potencialni
delež zamenjave zemeljskega plina z obnovljivimi plini na načrtovani polnilni
infrastrukturi ter prispevek k doseganju ciljev na področju obnovljivih virov
energije v prometu.
26. člen
(oskrba plovil z UZP v morskih pristaniščih jedrnega omrežja
TEN-T)
(1) Cilji za oskrbovalno infrastrukturo za UZP na omrežju
TEN-T se v nacionalnem okviru politike načrtujejo tako, da je v morskih
pristaniščih jedrnega omrežja TEN-T na voljo ustrezno število oskrbovalnih mest
za UZP, da se omogoči promet morskih ladij v jedrnem omrežju TEN-T, pri čemer
se upoštevajo dejanske tržne potrebe.
(2) Za zagotovitev oskrbe plovil z UZP v jedrnem omrežju
TEN-T ministrstvo po potrebi sodeluje s sosednjimi državami članicami, da se
zagotovi ustrezna pokritost jedrnega omrežja TEN-T.
27. člen
(obveznosti upravljavca oskrbovalnega mesta za zemeljski
plin)
(1) Upravljavec oskrbovalnega mesta zagotovi, da je javno
dostopno oskrbovalno mesto, ki ga upravlja, v skladu s predpisanimi tehničnimi
zahtevami, varno za končnega uporabnika ter je redno testirano in ima vsa
veljavna dovoljenja.
(2) Javno dostopna oskrbovalna mesta morajo omogočati končnim
uporabnikom tudi možnost priložnostne oskrbe z zemeljskim plinom, ne da bi
morali skleniti pogodbo z upravljavcem oskrbovalnega mesta ali ponudnikom
storitve oskrbe z zemeljskim plinom. Priložnostna cena in vsi njeni sestavni
deli morajo biti končnim uporabnikom znani pred začetkom oskrbe z gorivom.
(3) Cene, ki jih upravljavci oskrbovalnih mest na javno
dostopnih oskrbovalnih mestih zaračunavajo končnim uporabnikom, morajo biti
primerne, lahko in jasno primerljive, pregledne in nediskriminatorne. Kadar je
ustrezno, se lahko cene razlikujejo le sorazmerno, v skladu z objektivno
utemeljitvijo.
(4) Upravljavec oskrbovalnega mesta registrira oskrbovalna
mesta in pošlje podatke nacionalni dostopni točki v skladu z določbami tega
zakona.
(5) Če oskrbovalno mesto nima upravljavca oskrbovalnega
mesta, obveznosti upravljavca oskrbovalnega mesta po tem zakonu izvaja lastnik
oskrbovalne infrastrukture.
V. poglavje: OSKRBOVALNA INFRASTRUKTURA ZA VODIK
28. člen
(cilji za oskrbovalno infrastrukturo za vodik)
(1) Cilji na področju oskrbe prometa z vodikom se v
nacionalnem okviru politike določijo v skladu z zavezujočimi cilji, ki jih za
države članice določi Evropska unija.
(2) Pri načrtovanju ciljev za oskrbovalno infrastrukturo za
vodik se v največji meri upošteva zmožnost oskrbe z vodikom, proizvedenim iz
obnovljivih virov energije.
(3) Za čim boljšo izrabo presežkov električne energije iz
omrežja ali električne energije, proizvedene iz obnovljivih virov energije, se
predvidi možnost oskrbe z vodikom na identificiranih lokacijah, kot izhajajo iz
državnega načrta primernih lokacij polnilnih parkov izvajalca gospodarske javne
službe iz 12. člena tega zakona.
29. člen
(obveznosti upravljavca oskrbovalnega mesta za vodik)
(1) Upravljavec oskrbovalnega mesta zagotovi, da je javno
dostopno oskrbovalno mesto, ki ga upravlja v skladu s predpisanimi tehničnimi
zahtevami, varno za končnega uporabnika ter je redno testirano in ima vsa
veljavna dovoljenja.
(2) Javno dostopna oskrbovalna mesta morajo omogočati končnim
uporabnikom tudi možnost priložnostne oskrbe z vodikom, ne da bi morali
skleniti pogodbo z upravljavcem oskrbovalnega mesta ali ponudnikom storitve
oskrbe z vodikom. Priložnostna cena in vsi njeni sestavni deli morajo biti
končnim uporabnikom znani pred začetkom oskrbe z gorivom.
(3) Cene, ki jih upravljavci oskrbovalnih mest na javno
dostopnih oskrbovalnih mestih zaračunavajo končnim uporabnikom, morajo biti
primerne, lahko in jasno primerljive, pregledne in nediskriminatorne. Kadar je
ustrezno, se lahko cene razlikujejo le sorazmerno, v skladu z objektivno
utemeljitvijo.
(4) Upravljavec oskrbovalnega mesta registrira oskrbovalno
mesto in pošlje podatke nacionalni dostopni točki v skladu z določbami tega
zakona.
(5) Če oskrbovalno mesto nima upravljavca oskrbovalnega
mesta, obveznosti upravljavca oskrbovalnega mesta po tem zakonu izvaja lastnik
oskrbovalne infrastrukture.
VI. poglavje: TEHNIČNE ZAHTEVE ZA VZPOSTAVITEV, DELOVANJE IN
VZDRŽEVANJE POLNILNE IN OSKRBOVALNE INFRASTRUKTURE
30. člen
(tehnične zahteve)
(1) Javno dostopna infrastruktura za alternativna goriva v
prometu lahko obratuje samo, če izpolnjuje vse tehnične zahteve za polnilna
mesta ter oskrbovalna mesta za vodik in zemeljski plin, kot izhaja iz Priloge
II Direktive 2014/94/EU in tehničnih predpisov, izdanih na podlagi tega ali
drugih zakonov.
(2) Ministrstvo na svoji spletni strani objavi in redno
posodablja harmonizirane standarde, kot izhajajo iz Direktive 2014/94/EU.
(3) Minister:
-       
za načrtovanje, gradnjo, postavitev, varno delovanje in redno
vzdrževanje polnilne in oskrbovalne infrastrukture za alternativna goriva v
prometu predpiše tehnične zahteve, ki niso zajete s predpisi Evropske unije iz
prvega in drugega odstavka tega člena ali za katere ne obstajajo harmonizirani
standardi, da se zagotovijo varnost in zanesljivost obratovanja polnilne in
oskrbovalne infrastrukture ter njena varna uporaba, in določi način izvedbe
postopkov predpisanih pregledov ter postopkov za ugotavljanje skladnosti s
predpisanimi zahtevami in dokumentacijo, ki je potrebna v zvezi s tem;
-       
za polnilne postaje in polnilna mesta predpiše tehnične zahteve, ki niso
zajete s predpisi Evropske unije iz prvega in drugega odstavka tega člena ali
za katere ne obstajajo harmonizirani standardi glede delovanja ali
funkcionalnosti, ki omogočajo pametno polnjenje oziroma dinamično prilagajanje
odjema električne energije ter kibernetsko varnost in delujejo na določene
načine za zaščito stabilnosti električnega omrežja in za zaščito potrošnikov,
ter določi način izvedbe postopkov za ugotavljanje skladnosti s predpisanimi
zahtevami in dokumentacijo, ki je potrebna v zvezi s tem.
(4) Za zagotovitev varne uporabe oskrbovalnih mest za SZP,
UZP in vodik se izvajajo uvodni in periodični pregledi na način, kot jih določa
predpis, ki ureja preizkušanje opreme pod tlakom.
(5) Za ugotavljanje skladnosti polnilne in oskrbovalne
infrastrukture za alternativna goriva s tehničnimi zahtevami iz tega zakona se
uporabljajo določbe zakona, ki ureja tehnične zahteve za proizvode in
ugotavljanje skladnosti.
VII. poglavje: REGISTRACIJA INFRASTRUKTURE ZA ALTERNATIVNA
GORIVA IN POŠILJANJE PODATKOV NA NACIONALNO TOČKO DOSTOPA
1. oddelek: Registracija in vodenje registra
infrastrukture za alternativna goriva
31. člen
(registracija in javne evidence)
(1) Ministrstvo vodi register identifikacijskih kod (v
nadaljnjem besedilu: ID-koda) za deležnike ter polnilno in oskrbovalno
infrastrukturo za alternativna goriva, v katerega se vpisujejo podatki o
polnilnih in oskrbovalnih mestih, upravljavcih polnilnih in oskrbovalnih mest
ter ponudnikih storitev polnjenja oziroma oskrbovanja.
(2) Z vpisom v register ID-kod se posameznemu polnilnemu in
oskrbovalnemu mestu, upravljavcu polnilnega oziroma oskrbovalnega mesta ter
ponudniku storitev polnjenja oziroma oskrbovanja na tem polnilnem oziroma
oskrbovalnem mestu podeli ID-koda.
(3) Register ID-kod za javno dostopna polnilna in oskrbovalna
mesta je javen, razen osebnih podatkov, in se vodi v elektronski obliki.
32. člen
(obveznost registracije)
(1) Vpis v register ID-kod izvedejo upravljavci polnilnih in
oskrbovalnih mest za javno dostopna polnilna oziroma oskrbovalna mesta ter
ponudniki storitev polnjenja z električno energijo in ponudniki storitev oskrbe
z vodikom in zemeljskim plinom. Vpis v register ID-kod je pogoj za obratovanje
polnilnih in oskrbovalnih mest.
(2) Obveznost registracije iz prejšnjega odstavka velja tudi
za upravljavce zasebnih polnilnih in oskrbovalnih mest, če so sofinancirana iz
javnih sredstev.
(3) Za namen vodenja registra ID-kod register vsebuje najmanj
naslednje podatke o zavezancih za registracijo:
1.     
enolično ID-kodo,
2.     
osebno ime in stalno prebivališče fizične osebe oziroma firmo in sedež
pravne osebe ali samostojnega podjetnika posameznika,
3.     
davčno številko.
(4) Zavezanci za registracijo ID-kod vse spremembe podatkov,
ki nastanejo po prvi registraciji, sporočijo ministrstvu najpozneje v 30 dneh
po nastanku spremembe. Po odjavi polnilnega oziroma oskrbovalnega mesta iz
registra se osebni podatki iz registra izbrišejo.
(5) Minister podrobneje določi vrste ID-kod, zavezance za
registracijo in vsebino vloge za registracijo ter podrobneje uredi izdajanje
ID-kod, čas veljavnosti ID-kod, način prijave sprememb podatkov ter vsebino in
vodenje registra ID-kod.
2. oddelek: Pošiljanje podatkov na nacionalno točko
dostopa
33. člen
(obveznost pošiljanja podatkov)
(1) Upravljavci polnilnih in oskrbovalnih mest, ki so javno
dostopna z medsebojnim dogovorom z lastniki polnilnih oziroma oskrbovalnih mest
zagotovijo razpoložljivost celovitih, zanesljivih in kakovostnih statičnih in
dinamičnih podatkov o polnilnih oziroma oskrbovalnih mestih, ki jih upravljajo,
ter si jih v realnem času brezplačno izmenjujejo z nacionalno točko dostopa.
(2) Podatki o polnilnih in oskrbovalnih mestih so na
nacionalni točki dostopa na voljo vsem deležnikom za uporabo in ponovno
uporabo.
(3) Upravljavec nacionalne točke dostopa je Nacionalni center
za upravljanje prometa (v nadaljnjem besedilu: NCUP), ki upravljavcem zagotovi
tehnično podporo za izmenjavo statičnih in dinamičnih podatkov.
(4) Upravljavci polnilnih in oskrbovalnih mest dajo na voljo
naslednje statične podatke o posameznih javno dostopnih polnilnih oziroma
oskrbovalnih mestih:
-       
geografsko lokacijo polnilnega oziroma oskrbovalnega mesta,
-       
število priključkov,
-       
število parkirnih mest za invalide,
-       
kontaktne podatke lastnika in upravljavca polnilnega oziroma
oskrbovalnega mesta,
-       
odpiralni čas,
-       
ID-kodo upravljavca in ponudnika storitev polnjenja oziroma oskrbovanja,
-       
vrsto priključka,
-       
vrsto toka,
-       
maksimalno izhodno moč.
(5) Upravljavci polnilnih in oskrbovalnih mest dajo na voljo
naslednje dinamične podatke o posameznih javno dostopnih polnilnih oziroma
oskrbovalnih mestih:
-       
stanje delovanja,
-       
razpoložljivost,
-       
ceno priložnostnega polnjenja.
(6) Minister podrobneje določi elemente v zvezi z obliko,
pogostostjo in kakovostjo podatkov ter določi postopke, ki omogočajo
zagotavljanje in izmenjavo podatkov, zahtevanih v skladu s tem zakonom. Če je
to potrebno za izvajanje predpisanih nalog, minister poleg podatkov iz četrtega
in petega odstavka tega člena predpiše tudi dodatne vrste podatkov.
VIII. poglavje: INFORMACIJE ZA UPORABNIKE OSEBNIH AVTOMOBILOV
34. člen
(identifikacija združljivosti vozil in infrastrukture ter
vozil in alternativnih goriv)
(1) Uporabnikom osebnih avtomobilov je treba dati na voljo
ustrezne, dosledne in jasne informacije o motornih vozilih, ki jih je mogoče
redno oskrbovati s posameznimi vrstami goriva na trgu ali jih napolniti na
polnilnih mestih. Te informacije zagotovijo:
-       
proizvajalci vozil v navodilih za uporabo motornih vozil in na motornih
vozilih, ko so vozila dana na trg,
-       
prodajalci vozil na prodajnih mestih,
-       
upravljavci oskrbovalnih in polnilnih mest na oskrbovalnih in polnilnih
mestih.
(2) Identifikacija združljivosti vozil in infrastrukture ter
identifikacija združljivosti goriv in vozil iz prejšnjega odstavka morata biti
v skladu s standardi evropskih organizacij za standardizacijo, ki določajo
tehnične specifikacije za goriva. Če se takšni standardi nanašajo na grafično
ponazoritev, vključno s shemami za barvno kodiranje, so grafične ponazoritve
enostavne, zlahka razumljive in nameščene tako, da so jasno opazne:
-       
na ustreznih črpalkah in njihovih ročkah na vseh oskrbovalnih mestih, in
sicer od dne, ko se goriva dajo na trg, ali
-       
v neposredni bližini pokrovov vseh rezervoarjev za gorivo motornih
vozil, priporočenih za to gorivo in združljivih z njim, ter v navodilih za
uporabo motornih vozil, ko se taka motorna vozila dajo na trg.
(3) Če se posodobijo določbe o označevanju posameznih
standardov evropskih organizacij za standardizacijo ali se sprejmejo izvedbeni
akti v zvezi z označevanjem ali se oblikujejo novi standardi evropskih
organizacij za standardizacijo za alternativna goriva, veljajo ustrezne zahteve
glede označevanja za vsa oskrbovalna in polnilna mesta ter motorna vozila,
registrirana na ozemlju Republike Slovenije, po poteku 24 mesecev od njihove
posodobitve ali sprejetja.
35. člen
(informacije o stroških osebnih avtomobilov na 100 km glede
na vrsto goriv)
(1) Trgovci z gorivom na bencinskih servisih z zaposlenim
prodajnim osebjem, na katerih se prodajajo vsaj tri vrste goriva za osebne
avtomobile, od katerih je vsaj eno alternativno gorivo, uporabnikom osebnih avtomobilov
v informativne namene zagotovijo jasne in razumljive informacije o primerjavi
med okvirnimi stroški dizla in bencina ter okvirnimi stroški alternativnih
goriv, izraženimi kot zneski v eurih na 100 km na podlagi povprečne porabe
goriva izbranih vzorcev tipov osebnih avtomobilov, ki so primerljivi vsaj glede
na maso in moč, vendar uporabljajo različna goriva.
(2) Minister določi metodologijo za izračun okvirnih stroškov
goriv na 100 km za izbrane vzorce tipov osebnih avtomobilov v skladu z Izvedbeno
uredbo Komisije (EU) 2018/732 z dne 17. maja 2018 o skupni metodologiji za
primerjave med cenami na enoto alternativnih goriv v skladu z Direktivo
2014/94/EU Evropskega parlamenta in Sveta (UL L št. 123
z dne 18. 5. 2018, str. 85), zadnjič spremenjene z Izvedbeno uredbo
Komisije (EU) 2020/858 z dne 18. junija
2020 o spremembi Izvedbene uredbe (EU) 2018/732 glede odložitve datuma začetka
njene uporabe (UL L št. 195 z dne 19. 6. 2020, str. 57),
ter podrobneje določi način prikazovanja in posodabljanja informacij o
primerjavi stroškov goriv na 100 km na bencinskih servisih.
36. člen
(informacije o polnilni in oskrbovalni infrastrukturi)
Ministrstvo prek NCUP zagotovi celovito informacijsko zbirko
podatkov o lokacijah javno dostopnih oskrbovalnih in polnilnih mest za
alternativna goriva in omogoči končnim uporabnikom dostop do njih.
IX. poglavje: MEHANIZMI ZA SPODBUJANJE PREHODA NA
ALTERNATIVNA GORIVA V PROMETU
1. oddelek: Center za spodbujanje prehoda na
alternativna goriva v prometu
37. člen
(center za spodbujanje prehoda na alternativna goriva v
prometu)
(1) Center za spodbujanje prehoda na alternativna goriva v
prometu (v nadaljnjem besedilu: center) spodbuja prehod na alternativna goriva
v prometu s sofinanciranjem naložb za vzpostavitev ustrezne polnilne in
oskrbovalne infrastrukture, za spremembo strukture voznega parka ter drugih
podpornih ukrepov, določenih s tem zakonom.
(2) Dejavnost centra je del dejavnosti centra za podpore iz
18. člena Zakona o spodbujanju rabe obnovljivih virov energije (Uradni list
RS, št. 121/21, 189/21 in 121/22 –
ZUOKPOE).
(3) Naloge, ki jih center opravlja v javnem interesu, so:
a)    
sofinanciranje ukrepov za spodbujanje prehoda na alternativna goriva,
kot izhaja iz 42. člena tega zakona in
letnega načrta aktivnosti centra;
b)    
zbiranje in analiza podatkov, relevantnih za izvajanje nalog, ter
priprava in izvajanje promocijske aktivnosti in ozaveščanje za spodbujanje
prehoda na alternativna goriva, vključno z aktivnostmi na področju trgov dobave
in preglednosti trgov dobave;
c)    
po javnem pooblastilu sprejetje pravil za dodeljevanje spodbud, ki so
del pravil za delovanje centra za podpore iz 18. člena Zakona o
spodbujanju rabe obnovljivih virov energije (Uradni list RS, št. 121/21, 189/21 in 121/22 – ZUOKPOE).
(4) Javne pozive in javne razpise za dodeljevanje spodbud
izvaja center po predhodnem soglasju ministra. Pri pripravi javnih razpisov
upošteva usmeritve iz akcijskega načrta in navodila ministrstva.
(5) Za financiranje nalog iz tretjega odstavka tega člena se
sredstva za spodbude zagotavljajo iz letne dajatve za motorna vozila.
Ministrstvo in center do konca novembra tekočega leta skleneta pogodbo, s
katero na podlagi letnega programa dela in finančnega načrta centra dogovorita
finančno ovrednoten obseg storitev in druge medsebojne pravice in obveznosti v
zvezi z izvajanjem teh nalog. Plačilo iz državnega proračuna se izvrši po
prejemu računa in na podlagi predloženih dokazil o opravljenih storitvah.
(6) Podrobno ureditev dodeljevanja spodbud določi center v
pravilih iz točke c) tretjega odstavka tega člena. Center lahko določi obvezno
uporabo digitalnih storitev v postopkih dodeljevanja spodbud.
(7) Center vodi ločene računovodske obračune in evidence o
sredstvih, prejetih od ministrstva, ter uporabi teh sredstev za različne vrste
spodbud, delovanje centra in druge predpisane namene.
(8) Center vodi register prejemnikov spodbud. Podatke o
višini in prejemnikih spodbud objavi na svoji spletni strani.
(9) Osebe, ki od centra prejemajo spodbude, ter druge osebe,
ki imajo ali obdelujejo podatke, ki jih center potrebuje za izvajanje svojih
nalog po tem zakonu, centru na njegovo zahtevo neodplačno pošljejo podatke. V
register prejemnikov spodbud se vpišejo tudi naslednji osebni podatki
prejemnikov spodbud, ki so fizične osebe:
-       
ime in priimek,
-       
davčna številka in
-       
stalno prebivališče.
(10) Podatki iz registra, razen osebnih podatkov iz
prejšnjega odstavka, so javni.
(11) Osebni podatki se v registru obdelujejo samo v zvezi s
postopki odločanja o dodelitvi pravice do spodbud, dodeljevanja spodbud, odvzema
spodbud, izplačila spodbud ali za izvrševanje nadzora in spremljanje stanja
tega postopka. Osebni podatki se v registru hranijo pet let po odločitvi o
dodelitvi pravice do dodelitve spodbude, po tem pa se arhivirajo v skladu s
zakonom, ki ureja varstvo dokumentarnega in arhivskega gradiva ter arhive.
(12) Podatki o sredstvih, ki so še na voljo za posamezen
ukrep, so javno dostopni, morebitne spremembe ali ukinitve ukrepov pa je treba
napovedati vsaj 30 dni vnaprej. Center na svoji spletni strani za posamezne
javne pozive in javne razpise objavlja podatke o višini sredstev, ki so še na
voljo. Morebitne spremembe ali prenehanje izvajanja ukrepov center predhodno
najavi na svoji spletni strani vsaj 30 dni pred pričetkom učinkovanja
napovedanih sprememb.
38. člen
(odločanje centra o dodelitvi spodbud upravičencem)
(1) Center odloči o dodelitvi pravice do spodbude z odločbo.
(2) Z odločbo iz prejšnjega odstavka se določijo:
1.     
namen, za katerega se sredstva dodeljujejo,
2.     
višina dodeljenih sredstev,
3.     
rok za izvedbo naložbe, za katero se sredstva dodeljujejo,
4.     
pogoji, ki morajo biti izpolnjeni za izplačilo sredstev, in rok za
njihovo izpolnitev.
(3) Center izda odločbo iz prvega odstavka tega člena
najpozneje v 90 dneh od prejema popolne vloge.
(4) Če je vloga nepopolna ali nerazumljiva, center
prijavitelja najpozneje v 30 dneh od dneva vložitve vloge pozove k odpravi
pomanjkljivosti v skladu z določbami zakona, ki ureja splošni upravni postopek.
Glede vrstnega reda popolnih vlog se šteje, da je bila vloga vložena takrat, ko
je bila vložena vloga, s katero so pomanjkljivosti pravočasno odpravljene.
39. člen
(odvzem pravice do dodeljene spodbude in vračilo že
izplačanih sredstev)
(1) Pravico do dodeljene spodbude center odvzame z odločbo,
če upravičenec:
1.     
izplačanih sredstev deloma ali v celoti ne uporabi za namen, določen z
odločbo,
2.     
naložbe ne izvede v roku, določenem z odločbo, ali v dodatnem daljšem
roku, ki ga s sklepom določi center,
3.     
ne izpolni pogojev za izplačilo sredstev v roku, določenem z odločbo,
ali v dodatnem daljšem roku, ki ga s sklepom določi center,
4.     
onemogoči ali ovira nadzor nad namensko uporabo izplačanih sredstev ali
5.     
ne izpolni drugih določb akta iz šestega odstavka 37. člena tega
zakona glede na namen dodeljene spodbude oziroma določbe javnega poziva ali javnega
razpisa.
(2) Uvedba postopka odvzema pravice do dodeljene spodbude
zadrži izvrševanje odločbe, s katero je bila dodeljena pravica do spodbude.
(3) Po pravnomočnosti odločbe o odvzemu pravice do dodeljene
spodbude mora upravičenec vrniti morebitna že izplačana sredstva centru v 15
dneh
40. člen
(pridobivanje in uporaba podatkov iz uradnih evidenc)
(1) Center lahko za namene odločanja o dodelitvi pravice do
spodbude ali izplačila spodbude ali za potrebe spremljanja in nadzora
dodeljenih spodbud brezplačno pridobiva in med seboj povezuje naslednje
podatke:
1.     
iz evidence Agencije Republike Slovenije za javnopravne evidence in
storitve (v nadaljnjem besedilu: AJPES) in Vrhovnega sodišča Republike
Slovenije:
a)   
za fizične osebe: podatke o začetku postopkov zaradi insolventnosti;
b)   
za pravne osebe, združenja oseb po tujem pravu, ki so brez pravne
osebnosti, neposredne uporabnike državnega in občinskih proračunov ter druge
osebe, ki opravljajo dejavnost: podatke o začetku postopkov zaradi
insolventnosti in postopkov prisilnega prenehanja;
2.     
iz Poslovnega registra Slovenije, ki ga vodi AJPES, na podlagi davčne
številke: firmo in sedež ter matično številko, podatke o zastopnikih (osebno
ime, EMŠO, naslov stalnega ali začasnega prebivališča in vrsta zastopnika),
podatke o številkah računov, pravnoorganizacijsko obliko, velikost družbe po
merilih zakona, ki ureja gospodarske družbe, velikost družbe po standardih
Evropske unije, podatke o začetku postopkov zaradi insolventnosti in postopkov
prisilnega prenehanja, ter podatke o dejanskih lastnikih družbe;
3.     
iz registra transakcijskih računov, ki ga vodi AJPES, na podlagi davčne
številke: osebno ime in naslov prebivališča imetnika transakcijskega računa, ki
je fizična oseba, ter firmo, sedež in poslovni naslov imetnika transakcijskega
računa, ki je pravna oseba, samostojni podjetnik posameznik ali posameznik, ki
samostojno opravlja dejavnost, oznako vrste računa ter stanje morebitne blokade
transakcijskega računa;
4.     
iz evidence registriranih vozil, ki jo vodi ministrstvo, pristojno za
promet, na podlagi številke prometnega dovoljenja in identifikacijske številke
vozila (VIN): podatke o posameznem vozilu, ki so navedeni na prometnem
dovoljenju, o aktualnih in predhodnih registracijah vozila, izdanih prometnih
dovoljenjih, lastnikih vozila ali osebah, na katere je bilo in je vozilo
registrirano, ter druge tehnične podatke;
5.     
iz evidence homologiranih vozil, ki jo vodi Javna agencija Republike
Slovenije za varnost prometa: podatke o tipih vozil, njihovih proizvajalcih ter
izdanih listinah in oznakah o skladnosti tipov vozil;
6.     
iz nacionalnega elektronskega registra, ki vsebuje evidenco izdanih
licenc, licenc Skupnosti in dovoljenj Skupnosti ter njihovih izdanih izvodov (v
nadaljnjem besedilu: licenca) in ga vodi ministrstvo, pristojno za promet, na
podlagi številke pravne osebe: številko, veljavnost in status izdane licence,
za katero vrsto prevozov je bila licenca izdana, osebno ime, EMŠO, davčno
številko in stalno prebivališče osebe, ki je pri prevozniku odgovorna za
prevoze, registrsko označbo, vrsto, znamko in tip vozila, za katerega je bila
licenca izdana;
7.     
iz knjigovodske evidence, ki jo vodi Finančna uprava, na podlagi davčne
številke: podatek, ali ima prijavitelj na dan vloge neplačane zapadle obvezne
dajatve in druge denarne nedavčne obveznosti, ki jih pobira Finančna uprava,
višje od 50 eurov.
(2) Center pridobljene podatke iz prejšnjega odstavka hrani v
registru prejemnikov spodbud ter jih obdeluje za potrebe posameznega postopka
odločanja o dodelitvi pravice do spodbud, dodeljevanja spodbud, odvzema
spodbud, izplačila spodbud ali za potrebe izvrševanja nadzora in spremljanja
stanja tega postopka. Prejete podatke iz prejšnjega odstavka lahko center v
anonimizirani obliki obdeluje tudi za analize ter znanstvenoraziskovalne in
statistične namene.
2. oddelek: Digitalna platforma za spodbujanje naložb
v polnilno infrastrukturo
41. člen
(digitalna platforma)
(1) Za vzpostavitev, upravljanje, vzdrževanje in redno
posodabljanje podatkov in funkcionalnosti digitalne platforme za spodbujanje
naložb v polnilno infrastrukturo (v nadaljnjem besedilu: digitalna platforma)
skrbi izvajalec gospodarske javne službe iz 12. člena
tega zakona.
(2) Digitalna platforma iz prejšnjega odstavka je javno
dostopna in vsebuje interaktivni zemljevid nezasedenih lokacij polnilnih mest
iz državnega in lokalnih načrtov, ki vsebujejo najmanj podatke o maksimalni
priključni moči, številu parkirnih mest, statusu zemljišč in potrebnih posegih
na teh lokacijah ter ocenjen čas pridobitve vseh dovoljenj. Poleg navedenega
digitalna platforma omogoča pregled že obstoječe polnilne infrastrukture na
ozemlju Republike Slovenije. Podatki iz digitalne platforme služijo za pripravo
ali posodobitev nacionalnega okvira politike ter načrtov za vzpostavitev
infrastrukture za alternativna goriva.
(3) Za namene priprave lokalnih načrtov za polnilno
infrastrukturo iz 9. člena tega zakona se
lahko v digitalno platformo povezujejo in v njej obdelujejo tudi podatki, kot
izhaja iz 19. člena tega zakona. Izvajalec gospodarske javne službe iz
12. člena tega zakona v sodelovanju z občinami ter distribucijskim
operaterjem določi način povezovanja podatkovnih baz za določitev primernih
lokacij ter potrebne posege v podporno infrastrukturo.
(4) Izvajalec pridobiva podatke o obstoječi polnilni
infrastrukturi od NCUP.
X. poglavje: FINANCIRANJE UKREPOV ZA SPODBUJANJE PREHODA NA
ALTERNATIVNA GORIVA V PROMETU
42. člen
(sofinanciranje ukrepov akcijskega načrta)
(1) Država z namenom zmanjševanja emisij in izboljševanja
okoljskih parametrov delovanja prometnega sektorja ter za doseganje ciljev DCPS
in NEPN spodbuja ukrepe, kot izhajajo iz akcijskega načrta; ti ukrepi zajemajo
predvsem:
-       
vzpostavitev infrastrukture za alternativna goriva v prometu,
-       
spremembo sestave voznega parka vozil, ki uporabljajo fosilne naftne
vire, z vozili na alternativna goriva,
-       
pilotne in demonstracijske projekte prehoda na alternativna goriva,
-       
študije za pripravo celovitih projektov prehoda na alternativna goriva,
ki vključujejo obnovljive vire energije, oziroma projektov, ki izboljšujejo energetsko
učinkovitost,
-       
vključevanje v mednarodne projekte, predvsem s področja vodika in
vodikovih tehnologij v prometu,
-       
podporne ukrepe za vzpostavitev infrastrukture za alternativna goriva,
kot so odkupi zemljišč, pridobivanje soglasij in dovoljenj, priključitev na
omrežje, vzdrževanje digitalne platforme, priprava akcijskih in lokalnih
načrtov ter druge povezane aktivnosti,
-       
drugo, kot izhaja iz akcijskega načrta.
(2) Finančne spodbude za ukrepe (v nadaljnjem besedilu:
spodbude) iz prejšnjega odstavka se dodeljujejo kot naložbeni transferji ali
subvencije
(3) Upravičenci do spodbud so fizične in pravne osebe,
vključno z osebami javnega prava.
(4) Spodbude dodeljujeta ministrstvo in center.
(5) Spodbude se dodeljujejo z javnim razpisom, javnim pozivom
ali neposredno potrditvijo projekta po postopku in pod pogoji, ki jih določajo
predpisi, ki urejajo dodeljevanje državnih pomoči, in predpisi, ki urejajo
javne finance, ob smiselnem upoštevanju naslednjih meril:
-       
stroškovna učinkovitost,
-       
povečanje števila oziroma deleža vozil na alternativna goriva,
-       
izboljšanje pogojev za uporabo alternativnih goriv v prometu ter
povečanje števila polnilnih in oskrbovalnih mest ali povečanje zmogljivosti
polnilne in oskrbovalne infrastrukture,
-       
povečanje deleža energije, uporabljene v prometu, iz obnovljivih virov
energije,
-       
učinkovita raba energije v prometu,
-       
zmanjšanje količine izpustov toplogrednih plinov in onesnaževal
zunanjega zraka,
-       
prispevek k skladnemu in uravnoteženemu razvoju mreže javno dostopne
polnilne in oskrbovalne infrastrukture za alternativna goriva v prometu na
lokalnem in regionalnem nivoju.
(6) Vlada podrobneje določi vrste spodbud, pogoje in merila
za njihovo dodelitev, vrste upravičencev do posameznih spodbud, način vodenja
evidenc in poročanje.
43. člen
(viri financiranja ukrepov)
Viri za financiranje ukrepov iz prejšnjega člena se
zagotavljajo v okviru:
-       
državnega proračuna na postavkah ministrstva,
-       
namenskih sredstev iz naslova letne dajatve za motorna vozila,
-       
sredstev Sklada za podnebne spremembe, ustanovljenega na podlagi zakona,
ki ureja varstvo okolja,
-       
drugih virov.
XI. poglavje: NADZOR NAD IZVAJANJEM ZAKONA
44. člen
(nadzor)
(1) Če ni v tem zakonu drugače določeno, nadzor nad
izvajanjem tega zakona opravlja inšpektorat, pristojen za promet.
(2) Ne glede na prejšnji odstavek nadzor nad izvajanjem tega
zakona v delu, ki ureja tehnične zahteve za polnilno in oskrbovalno
infrastrukturo za alternativna goriva, opravlja inšpektorat, pristojen za
energijo.
(3) Inšpektorat, pristojen za nadzor trga, izvaja nadzor nad
izpolnjevanjem obveznosti glede storitev polnjenja in oskrbe cestnih vozil iz
prvega, drugega in četrtega odstavka 22. člena,
drugega in tretjega odstavka 27. člena,
drugega in tretjega odstavka 29. člena,
ter nad izvajanjem obveznosti glede zagotavljanja informacij uporabnikom iz 34.
in 35. člena tega zakona.
45. člen
(ukrepi inšpektorjev)
(1) Inšpektor ima poleg ukrepov iz zakona, ki ureja
inšpekcijski nadzor, pravico zapečatiti polnilna in oskrbovalna mesta
zavezanca, za katera je bilo v inšpekcijskem postopku ugotovljeno, da ne
izpolnjujejo tehničnih zahtev ali da ne obratujejo ali niso vzdrževana v skladu
s tehnični predpisi ali da zavezanec ni izpolnil obveznosti registracije v
skladu z 32. členom tega zakona, in sicer potem ko zavezanec ni odpravil
ugotovljenih nepravilnosti v odrejenem roku.
(2) Pod pogoji iz prejšnjega odstavka inšpektor z odločbo
odredi pravnim osebam, samostojnim podjetnikom posameznikom in posameznikom, ki
samostojno opravljajo dejavnost, ki so pristojni za prenos ali distribucijo
električne energije, da se zavezancu ustavi dobava električne energije. Stroške
prekinitev dobav nosi zavezanec.
XII. poglavje: KAZENSKE DOLOČBE
46. člen
(prekrški upravljavcev in ponudnikov storitev polnjenja in
oskrbe cestnih vozil)
(1) Z globo od 1.000 do 10.000 eurov se za prekršek kaznuje
upravljavec polnilnega ali oskrbovalnega mesta, ki je javno dostopno, ali
ponudnik storitev polnjenja z električno energijo, ponudnik oskrbe z vodikom
ali zemeljskim plinom, ki je pravna oseba, samostojni podjetnik posameznik ali
posameznik, ki samostojno opravlja dejavnost, če:
-       
v nasprotju s prvim odstavkom 22. člena,
drugim odstavkom 27. člena ali drugim
odstavkom 29. člena tega zakona ne
omogoči priložnostnega polnjenja oziroma oskrbe brez registracije ali sklenitve
pogodbe ali ne zagotovi, da so cene in vsi njeni sestavni deli končnim
uporabnikom znani pred začetkom polnjenja oziroma oskrbe;
-       
v nasprotju z drugim odstavkom 22. člena
tega zakona ne omogoči možnosti plačila priložnostnega polnjenja z uporabo plačilnega
instrumenta prek terminalov in naprav, ki se uporabljajo za plačilne storitve;
-       
v nasprotju s četrtim odstavkom 22. člena,
tretjim odstavkom 27. člena ali tretjim
odstavkom 29. člena tega zakona ne
zagotovi, da so cene, ki jih zaračunava, primerne, lahko in jasno primerljive,
pregledne in nediskriminatorne;
-       
v nasprotju s prvim odstavkom 32. člena
tega zakona ne izvede vpisa podatkov v register ID-kod;
-       
v nasprotju s četrtim odstavkom 32. člena
tega zakona ministrstvu ne sporoči spremembe podatkov najkasneje v 30 dneh
po nastanku spremembe;
-       
v nasprotju s četrtim ali petim odstavkom 33. člena tega zakona
nacionalni točki ne omogoči dostopa do statičnih ali dinamičnih podatkov
polnilnega ali oskrbovalnega mesta.
(2) Z globo od 1.000 do 4.000 eurov se kaznujejo za prekršek
odgovorna oseba pravne osebe, odgovorna oseba samostojnega podjetnika
posameznika, odgovorna oseba posameznika, ki samostojno opravlja dejavnost, če
storijo prekršek iz prejšnjega odstavka.
47. člen
(prekrški upravljavcev letališč)
(1) Z globo od 8.000 do 40.000 eurov se za prekršek kaznuje
upravljavec letališča, ki je pravna oseba, samostojni podjetnik posameznik ali
posameznik, ki samostojno opravlja dejavnost, če:
-       
v nasprotju s prvim odstavkom 24. člena
tega zakona ne zagotovi oskrbe mirujočih letal z električno energijo;
-       
v nasprotju z drugim odstavkom 24. člena
tega zakona ne poskrbi, da električna energija za oskrbo mirujočih zrakoplovov
prihaja iz električnega omrežja ali da se proizvaja na kraju samem brez uporabe
fosilnih goriv pri proizvodnji električne energije.
(2) Z globo od 4.000 do 10.000 eurov se kaznujejo za prekršek
odgovorna oseba pravne osebe, odgovorna oseba samostojnega podjetnika
posameznika, odgovorna oseba posameznika, ki samostojno opravlja dejavnost, če
storijo prekršek iz prejšnjega odstavka.
XIII. poglavje: PREHODNE IN KONČNE DOLOČBE
1. oddelek: Spremembe in dopolnitve Zakona o dajatvah
za motorna vozila
48. člen
(sprememba namenskosti sredstev)
V Zakonu o dajatvah za motorna vozila (Uradni list RS, št. 54/17 in 112/21 – ZIUPGT) se 3. člen spremeni tako, da se glasi:
»3. člen
(proračunska pripadnost prihodkov)
(1) Prihodki od letne dajatve so prihodek proračuna Republike
Slovenije kot namenska sredstva za:
-       
naložbe v javno prometno infrastrukturo v Republiki Sloveniji in njeno
vzdrževanje,
-       
izvajanje predpisanih nalog in ukrepov spodbujanja prehoda na
alternativna goriva v prometu, kot jih določa zakon, ki ureja infrastrukturo za
alternativna goriva v prometu.
(2) Prihodki od dajatve za odjavljeno vozilo so prihodek proračuna
Republike Slovenije kot namenska sredstva za izvedbo naložb in vzdrževanje
javne prometne infrastrukture v Republiki Sloveniji.«.
49. člen
(dopolnitev meril za določanje višine letne dajatve in
določitev deležev)
V 7. členu se:
-       
v drugem odstavku za prvo alinejo doda nova druga alineja, ki se glasi:
»– za motorna vozila, ki imajo vgrajen samo
električni pogonski motor, največja dovoljena masa vozila;«.
-       
v četrtem odstavku doda nov drugi stavek, ki se glasi: »Vlada najpozneje
do 1. avgusta tekočega leta določi tudi,
kolikšen delež vplačanih sredstev iz naslova letne dajatve za motorna vozila je
vir financiranja namenov iz prvega odstavka 3. člena tega zakona.«.
-       
za šestim odstavkom doda nov sedmi odstavek, ki se glasi:
»(7) Za vozila, ki imajo vgrajen samo električni pogonski
motor, višina letne dajatve ne sme preseči letne dajatve, ki je določena za
vozila na fosilna goriva, s katerimi so primerljiva glede na moč motorja ali
največjo dovoljeno maso vozila.«.
50. člen
(ukinitev izjeme za vozila na električni pogon)
V 8. členu se v prvem
odstavku črta prva alineja.
51. člen
(sprememba višine dajatve za odjavljeno vozilo pri vozilih
na električni pogon)
V 15. členu se črta
drugi odstavek.
52. člen
(začetek uporabe spremenjenih in dopolnjenih določb Zakona o
dajatvah za motorna vozila)
(1) S tem zakonom spremenjene in dopolnjene določbe Zakona o
dajatvah za motorna vozila (Uradni list RS, št. 54/17
in 112/21 – ZIUPGT) se začnejo uporabljati 1. junija
2024. Do takrat se uporabljajo določbe Zakona o dajatvah za motorna vozila
(Uradni list RS, št. 54/17 in 112/21 –
ZIUPGT).
(2) Vlada najpozneje v treh mesecih od uveljavitve tega
zakona uskladi Uredbo o letni dajatvi za uporabo vozil v cestnem prometu
(Uradni list RS, št. 23/18) s tem zakonom
in določi novo višino letne dajatve za uporabo vozil v cestnem prometu, ki
upošteva spremenjeno namenskost letne dajatve iz 48. člena
tega zakona.
2. oddelek: Prehodne in končne določbe
53. člen
(prehodna določba za sprejetje nacionalnega okvira politike)
(1) Do sprejetja prenovljenega NEPN, ki bo določil energetske
in podnebne cilje za področje prometa, ter DCPS veljata Strategija na področju
razvoja trga za vzpostavitev ustrezne infrastrukture v zvezi z alternativnimi
gorivi v prometu, ki je bila sprejeta s sklepom vlade št. 35400-16/2017/9 z dne 12. 10. 2017, in na njeni podlagi sprejeti
Akcijski program za alternativna goriva v prometu, ki je bil sprejet s sklepom
vlade št. 37000-1/2022/3 z dne 20. 1. 2022 ter njegova vsakokratna posodobitev za
nacionalni okvir politike po tem zakonu.
(2) Ministrstvo pripravi osnutek akcijskega načrta za
spodbujanje prehoda na alternativna goriva v prometu in vzpostavitev ustrezne
infrastrukture v skladu s podnebnimi in energetskimi cilji NEPN do 1. januarja 2025. Končni akcijski načrt mora biti
pripravljen najpozneje do 1. januarja
2026, in sicer najmanj za obdobje do leta 2030.
54. člen
(prehodna določba za določitev ciljev za polnilno
infrastrukturo)
Do sprejetja zavezujočih ciljev za polnilno infrastrukturo za
cestna vozila na ravni Evropske unije se cilji v nacionalnem okviru politike
določijo med drugim na podlagi upoštevanja razvoja trga z električnimi vozili
ter na podlagi najboljših praks in priporočil, ki jih objavi Evropska komisija.
55. člen
(prehodna določba za določitev ciljev za oskrbovalno
infrastrukturo za UZP za vozila na zemeljski plin)
V nacionalnem okviru politike se cilji za oskrbo vozil na
zemeljski plin na omrežju TEN-T načrtujejo tako, da se do 31. decembra
2025 zagotovi ustrezno število javno dostopnih oskrbovalnih mest za UZP, ki
omogočajo, da težka vozila lahko krožijo po Evropski uniji.
56. člen
(prehodna določba za določitev ciljev za oskrbo plovil z UZP
v morskih pristaniščih jedrnega omrežja TEN-T)
V nacionalnem okviru politike se cilji za oskrbo plovil z UZP
v morskih pristaniščih jedrnega omrežja TEN-T načrtujejo tako, da je do 1. januarja 2025 na voljo ustrezno število
oskrbovalnih mest za UZP, da se omogoči promet morskih ladij v jedrnem omrežju
TEN-T, pri čemer se upoštevajo dejanske tržne potrebe.
57. člen
(prehodna določba za objavo načrta lokacij polnilnih parkov
visokih moči ob omrežju javnih cest ter lokacij za polnilno infrastrukturo v
občinah)
Distribucijski operater in izvajalec gospodarske javne službe
iz 12. člena tega zakona objavita državni
načrt primernih lokacij polnilnih parkov visokih moči ob omrežju javnih cest
ter načrt lokacij za polnilno infrastrukturo v občinah v dveh letih od
uveljavitve tega zakona.
58. člen
(podelitev koncesije iz 12. člena
tega zakona)
Z gospodarsko družbo v državni lasti, ki izpolnjuje pogoje iz
drugega odstavka 12. člena tega zakona,
vlada sklene koncesijsko pogodbo v treh mesecih od uveljavitve koncesijskega
akta iz osmega odstavka 12. člena tega
zakona.
59. člen
(prehodno obdobje za uskladitev obveznosti upravljavcev polnilnih
mest iz 22. člena tega zakona)
(1) Upravljavci polnilnih mest na javno dostopnih polnilnih
mestih zagotovijo, da zahteve iz drugega odstavka 22. člena tega zakona
izpolnjujejo:
-       
od 1. septembra 2023 vsa polnilna
mesta visokih moči 43 kW in več, ki bodo nameščena po tem datumu in
-       
od 1. januarja 2027 tudi vsa
ostala polnilna mesta visokih moči 43 kW in več, ki so bila nameščena pred
1. septembrom 2023.
(2) Določba tretje alineje petega odstavka 22. člena tega zakona se uporablja za javno
dostopna polnilna mesta, ki bodo nameščena od 1. septembra
2023.
60. člen
(prehodno obdobje za izpolnitev obveznosti upravljavcev
letališč iz 24. člena tega zakona)
(1) Upravljavci letališč zagotovijo izpolnjevanje obveznosti
iz prvega odstavka 24. člena tega zakona:
-       
do 1. januarja 2025 na vseh
položajih zrakoplova v kontaktnem polju, ki se uporablja za komercialni zračni
promet;
-       
do 1. januarja 2030 na vseh
položajih zrakoplova v predpolju, ki se uporablja za komercialni zračni promet.
(2) Upravljavci letališč zagotovijo izpolnjevanje obveznosti
iz drugega odstavka 24. člena tega zakona
do 1. januarja 2030.
61. člen
(vpis v register ID-kod za obstoječo infrastrukturo)
Vpis v register ID-kod se za že obstoječo javno dostopno
polnilno in oskrbovalno infrastrukturo izvede najpozneje v treh mesecih od
uveljavitve predpisa iz petega odstavka 32. člena tega zakona.
62. člen
(prehodno obdobje za pošiljanje podatkov na nacionalno točko
dostopa)
Upravljavci polnilnih in oskrbovalnih mest, ki so javno
dostopna in tehnično niso prilagojena za izmenjavo statičnih in dinamičnih
podatkov iz 33. člena tega zakona,
zagotovijo izmenjavo podatkov z nacionalno točko dostopa najpozneje v devetih
mesecih od uveljavitve predpisa iz šestega odstavka 33. člena tega zakona.
63. člen
(vzpostavitev centra za spodbujanje prehoda na alternativna
goriva v prometu)
Center za spodbujanje prehoda na alternativna goriva v
prometu iz 37. člena tega zakona začne
delovati najpozneje 1. januarja 2025.
64. člen
(vzpostavitev digitalne platforme)
Izvajalec gospodarske javne službe iz 12. člena tega zakona vzpostavi digitalno
platformo ter pripravi navodila za vnos podatkov, način pregledovanja podatkov
in druga tehnična navodila za uporabnike najpozneje v dveh letih od uveljavitve
tega zakona.
65. člen
(izvršilni predpisi)
(1) Vlada izda predpis iz osmega odstavka 12. člena tega zakona v šestih mesecih od
uveljavitve tega zakona.
(2) Vlada izda predpis iz šestega odstavka 42. člena tega zakona v enem letu od uveljavitve
tega zakona.
(3) Minister izda predpise iz tretjega odstavka
30. člena tega zakona v dveh letih od uveljavitve tega zakona.
(4) Minister izda predpis iz petega odstavka 32. člena,
šestega odstavka 33. člena in drugega
odstavka 35. člena tega zakona v treh
mesecih od uveljavitve tega zakona.
(5) Center za spodbujanje prehoda na alternativna goriva v
prometu izda pravila za dodeljevanje sredstev po javnem pooblastilu iz točke c)
tretjega odstavka 37. člena tega zakona
do 1. aprila 2025.
66. člen
(prenehanje uporabe podzakonskega akta)
Z dnem uveljavitve tega zakona se preneha uporabljati Uredba
o vzpostavitvi infrastrukture za alternativna goriva v prometu (Uradni list RS,
št. 41/17, 121/21 – ZSROVE in 172/21 –
ZOEE).
67. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.
Št. 320-07/23-1/20
Ljubljana, dne 25. maja 2023
EPA 652-IX
Državni zbor
Republike Slovenije
mag. Meira Hot
podpredsednica