I. SPLOŠNE DOLOČBE
1. člen
(vsebina zakona)
Ta zakon ureja prenos informacij v telekomunikacijskih
omrežjih, pogoje za opravljanje javnih telekomunikacijskih storitev in
obratovanje javnih telekomunikacijskih omrežij, ureja izdajanje dovoljenj za
opravljanje telekomunikacijskih storitev, določa pogoje in postopek za uporabo
radiofrekvenčnega spektra, pogoje za medsebojno povezovanje omrežij in
priključevanje uporabnikov, ureja zagotavljanje univerzalnih
telekomunikacijskih storitev, določa pogoje za uporabo telekomunikacijskih
številk ter pogoje za uporabo radijske in terminalske opreme, ureja
ustanovitev, organizacijo in delovanje Agencije za telekomunikacije in
radiodifuzijo Republike Slovenije (v nadaljevanju: agencija) kot neodvisne
organizacije urejanja ter pristojnosti organov, ki opravljajo druge upravne
naloge po tem zakonu, določa naloge Sveta za telekomunikacije, določa pravice
in obveznosti operaterjev telekomunikacijskih storitev in njihovih uporabnikov
ter ureja druga vprašanja, povezana s telekomunikacijami.
2. člen
(namen zakona)
Namen tega zakona je:
1.     
zagotoviti konkurenco na trgu telekomunikacijskih storitev in omogočiti
zanesljive telekomunikacijske storitve, katerih ponudba bo usklajena s pričakovanji
in potrebami uporabnikov,
2.     
zagotoviti univerzalne telekomunikacijske storitve vsem po dostopni
ceni, vključno s potrebami po nujnih storitvah,
3.     
zaščititi interese uporabnikov telekomunikacijskih storitev vključno z
varstvom tajnosti in zaupnosti v telekomunikacijah, 
4.     
zagotoviti in pospeševati učinkovitost in konkurenco med operaterji,
5.     
zagotoviti učinkovito rabo radiofrekvenčnega spektra in telekomunikacijskega
oštevilčenja,
6.     
izkoristiti nastajajoče tehnologije,
7.     
varovati interese varnosti in obrambe države.
3. člen
(pojmi)
V tem zakonu uporabljeni pojmi pomenijo:
1.     
Elektromagnetna združljivost (EMC) je sposobnost naprave, dela opreme
ali sistema, da zadovoljivo deluje v svojem okolju brez vnašanja nedopustnih
elektromagnetnih motenj ničemur v tem okolju.
2.     
Elektronski mediji so množični mediji, ki svoje vsebine razširjajo na
elektronski način.
3.     
Fiksne javne telefonske storitve so javnosti dostopne komercialne
storitve neposrednega prenosa govora v realnem času preko komutiranega javnega
telekomunikacijskega omrežja oziroma omrežij, tako da lahko vsak uporabnik
uporablja terminalsko opremo, priključeno na omrežno priključno točko na fiksni
lokaciji, za komunikacijo z drugim uporabnikom terminalske opreme, priključene
na drugo omrežno priključno točko.
4.     
Fiksno javno telefonsko omrežje je javno komutirano telekomunikacijsko
omrežje, ki se delno ali v celoti uporablja za zagotavljanje fiksnih javnih
telefonskih storitev med fiksnimi omrežnimi priključnimi točkami.
5.     
Geografska številka je številka, katere del ima geografski pomen, ki se
ga uporablja za usmerjanje klicev do omrežne priključne točke naročnika, ki mu
je bila ta številka dodeljena.
6.     
Javne satelitske storitve so javne telekomunikacijske storitve, ki se
zagotavljajo s pomočjo satelitske radijske opreme.
7.     
Javne telekomunikacijske storitve so telekomunikacijske storitve, ki so
dostopne javnosti.
8.     
Javna telekomunikacijska omrežja so telekomunikacijska omrežja, ki se
jih delno ali v celoti uporablja za zagotavljanje javnih telekomunikacijskih
storitev.
9.     
Krajevna podzanka je del krajevne zanke, ki povezuje omrežno priključno
točko pri naročniku s koncentratorjem ali določeno vmesno dostopovno točko v
fiksnem javnem telefonskem omrežju.
10.  
Krajevna zanka pomeni fizični vod iz bakrenih posukanih parov, ki
povezuje omrežno priključno točko pri naročniku z glavnim razdelilnim okvirom
ali drugo primerljivo opremo v fiksnem javnem telefonskem omrežju.
11.  
Medomrežna povezava je vrsta omrežnega dostopa, ki omogoča fizično in
logično povezavo telekomunikacijskih omrežij tako, da lahko uporabniki,
priključeni na različna telekomunikacijska omrežja, posredno ali neposredno
medsebojno komunicirajo oziroma, da imajo dostop do storitev, ki jih ta omrežja
omogočajo.
12.  
Mobilno javno radijsko omrežje je javno telekomunikacijsko omrežje, ki
se ga uporablja za zagotavljanje mobilnih javnih radijskih storitev.
13.  
Mobilne javne radijske storitve so javne telekomunikacijske storitve, ki
se jih delno ali v celoti zagotavlja z radiokomunikacijami do mobilnih
uporabnikov, in ki zato delno ali v celoti uporabljajo mobilno javno radijsko
omrežje.
14.  
Naročniki so pravne ali fizične osebe, ki imajo sklenjeno pogodbo z
operaterjem javnih telekomunikacijskih storitev za uporabo njegovih storitev.
15.  
Omrežni dostop je fizična in logična povezava terminalske ali druge
opreme s telekomunikacijskim omrežjem ali z njegovim delom, kot tudi fizična in
logična povezava enega telekomunikacijskega omrežja z drugim omrežjem ali z
njegovim delom z namenom pridobitve dostopa do funkcij tega
telekomunikacijskega omrežja ali do telekomunikacijskih storitev, ki jih tako
omrežje omogoča.
16.  
Omrežna priključna točka so vsi fizični priključki in njihova dostopovna
tehnična specifikacija, ki so del javnega telekomunikacijskega omrežja in so
potrebni za dostop do javnega telekomunikacijskega omrežja oziroma storitev in
za učinkovito povezavo skozi to javno omrežje.
17.  
Operater je pravna ali fizična oseba, ki izvaja pravni in dejanski
nadzor nad celoto funkcij, ki so potrebne za zagotavljanje ustreznih telekomunikacijskih
storitev.
18.  
Radiodifuzija je oddajanje in razširjanje radijskih ali televizijskih
programov, namenjenih neposrednemu javnemu sprejemu, v odprtem prostoru.
Program ima pomen kot je opredeljen v zakonu, ki ureja javna glasila (medije).
19.  
Radiokomunikacije so telekomunikacije s pomočjo radijskih valov.
20.  
Radijska frekvenca je del radiofrekvenčnega spektra, ki se uporablja za
radiokomunikacije, in je določena z centralno frekvenco in širino
radiofrekvenčnega kanala, zgornjo in spodnjo mejo frekvence radiofrekvenčnega
kanala ali navedbo posameznih nosilnih frekvenc (analogna radiodifuzija).
21.  
Radijska oprema je naprava ali njen ustrezen del, ki omogoča
komuniciranje s pomočjo oddajanja oziroma sprejemanja radijskih valov, in
izkorišča radiofrekvenčni spekter, razporejen za prizemne/vesoljske
radiokomunikacije.
22.  
Skupna uporaba objektov oziroma napeljav po tem zakonu pomeni, da mora
lastnik objektov oziroma napeljav na podlagi dogovora in ustreznega denarnega
nadomestila dopustiti uporabo teh objektov oziroma napeljav na način kot to
določa za zakon.
23.  
Številka je niz znakov oziroma števk, črk ali drugih simbolov, lahko
tudi v medsebojni kombinaciji za dostop do omrežja ali za identifikacijo
omrežja, operaterja, omrežne priključne točke ali drugega elementa omrežja.
24.  
Telekomunikacije so oddajanje, prenašanje, sprejemanje in usmerjanje
vseh vrst sporočil v obliki signalov, glasu, slike ali zvokov s primernimi
tehničnimi sredstvi.
25.  
Telekomunikacijsko omrežje so prenosni sistemi, lahko tudi centrale in
druga oprema, ki omogoča prenos signalov med določenimi omrežnimi priključnimi
točkami po žičnih, radijskih, optičnih ali drugih elektromagnetnih sistemih,
kamor med drugim spadajo satelitska omrežja, fiksna in mobilna, govorna in
podatkovna prizemna omrežja, omrežja za radijsko in televizijsko radiodifuzijo
in omrežja za kabelsko televizijo.
26.  
Telekomunikacijske storitve so storitve, ki se jih delno ali v celoti
zagotavlja s prenosom in usmerjanjem signalov po telekomunikacijskih omrežjih.
27.  
Terminalska oprema je naprava ali njen ustrezen del, ki omogoča
komuniciranje in je namenjena za posredno ali neposredno priključitev s
katerimi koli sredstvi na vmesnike javnega telekomunikacijskega omrežja
28.  
Univerzalna storitev je minimalni nabor telekomunikacijskih storitev
določene kakovosti, do katerih imajo po dostopni ceni na njihovo zahtevo dostop
vsi uporabniki ne glede na njihov kraj bivanja ali poslovanja.
29.  
Uporabniki so pravne ali fizične osebe, ki uporabljajo ali zahtevajo
telekomunikacijske storitve kot končni uporabniki, ali telekomunikacijski
operaterji kot uporabniki telekomunikacijskih storitev drugih.
30.  
Vmesnik je omrežna priključna točka, ki kot fizična povezovalna točka
omogoča uporabniku dostop do javnega telekomunikacijskega omrežja, ali radijski
vmesnik, ki specificira radijsko pot med radijsko opremo.
31.  
Zakupljeni vodi so vrsta telekomunikacijskih zmogljivosti, ki uporabniku
omogočajo transparentne prenosne povezave med omrežnimi priključnimi točkami
brez funkcije preklapljanja, ki bi bila uporabniku na voljo kot del funkcij
zakupljenega voda.
II. PROCESNE DOLOČBE
Splošne določbe
4. člen
(postopek)
Agencija izdaja dovoljenja in druge posamične akte po zakonu,
ki ureja splošni upravni postopek, kolikor ta zakon ne določa drugače.
5. člen
(javni razpis)
Kadar ta zakon določa, da se dovoljenje ali drug posamični
akt izda po javnem razpisu, izvede agencija pred uvedbo upravnega postopka
postopek javnega razpisa po tem zakonu.
1. Postopek javnega razpisa
1. Javni razpis
6. člen
(uporaba določb)
(1) V postopku javnega razpisa se ne uporablja določb zakona,
ki ureja splošni upravni postopek, razen določb o izločitvi.
(2) Razpis vodi pooblaščena uradna oseba agencije, razen če
za vodenje posameznega javnega razpisa direktor oziroma direktorica agencije ne
imenuje tričlanske komisije.
(3) Določbe o izločitvi uradne osebe se uporablja za člane
komisije tudi, če niso uradne osebe agencije.
7. člen
(sklep o uvedbi javnega razpisa)
(1) Ko se stečejo v tem zakonu določeni pogoji za uvedbo
postopka javnega razpisa, sprejme agencija sklep o uvedbi postopka javnega razpisa.
(2) Sklep o uvedbi javnega razpisa mora vsebovati najmanj:
1.     
natančno navedbo predmeta javnega razpisa, ki mora obsegati jasen opis
telekomunikacijskih storitev, radijskih frekvenc oziroma dejavnosti
radiodifuzije, ki so predmet razpisa, ter območje oziroma lokacijo, kjer se
bodo izvajale;
2.     
pogoje in zahteve ter kvalifikacije, ki jih mora izpolnjevati ponudnik
glede opravljanja telekomunikacijskih storitev v skladu s predpisi in splošnimi
akti agencije;
3.     
najmanjše plačilo pristojbine za podelitev izključne pravice pri
opravljanju mobilnih javnih radijskih storitev v skladu s petim odstavkom 35.
člena tega zakona in način njenega plačila (enkratni znesek, letno plačilo);
4.     
merila za izbiro najugodnejše ponudbe in način njihove uporabe ter
kakršnekoli omejitve, ki bodo upoštevane pri ocenjevanju ponudb;
5.     
rok, v katerem lahko ponudniki predložijo ponudbe, in način predložitve
ponudbe (datum, čas, naslov, oznaka);
6.     
naslov, prostor, datum in uro javnega odpiranja ponudb;
7.     
kraj, čas in osebo, pri kateri lahko zainteresirani ponudniki dvignejo
razpisno dokumentacijo, ceno dokumentacije in način plačila te dokumentacije.
(3) Kadar je predmet javnega razpisa dodelitev radijskih
frekvenc za opravljanje radiodifuzije, mora sklep vsebovati tudi pogoje in
zahteve ter kvalifikacije, ki jih mora izpolnjevati ponudnik glede programske
vsebine.
(4) Kadar je predmet javnega razpisa dodelitev radijskih
frekvenc za opravljanje radiodifuzije, sprejme agencija sklep o uvedbi javnega
razpisa s soglasjem Sveta za radiodifuzijo.
(5) Sklep o uvedbi javnega razpisa se objavi v Uradnem listu
Republike Slovenije.
(6) Sklepa o uvedbi javnega razpisa se po objavi javnega
razpisa ne sme spreminjati ali dopolnjevati.
8. člen
(rok za predložitev ponudb)
(1) Rok za predložitev ponudb mora omogočiti ponudnikom
pripravo kvalitetnih ponudb in ne sme biti krajši od 30 dni in ne daljši od 90
dni.
(2) Rok prične teči naslednji dan po objavi javnega razpisa v
Uradnem listu Republike Slovenije.
(3) Za pravočasno vloženo se šteje ponudbo, ki je agenciji
predložena v roku, določenem v javnem razpisu.
(4) Agencija ne sme prevzeti ponudbe, njene spremembe,
dopolnitve ali nadomestitve, prispele na javni razpis po izteku roka za predložitev.
V primeru, da so poslane po pošti, jih mora poslati nazaj ponudniku.
(5) Agencija mora seznam ponudnikov in predložene ponudbe
čuvati kot poslovno skrivnost do konca roka za predložitev ponudb.
9. člen
(razpisna dokumentacija)
(1) Agencija mora v razpisni dokumentaciji navesti pogoje,
določene v tem zakonu, ki jih mora izpolnjevati ponudba, vključno z zahtevanimi
podatki o ponudniku, in navesti, katera dokazila o izpolnjevanju pogojev morajo
biti predložena, da se bo ponudba štela za popolno.
(2) Razpisna dokumentacija mora vsebovati vse potrebno, da
lahko ponudnik na njeni osnovi pripravi popolno ponudbo.
10. člen
(posebne določbe o javnem odpiranju ponudb)
(1) Javni razpis uspe, če je nanj pravočasno prispela vsaj
ena popolna ponudba.
(2) V sklepu o uvedbi javnega razpisa lahko agencija določi,
da posamezen javni razpis uspe, če nanj prispe drugo določeno najmanjše število
ponudb.
11. člen
(pregled in ocenjevanje ponudb)
(1) Po končanem javnem odpiranju ponudb agencija ugotovi ali
ponudbe izpolnjujejo razpisne pogoje in oceni prispele ponudbe v skladu z
razpisnimi merili.
(2) V postopku izbire med ponudniki agencija kot merilo za
izbor upošteva zlasti učinkovitost izrabe radiofrekvenčnega spektra in spodbujanje
ter varstvo konkurence.
(3) Po pregledu in oceni prispelih ponudb sestavi agencija
poročilo, v katerem oceni ustreznost in kakovost ponudb ter navede, katera
ponudba najbolj ustreza objavljenim merilom za izbiro ponudbe.
(4) Kadar je predmet razpisa dodelitev radijskih frekvenc za
opravljanje radiodifuzije, pošlje agencija popolne ponudbe in poročilo o
njihovi oceni Svetu za radiodifuzijo, ki oceni prispele ponudbe glede njihovih
programskih vsebin v skladu z merili, določenimi v sklepu o uvedbi javnega
razpisa, ter na podlagi tega pošlje agenciji najkasneje v tridesetih (30) dneh
po prejemu ponudb in poročila obrazložen predlog izbire.
(5) Agencija oziroma Svet za radiodifuzijo lahko zahtevata od
ponudnikov pojasnila, da bi si pomagala pri pregledu, ovrednotenju in
primerjavi ponudb, vendar pri tem ne smeta zahtevati, dovoliti ali ponuditi
kakršnekoli spremembe vsebine ponudbe, ki bi iz neustrezne ponudbe le-to
naredila ustrezno.
(6) Agencija oziroma Svet za radiodifuzijo morata pri
pregledu in ocenjevanju ponudb upoštevati le tista merila za izbiro
najugodnejšega ponudnika, kot so bila določena v zakonu in razpisni
dokumentaciji.
(7) Agencija oziroma Svet za radiodifuzijo ne smeta izbrati
ponudnika, ki bi bil sicer najugodnejši po merilih določenih v razpisni
dokumentaciji, če bi ta izbira pomenila omejevanje konkurence.
2. Javna dražba
12. člen
(javni razpis za pripravo javne dražbe)
(1) V sklepu o uvedbi javnega razpisa se lahko po predhodnem
mnenju vlade določi, da se po opravljenem javnem razpisu opravi javna dražba.
(2) Sklep o uvedbi javnega razpisa mora v primeru iz
prejšnjega odstavka tega člena vsebovati tudi:
1.     
število dovoljenj, ki bodo podeljena po javnem razpisu;
2.     
pogoje in zahteve, ki jih mora izpolnjevati posamezni ponudnik, da se
kvalificira na javno dražbo;
3.     
najmanjše število ponudnikov, ki mora biti najmanj za eno večje od
števila dovoljenj iz 1. točke tega odstavka;
4.     
merila za izbiro ponudnikov, ki se bodo uvrstili na javno dražbo;
5.     
najmanjše plačilo pristojbine za opravljanje mobilnih javnih radijskih
storitev v skladu s petim odstavkom 35. člena tega zakona, ki se plača v enkratnem
znesku (izklicno plačilo);
6.     
jasno določbo, da v ponudbi ponudniki ne smejo ponujati višine plačila
pristojbine iz prejšnje točke;
7.     
podrobnejša pravila postopka izvedbe javne dražbe v skladu s tem
zakonom.
(3) Javni razpis, po katerem se opravi dražba, je uspel, če
se na javno dražbo kvalificira najmanj en ponudnik (dražitelj) več, kot je
število dovoljenj, ki bodo podeljena na javnem razpisu. Več pravnih ali
fizičnih oseb lahko da skupno ponudbo in nastopa kot en dražitelj.
(4) V sklepu o izbiri dražiteljev agencija določi čas in kraj
izvedbe javne dražbe. Javno dražbo se opravi ne prej kot 14 dni in ne kasneje
kot 30 dni po izdaji sklepa o izbiri dražiteljev. Čas in kraj izvedbe javne
dražbe se objavi v dnevnih časopisih in na domači strani agencije.
13. člen
(neuspela javna dražba)
(1) Če na javni dražbi niso prisotni pooblaščeni predstavniki
vseh dražiteljev, se javna dražba ne opravi.
(2) Agencija v primeru iz prejšnjega odstavka tega člena
ponovno objavi sklep o izbiri dražiteljev v skladu s četrtim odstavkom 12.
člena tega zakona.
(3) Če tudi na ponovljeni javni dražbi niso prisotni
pooblaščeni predstavniki vseh dražiteljev, se javni razpis ponovi.
(4) Določbe tega člena se uporabljajo tudi v primeru, da so na
javni dražbi prisotni pooblaščeni predstavniki vseh dražiteljev, vendar nihče
ne ponudi višjega plačila pristojbine od izklicnega plačila.
14. člen
(način izvedbe javne dražbe)
(1) Javno dražbo vodi pooblaščena uradna oseba agencije.
(2) Javna dražba se praviloma opravi z neposrednim ustnim
licitiranjem v prostorih agencije na delovni dan.
(3) Javna dražba se lahko opravi tudi na drug primeren način,
ki omogoča, da uradna oseba agencije, ki vodi javno dražbo in vsak dražitelj
sproti in neposredno spremlja potek javne dražbe, zlasti ponudbe drugih
dražiteljev, in da brez ovir in neposredno daje svoje ponudbe uradni osebi.
(4) Uradna oseba pred začetkom javne dražbe določi najmanjši
dvig plačila pristojbine na licitiranju, ki ne sme biti višji od 3 % izklicnega
plačila.
(5) Pri vodenju javne dražbe mora uradna oseba agencije
sprejemati ponudbe dražiteljev in povabiti druge dražitelje, da dajo višjo
ponudbo. Pred ugotovitvijo najvišje ponudbe oziroma ponudb mora uradna oseba
trikrat povabiti dražitelje, da dajo višjo ponudbo in pri tem v zadnjem
povabilu navesti, da bodo ponudba ali ponudbe določenih dražiteljev sicer
ugotovljene za najvišje.
(6) Če tudi po tretjem povabilu ni višjih ponudb, uradna
oseba ugotovi višino najvišje ponudbe oziroma ponudb, odvisno od števila
dovoljenj, ki se bo podelilo po javnem razpisu, in dražitelja oziroma
dražitelje, ki so jo dali, ter ta sklep razglasi. Po razglasitvi sklepa ni več
mogoče dajati novih ponudb.
(7) Dražitelju ali dražiteljem z najvišjo ponudbo, se izda
pisni sklep o ugotovitvi najvišje ponudbe z navedbo roka, v katerem mora
plačati to pristojbino, oziroma glede na način plačevanja njen prvi obrok.
(8) Pri vodenju javne dražbe in vzdrževanju reda na njej ima
uradna oseba agencije, ki vodi javno dražbo, pooblastila uradne osebe v
upravnem postopku v zvezi z vodenjem javne obravnave.
(9) Če uradna oseba v teku javne dražbe glede na potek
licitiranja ugotovi, da so se dva ali več dražiteljev dogovorili o načinu
licitiranja ali njegovem rezultatu, oziroma licitirajo usklajeno, te dražitelje
izloči iz javne dražbe. Če po tej izločitvi niso več izpolnjeni pogoji za
izvedbo javne dražbe, se ravna po 13. členu tega zakona.
(10) V upravnem sporu je mogoče ločeno izpodbijati sklep o
tem, da se javna dražba ne opravi (prvi odstavek 13. člena) in o tem, da se
ponovi javni razpis (tretji odstavek 13. člena). Ostale akte v postopku javne
dražbe je mogoče izpodbijati v upravnem sporu zoper dovoljenje za opravljanje
mobilnih javnih radijskih storitev.
(11) Če je bila izvedena javna dražba, se šteje, da so bili
na javnem razpisu izbrani dražitelj oziroma dražitelji, ki so na javni dražbi
uspeli.
3. Upravni postopek
15. člen
(uvedba upravnega postopka)
(1) Upravni postopek se začne s sprejemom poročila o oceni
ponudb oziroma predloga Sveta za radiodifuzijo v primeru, ko je predmet razpisa
dodelitev radijskih frekvenc za opravljanje radiodifuzije.
(2) Če je v sklepu o izvedbi javnega razpisa določeno, da se
po opravljenem javnem razpisu za opravljanje mobilnih javnih radijskih storitev
opravi javna dražba, se upravni postopek uvede šele po tem, ko dražitelj
oziroma dražitelji, ki so na javni dražbi uspeli, plačajo pristojbino, oziroma
glede na način plačevanja, v plačilo tistih njenih obrokov, ki jih je v skladu
s sklepom o ugotovitvi najvišje ponudbe treba plačati pred izdajo dovoljenja za
opravljanje mobilnih javnih radijskih storitev.
(3) V postopku, začetem po javnem razpisu, imajo položaj
stranke vsi ponudniki.
16. člen
(omejitve dokazovanja)
V upravnem postopku, začetem po javnem razpisu, ni dopustno
predlagati ali izvajati dokazov, ki bi morali biti sestavni del popolne in
ustrezne ponudbe ali ki bi kakorkoli spreminjali ponudbo.
17. člen
(dovoljenje in odločba o dodelitvi)
(1) Agencija je zavezana o ponudbah odločiti v 6 tednih od preteka
roka za predložitev ponudbe.
(2) Z odločbo, izdano po javnem razpisu, agencija:
1.     
odloči o izbiri na javnem razpisu;
2.     
podeli pravico uporabljati radijske frekvence v skladu s tem zakonom, kadar
je to bil predmet razpisa;
3.     
izda dovoljenje za opravljanje telekomunikacijskih storitev v skladu s
tem zakonom, kadar je to bil predmet razpisa.
(3) Kadar je predmet razpisa dodelitev radijskih frekvenc za
opravljanje radiodifuzije, agencija ne sme izbrati ponudnika, ki ga ni
predlagal Svet za radiodifuzijo.
18. člen
(prekinitev postopka)
(1) Agencija lahko prekine postopek izdaje ali spremembe
dovoljenja in odločbe o dodelitvi, če so potrebne v skladu z mednarodnopravnimi
akti, uveljavljenimi v Republiki Sloveniji dodatne uskladitve, poizvedovanja
ali aktivnosti.
(2) O prekinitvi postopka izda agencija sklep.
4. Razveljavitev, sprememba in prenehanje dovoljenja in
odločbe o dodelitvi
19. člen
(razveljavitev in sprememba dovoljenja)
(1) V primerih, kadar ta zakon tako določa, se lahko z
odločbo agencije dovoljenje razveljavi deloma ali v celoti.
(2) V primerih, kadar ta zakon določa, da se dovoljenje lahko
spremeni, agencija izda novo dovoljenje, s katerim se izdano dovoljenje v
celoti razveljavi in določi novo vsebino.
(3) Če ta zakon določa, da se dovoljenje lahko po uradni
dolžnosti spremeni ali razveljavi, je agencija dolžna najprej izvesti postopek
za spremembo dovoljenja.
(4) Določbe, ki urejajo razveljavitev in spremembo
dovoljenja, se uporabljajo tudi za razveljavitev in spremembo odločbe o
dodelitvi.
20. člen
(sprememba dovoljenja)
(1) Dovoljenje se lahko vsak čas spremeni na predlog imetnika
dovoljenja.
(2) Kadar ta zakon tako določa, se lahko dovoljenje spremeni
tudi po uradni dolžnosti.
(3) Novo dovoljenje, ki je bilo izdano na predlog imetnika
dovoljenja, lahko drugače določi pravice in obveznosti le tistega imetnika dovoljenja,
ki je ta predlog podal.
(4) Dovoljenje, ki se ga v skladu s tem zakonom izda na
podlagi javnega razpisa, se lahko spremeni po uradni dolžnosti ali na predlog
imetnika dovoljenja v okviru pogojev, določenih v javnem razpisu.
21. člen
(začetek postopka za spremembo dovoljenja)
(1) Predlogu imetnika dovoljenja za spremembo dovoljenja mora
biti poleg ostalih sestavin, ki so zahtevane za vlogo za izdajo dovoljenja, priložen
tudi predlog sprememb.
(2) Kadar se postopek za spremembo dovoljenja začne po uradni
dolžnosti, je agencija dolžna o tem in o razlogih za začetek postopka nemudoma
obvestiti imetnika dovoljenja.
22. člen
(postopek spremembe dovoljenja)
(1) Glede postopka za spremembo dovoljenja se uporabljajo
določbe, ki veljajo za izdajo dovoljenja. Pri spremembi dovoljenja z izdajo
novega dovoljenja ni potrebno izvesti javnega razpisa.
(2) V izreku novega dovoljenja se določi, katero dovoljenje
se razveljavi ter ali se razveljavi deloma ali v celoti.
(3) S spremembo dovoljenja ni mogoče podaljšati veljavnosti
dovoljenja, razen če zakon za posamezen primer to izrecno določa.
23. člen
(razveljavitev dovoljenja)
(1) Odločbo, s katero se dovoljenje razveljavi, izda agencija
po uradni dolžnosti ali na predlog imetnika dovoljenja.
(2) Kadar se postopek za razveljavitev dovoljenja začne po
uradni dolžnosti, je agencija dolžna o tem in o razlogih za začetek postopka
nemudoma obvestiti imetnika dovoljenja.
(3) V primerih kršitve z zakonom določenih obveznosti, za
katere je določeno, da se dovoljenje razveljavi po uradni dolžnosti, je
agencija pred izdajo odločbe dolžna pisno opozoriti imetnika dovoljenja, naj
preneha z ugotovljenimi kršitvami, in mu določi rok, v katerem mora kršitve
odpraviti. Če tudi po preteku roka imetnik dovoljenja ni prenehal s kršitvami, agencija
dovoljenje razveljavi.
(4) V primerih kršitev svojih obveznosti iz prejšnjega
odstavka tega člena je imetnik dovoljenja odškodninsko odgovoren.
24. člen
(posledice razveljavitve)
(1) Razveljavitev učinkuje od dneva dokončnosti odločbe, s
katero je bilo dovoljenje razveljavljeno.
(2) Če zakon tako določa, ima imetnik dovoljenja, katerega
dovoljenje je bilo razveljavljeno, pravico do odškodnine, ki jo krije agencija.
Pravico do te odškodnine ima tudi imetnik dovoljenja, katerega dovoljenje je
bilo razveljavljeno z izdajo novega dovoljenja, če je bil postopek začet po
uradni dolžnosti in je z zakonom tako določeno.
25. člen
(prenehanje veljavnosti dovoljenja)
(1) Veljavnost dovoljenja preneha po samem zakonu ali z
razveljavitvijo.
(2) Do prenehanja veljavnosti dovoljenja je imetnik
dovoljenja dolžan izpolnjevati svoje obveznosti, ki izhajajo iz tega zakona ali
na njegovi podlagi izdanega predpisa, dovoljenja ali iz pogodb z naročniki.
(3) V primeru kršitve obveznosti iz prejšnjega odstavka tega
člena je imetnik dovoljenja odškodninsko odgovoren.
(4) Določbe tega člena se uporabljajo tudi za prenehanje
odločbe o dodelitvi.
III. TELEKOMUNIKACIJSKO OMREŽJE IN TELEKOMUNIKACIJSKE
STORITVE
1. Telekomunikacijsko omrežje
26. člen
(graditev in obratovanje telekomunikacijskega omrežja)
(1) Agencijo je treba v roku enega meseca od dneva začetka,
spremembe ali prenehanja graditve in obratovanja javnega telekomunikacijskega
omrežja pisno o tem obvestiti.
(2) Agencijo ni potrebno obvestiti o začetku graditve in
obratovanju telekomunikacijskih omrežij, ki so namenjena in se uporabljajo
izključno za potrebe varnosti in obrambe države ter za potrebe varstva pred naravnimi
in drugimi nesrečami.
(3) Pri graditvi in obratovanju telekomunikacijskih omrežij,
ki so predvidena za povezovanje z javnimi omrežji ali za nudenje javnih
telekomunikacijskih storitev, je treba zagotoviti, da ustrezajo veljavnim
tehničnim predpisom in standardom glede varnosti delovanja omrežja, celovitosti
omrežja, medsebojnega delovanja storitev ter pogojev priključevanja terminalske
opreme.
(4) Za gradnjo in rekonstrukcijo objektov in naprav, ki
sestavljajo telekomunikacijsko omrežje, se uporabljajo predpisi o graditvi
objektov, če ta člen ne določa drugače.
(5) Za gradnjo in rekonstrukcijo se ne štejejo dela, s
katerimi se opravi zamenjava ali nadgradnja programske opreme in zamenjava ali
dogradnja obstoječih telekomunikacijskih objektov in naprav, če se z njimi ne
menja namembnost gradbenih objektov, v katera so vgrajene, ne spreminja njihova
velikost in obremenitev temeljnih tal in ne povečuje vpliv na življenjsko in
naravno okolje, promet in sosednje objekte. Za rekonstrukcijo se tudi ne šteje
nadomestitev podzemnih telekomunikacijskih napeljav v že zgrajeni (kabelski)
kanalizaciji in nadomestitev nadzemnega telekomunikacijskega omrežja, vključno
z nadomeščanjem nosilnih drogov ter kabelskih omaric v enakih ali manjših
velikostih.
(6) Pred začetkom se morajo dela iz četrtega odstavka tega člena
priglasiti pristojnemu upravnemu organu v skladu s predpisi o urejanju prostora
in graditvi. (se
preneha uporabljati)
2. Telekomunikacijske storitve
27. člen
(opravljanje telekomunikacijskih storitev)
(1) O začetku, spremembi ali prenehanju opravljanja javnih
telekomunikacijskih storitev je potrebno pisno obvestiti agencijo.
(2) Pred začetkom opravljanja fiksnih javnih telefonskih
storitev, storitev radiodifuzije in mobilnih javnih radijskih storitev po
omrežju, ki ga operater sam upravlja, je potrebno pridobiti dovoljenje
agencije.
(3) Za opravljanje storitev radiodifuzije za oddajanje in
razširjanje samo lastnega programa ter javnih satelitskih storitev na podlagi
določb tega zakona ni potrebno pridobiti dovoljenja.
3. Obvestilo agenciji
28. člen
(pisno obvestilo)
(1) Obvestilo iz 26. in 27. člena tega zakona mora vsebovati
podrobnosti o vrsti omrežja oziroma storitev kot tudi tehnične in obratovalne
lastnosti in podatke ter dokazila o izpolnjevanju predpisanih pogojev.
(2) Če agencija na podlagi obvestila ugotovi, da operater ne
izpolnjuje predpisanih pogojev, ga v 4 tednih od prejema obvestila o tem
opozori in mu z odločbo naloži, da v roku, ki ne sme biti daljši od enega
meseca, izpolni te pogoje.
(3) Če operater v roku iz prejšnjega odstavka tega člena
odpravi pomanjkljivosti, mora agencija v roku, ki ne sme biti daljši od enega
meseca od odprave pomanjkljivosti, izdati o tem ugotovitveno odločbo.
(4) Če operater v roku iz drugega odstavka tega člena iz
neopravičljivih razlogov ne odpravi pomanjkljivosti, mu agencija v roku, ki ne
sme biti daljši od enega meseca od preteka roka iz drugega odstavka tega člena,
z odločbo prepove graditev ali obratovanje telekomunikacijskega omrežja ali
opravljanje telekomunikacijskih storitev.
(5) Agencija o obvestilih vodi register skladno z določbami
tega zakona.
(6) Minister, pristojen za telekomunikacije (v nadaljevanju:
minister), podrobneje predpiše pogoje, ki morajo biti izpolnjeni pri gradnji in
obratovanju omrežja ter zagotavljanju telekomunikacijskih storitev, za katere
je po tem zakonu predvideno obvestilo, nanašajo pa se zlasti na varnost
delovanja omrežja, celovitost omrežja, medsebojno delovanje storitev in pogoje
priključevanja terminalske opreme.
4. Dovoljenje
29. člen
(pogoji)
(1) Dovoljenje iz drugega odstavka 27. člena tega zakona
agencija izda pravni in fizični osebi, ki je ustrezno finančno, kadrovsko in
tehnično usposobljena in ki:
1.     
je registrirana za opravljanje telekomunikacijskih storitev;
2.     
ima strokovno usposobljene delavce za opravljanje storitev, za katere
želi pridobiti dovoljenje;
3.     
razpolaga s finančnimi sredstvi ali dokaže, da jih lahko dobi v obsegu,
potrebnem za opravljanje storitev;
4.     
ji v zadnjih desetih letih pred vlogo za izdajo dovoljenja le-to ni bilo
razveljavljeno po uradni dolžnosti na podlagi 2. do 7. točke drugega odstavka
33. člena tega zakona.
(2) Minister predpiše podrobnejše pogoje za izdajo dovoljenja
iz prejšnjega odstavka tega člena glede kakovosti in obsega storitev, vsebino
vloge za izdajo dovoljenja in vsebino dovoljenja.
(3) Agencija lahko zavrne izdajo dovoljenja le v primeru, če
bi bila z njegovo izdajo ogrožena javni red in varnost države ali če pravna ali
fizična oseba ne izpolnjuje pogojev iz prejšnjih odstavkov tega člena.
(4) Dovoljenje se izda za določen čas, vendar največ za 15
let.
(5) Imetnik dovoljenja je dolžan sporočiti agenciji v roku 30
dni od nastale spremembe:
1.     
spremembo v sodnem registru, davčnem registru, pravno nasledstvo in
uvedbo stečajnega ali likvidacijskega postopka za pravne osebe;
2.     
spremembo v registru na upravni enoti in davčnem registru za fizične
osebe.
(6) Po izteku časa, za katerega je bilo dovoljenje izdano, ga
agencija podaljša, če so izpolnjeni vsi pogoji, ki so ob izteku dovoljenja predpisani
za njegovo pridobitev.
(7) Število izdanih dovoljenj je neomejeno, razen v primerih,
ko bi to onemogočilo učinkovito uporabo radiofrekvenčnega spektra.
30. člen
(vsebina dovoljenja)
Dovoljenje za opravljanje telekomunikacijskih storitev
vsebuje zlasti:
1.     
podatke o vrsti storitev, značilnosti in standarde delovanja omrežja,
območje pokrivanja in podatke o zmogljivosti ter širitvi omrežja,
2.     
podatke o imetniku dovoljenja in morebitne pogoje spremembe lastništva,
3.     
čas veljavnosti dovoljenja,
4.     
pravice in obveznosti, ki jih mora izpolnjevati imetnik dovoljenja pri
opravljanju storitev na podlagi dovoljenja v skladu s tem zakonom (splošni
pogoji, cene, nujne storitve, dostopnost za invalide).
31. člen
(prenos dovoljenja)
(1) Dovoljenje lahko njegov imetnik s pravnim poslom prenese
na drugo fizično ali pravno osebo, ki izpolnjuje predpisane pogoje, le s soglasjem
agencije.
(2) V primeru prenehanja pravne osebe, ki je imetnica
dovoljenja, se to dovoljenje lahko prenese na drugo fizično ali pravno osebo,
ki izpolnjuje predpisane pogoje, le s soglasjem agencije.
(3) V primerih iz prejšnjih odstavkov tega člena agencija
dovoljenje spremeni skladno z določbami 20. člena tega zakona.
32. člen
(sprememba dovoljenja)
(1) Agencija lahko dovoljenje za opravljanje
telekomunikacijskih storitev po uradni dolžnosti spremeni skladno z določbami
20. člena tega zakona:
1.     
če je to nujno zaradi učinkovite uporabe radiofrekvenčnega spektra v
javno korist,
2.     
če to zahtevajo mednarodnopravni akti, uveljavljeni v Republiki
Sloveniji.
(2) V primerih iz prejšnjega odstavka tega člena lahko
agencija dovoljenje tudi razveljavi skladno z določbami 23. člena tega zakona.
33. člen
(razveljavitev dovoljenja)
(1) Agencija lahko dovoljenje razveljavi na predlog imetnika
dovoljenja, samo če je ta izpolnil svoje obveznosti, ki izhajajo iz zakona ali
drugega predpisa, dovoljenja ali iz pogodb z naročniki.
(2) Agencija dovoljenje razveljavi po uradni dolžnosti, če
1.     
imetnik dovoljenja ne izpolnjuje več pogojev iz 29. člena tega zakona,
2.     
je vloga vsebovala neresnične podatke,
3.     
imetnik dovoljenja ni odpravil pomanjkljivosti v roku, določenem z
odločbo pooblaščene osebe agencije, s katero je bila odrejena odprava
ugotovljenih pomanjkljivosti,
4.     
imetnik dovoljenja ne prične opravljati storitev, ki so predmet
dovoljenja, v enem letu po izdaji dovoljenja, če ni v dovoljenju drugače
določeno,
5.     
pristojbina za dovoljenje kljub opozorilu ni plačana,
6.     
je imetnik dovoljenja ravnal v nasprotju z določbami poglavja o
zagotavljanju konkurence in odprtosti omrežja,
7.     
imetnik dovoljenja ne izvaja določb 130. člena tega zakona.
(3) V primeru iz prvega odstavka tega člena lahko operaterjem
s pomembno tržno močjo agencija določi, da se dovoljenje razveljavi šele po
preteku roka, ki ne sme biti daljši od devetih mesecev, če bi opustitev
opravljanja dejavnosti povzročila na trgu večje motnje.
34. člen
(prenehanje dovoljenja)
(1) Dovoljenje preneha:
1.     
s potekom roka, za katerega je bilo izdano, če se ne podaljša,
2.     
če preneha obstajati imetnik dovoljenja, pa ni bil izveden prenos na
podlagi drugega odstavka 31. člena tega zakona,
3.     
z razveljavitvijo in spremembo dovoljenja skladno z določbami 32. in 33.
člena tega zakona.
(2) V primeru iz 2. točke prejšnjega odstavka tega člena izda
agencija odločbo, s katero ugotovi prenehanje dovoljenja.
35. člen
(pristojbina na podlagi obvestila in za dovoljenje)
(1) Na podlagi obvestila agenciji iz prvega odstavka 26.
člena in prvega odstavka 27. člena tega zakona operater plača pristojbino.
(2) Za dovoljenje iz drugega odstavka 27. člena tega zakona
imetnik dovoljenja plačuje pristojbino.
(3) Način izračuna pristojbine iz prejšnjih odstavkov tega
člena predpiše minister, pri čemer upošteva zlasti stroške delovanja agencije.
(4) Pristojbino na podlagi obvestila agenciji operater plača
v enkratnem znesku, pristojbino za dovoljenje pa njegov imetnik plačuje vsako
leto.
(5) Za dovoljenje za opravljanje mobilnih javnih radijskih
storitev po omrežju, ki ga operater sam upravlja, operater poleg pristojbine iz
drugega odstavka tega člena plača tudi pristojbino za podelitev izključne
pravice, ki se jo plačuje v enkratnem znesku ali letno, lahko pa tudi v
enkratnem znesku in letno. Pristojbina za podelitev izključne pravice ni vir
financiranja sklada iz 116. člena tega zakona
IV. RADIOFREKVENČNI SPEKTER
36. člen
(upravljanje radiofrekvenčnega spektra)
(1) Radiofrekvenčni spekter je omejena naravna dobrina.
(2) Učinkovito in nemoteno uporabo radiofrekvenčnega spektra
Republike Slovenije in njenih pravic do orbitalnih pozicij zagotavljajo državni
organi v skladu z mednarodnopravnimi akti, uveljavljenimi v Republiki
Sloveniji. V ta namen sestavijo načrt razporeditve radiofrekvenčnih pasov in
načrte uporabe radijskih frekvenc ter dodeljujejo v uporabo radijske frekvence in
nadzorujejo njihovo uporabo.
(3) Agencija vodi podatke o razporeditvi radiofrekvenčnih
pasov, podatke o dodelitvi radijskih frekvenc in druge pomembnejše podatke o
upravljanju radiofrekvenčnega spektra.
(4) Podatki iz prejšnjega odstavka tega člena, razen podatkov
za potrebe varnosti in obrambe države, so javni.
37. člen
(načrt razporeditve radiofrekvenčnih pasov)
(1) Vlada Republike Slovenije (v nadaljevanju: vlada) sprejme
načrt razporeditve radiofrekvenčnih pasov, s katerim določi radijske frekvence
ali radiofrekvenčne pasove, namenjene posameznim radiokomunikacijam in posameznim
skupinam uporabnikov.
(2) Z aktom iz prejšnjega odstavka tega člena vlada določi
tudi pogoje za uporabo radijskih frekvenc ter druga vprašanja, povezana z
njihovo uporabo.
(3) Predlog načrta razporeditve radiofrekvenčnih pasov
pripravi agencija v skladu z mednarodnopravnimi akti, uveljavljenimi v
Republiki Sloveniji ob upoštevanju potreb varnosti in obrambe države ter
varstva pred naravnimi in drugimi nesrečami ter ga predloži ministru.
(4) Na podlagi načrta razporeditve radiofrekvenčnih pasov
mora agencija pripraviti regionalni pregled vseh frekvenc, njihovo zasedenost
in ga javno objaviti.
38. člen
(načrti uporabe radijskih frekvenc)
(1) Z načrti uporabe radijskih frekvenc se podrobno opredeli
njihovo uporabo znotraj radiofrekvenčnih pasov, ki so za posamezne storitve
predvideni z načrtom razporeditve radiofrekvenčnih pasov, ter določi pogoje
uporabe.
(2) Načrte iz prejšnjega odstavka tega člena sprejme
agencija.
(3) Načrte uporabe radijskih frekvenc za radiofrekvenčne
pasove, ki so z načrtom razporeditve radiofrekvenčnih pasov namenjeni za
radiodifuzijo, sprejme agencija v soglasju s Svetom za radiodifuzijo.
39. člen
(uporaba radijskih frekvenc)
(1) Za uporabo radijskih frekvenc je treba pridobiti odločbo
o dodelitvi radijskih frekvenc skladno z določbami tega zakona.
(2) Ne glede na določbe prejšnjega odstavka tega člena ni
potrebno pridobiti odločbe o dodelitvi radijskih frekvenc za uporabo radijskih
frekvenc, ki so v načrtu razporeditve radijskih radiofrekvenčnih pasov
predvidene za potrebe varnosti in obrambe države ter varstva pred naravnimi in
drugimi nesrečami.
(3) V skladu z načrtom razporeditve radiofrekvenčnih pasov
minister predpiše, za katere radijske frekvence ni potrebno pridobiti odločbe o
dodelitvi radijskih frekvenc ter pogoje za njihovo uporabo.
40. člen
(postopek izdaje odločbe o dodelitvi radijskih frekvenc)
(1) Odločbo o dodelitvi radijskih frekvenc izda agencija ob
upoštevanju določb aktov iz 37. in 38. člena tega zakona po postopku, ki ga ureja
4. člen tega zakona
(2) Po prejemu vloge za dodelitev radijske frekvence za
opravljanje javnih telekomunikacijskih storitev agencija objavi podatke o tem,
da je prejela vlogo za določeno radijsko frekvenco in namen, za katerega jo bo
vlagatelj vloge uporabljal, ne sme pa objaviti podatkov o vlagatelju vloge. V
objavi tudi povabi druge vlagatelje, ki bi želeli pridobiti to radijsko
frekvenco, da v 30 dneh od objave vložijo vlogo za dodelitev radijske
frekvence.
(3) Če agencija v roku iz prejšnjega odstavka tega člena ne
prejme dodatnih vlog ali jih prejme, pa je mogoče radijske frekvence dodeliti
vsem vlagateljem, nadaljuje postopek po 4. členu tega zakona.
(4) Če agencija v roku iz drugega odstavka tega člena prejme
dodatno vlogo ali vloge, pa ni mogoče radijske frekvence dodeliti vsem
vlagateljem, vse vloge zavrne in v tridesetih (30) dneh od poteka roka iz
drugega odstavka tega člena objavi javni razpis za dodelitev radijske frekvence
in izda odločbo o dodelitvi radijske frekvence po postopku iz 5. do 18. člena
tega zakona.
(5) Ne glede na določbe prvega, drugega, tretjega in četrtega
odstavka tega člena se izda odločba o dodelitvi radijske frekvence za mobilne
javne radijske storitve in za radiodifuzijo v vsakem primeru po postopku iz 5.
do 18. člena tega zakona.
(6) Vsebino vloge za začetek postopka iz prvega odstavka tega
člena predpiše minister.
41. člen
(postopek izdaje odločbe o dodelitvi radijskih frekvenc
namenjenih za preizkuse ali za prireditve)
(1) Ne glede na določbe prejšnjega člena se odločbo o
dodelitvi radijskih frekvenc za potrebe meritev, atestiranja in drugih
preizkusov radijske opreme izda na podlagi 4. člena tega zakona.
(2) Odločbo iz prejšnjega odstavka tega člena se lahko izda
le za omejeno območje pokrivanja ter za čas, ki ne sme biti daljši od 3 mesecev,
in je ni mogoče podaljšati.
(3) Če je uporaba radijskih frekvenc predvidena za
prireditev, se odločbo o dodelitvi radijskih frekvenc izda na podlagi postopka,
ki ga ureja 4. člen tega zakona.
(4) Odločbo iz prejšnjega odstavka tega člena se lahko izda
le za čas, ki ne sme biti daljši od 15 dni, in je ni mogoče podaljšati.
42. člen
(pogoji za izdajo odločbe o dodelitvi radijskih frekvenc in
njena veljavnost)
(1) Odločbo o dodelitvi radijskih frekvenc se lahko izda
pravni ali fizični osebi, ki ji v zadnjih 10 letih odločba o dodelitvi
radijskih frekvenc ni bila razveljavljena po uradni dolžnosti na podlagi 1. ter
3. do 6. točke drugega odstavka 48. člena tega zakona.
(2) Agencija zavrne izdajo odločbe o dodelitvi radijskih
frekvenc, če ugotovi, da:
1.     
vlagateljeva zahteva ni izvedljiva iz tehničnih razlogov,
2.     
dodelitev radijskih frekvenc ne bi bila skladna z akti iz 37. in 38.
člena tega zakona,
3.     
bi se z izdano odločbo o dodelitvi radijskih frekvenc onemogočila
učinkovita uporaba radiofrekvenčnega spektra ali delovanje druge
telekomunikacijske opreme,
4.     
je vlagatelj v preteklosti večkrat kršil določbe tega zakona oziroma
odločbe o dodelitvi radijskih frekvenc ali ni poravnal zapadlih pristojbin za
uporabo radijskih frekvenc,
5.     
bi z dodelitvijo radijskih frekvenc signal radijske opreme povzročil
nesprejemljive motnje v drugi radijski opremi, sprejemnikih ali električnih
oziroma elektronskih sistemih.
(3) Odločbo o dodelitvi radijskih frekvenc izda agencija za
določen čas, vendar največ za 10 let, razen za dodelitev radijskih frekvenc, ki
so namenjene mobilni zrakoplovni in pomorski storitvi.
43. člen
(vsebina odločbe o dodelitvi radijskih frekvenc)
(1) Odločba o dodelitvi radijskih frekvenc vsebuje predvsem:
1.     
podatke o imetniku pravice uporabe radijskih frekvenc,
2.     
dodeljene radijske frekvence,
3.     
območje pokrivanja,
4.     
čas veljavnosti odločbe o dodelitvi radijskih frekvenc,
5.     
pogoje, ki morajo biti izpolnjeni pri uporabi radijskih frekvenc.
(2) Minister podrobneje predpiše vsebino odločbe o dodelitvi
radijskih frekvenc iz prejšnjega odstavka tega člena.
44. člen
(dodelitev radijskih frekvenc za opravljanje mobilnih javnih
radijskih storitev)
(1) Za opravljanje mobilnih javnih radijskih storitev se z
dovoljenjem za opravljanje storitev dodeli tudi uporaba radijskih frekvenc.
(2) V primeru iz prejšnjega odstavka tega člena agencija
uporabo radijskih frekvenc dodeli pod pogoji določenimi za izdajo odločbe o
dodelitvi iz 40. do 43. člena tega zakona. V tem primeru se ne glede na tretji
odstavek 42. člena tega zakona uporaba radijskih frekvenc dodeli do prenehanja
veljavnosti dovoljenj iz prejšnjega odstavka tega člena.
(3) Pri dodelitvi uporabe radijskih frekvenc z dovoljenjem za
opravljanje storitev se glede podaljšanja, prenosa, spremembe in razveljavitve
uporabe radijskih frekvenc uporabljajo določbe 45. do 48. člena tega zakona.
(4) Dovoljenje za opravljanje storitev iz prvega odstavka
tega člena preneha tudi iz razlogov, določenih v 49. členu tega zakona.
45. člen
(podaljšanje odločbe o dodelitvi radijskih frekvenc)
(1) Veljavnost odločbe o dodelitvi radijskih frekvenc se
lahko na predlog imetnika dovoljenja podaljša, če so izpolnjeni vsi pogoji, ki
so ob izteku njene veljavnosti predpisani za dodelitev uporabe radijskih
frekvenc. Glede postopka za podaljšanje dodelitve se uporablja določbe, ki
urejajo spremembo odločbe o dodelitvi radijskih frekvenc.
(2) Vloga za podaljšanje odločbe o dodelitvi radijskih
frekvenc mora prispeti na agencijo najmanj 30 dni pred iztekom veljavnosti
odločbe.
46. člen
(prenos odločbe o dodelitvi radijskih frekvenc)
Imetnik odločbe o dodelitvi radijskih frekvenc svojo pravico
do uporabe radijskih frekvenc lahko s pravnim poslom prenese na drugo pravno
ali fizično osebo, ki izpolnjuje predpisane pogoje, le s soglasjem agencije.
47. člen
(sprememba odločbe o dodelitvi radijskih frekvenc in
obveščanje glede sprememb)
(1) Agencija lahko po uradni dolžnosti spremeni odločbo o
dodelitvi radijskih frekvenc skladno z določbami 20. člena tega zakona:
1.     
če se spremeni razporeditev radiofrekvenčnih pasov ali se pojavijo
nujnejše javne potrebe, ki jih ni mogoče zadovoljiti drugače,
2.     
če je to potrebno zaradi učinkovite izrabe radiofrekvenčnega spektra v
javno korist,
3.     
če se ni mogoče drugače izogniti škodljivim motnjam,
4.     
če to zahtevajo mednarodnopravnimi akti, uveljavljenimi v Republiki
Sloveniji,
5.     
če v skladu z zakonom tako predlaga za radiodifuzne radijske frekvence
Svet za radiodifuzijo.
(2) V primeru iz prejšnjega odstavka tega člena agencija izda
novo odločbo o dodelitvi radijskih frekvenc skladno z določbami 22. člena tega
zakona, v katerem lahko določi tudi obseg in rok prilagoditve.
(3) Z odločbo iz prejšnjega odstavka tega člena lahko
agencija izjemoma podaljša veljavnost odločbe o dodelitvi radijskih frekvenc,
če so zaradi prilagoditev iz prejšnjega odstavka tega člena stroški
prilagoditve nesorazmerno posegli v koristi, ki jih ima imetnik odločbe o
dodelitvi radijskih frekvenc.
(4) V primerih iz prvega odstavka tega člena lahko agencija
odločbo o dodelitvi radijskih frekvenc tudi razveljavi skladno z določbami 23.
člena tega zakona.
(5) V primeru iz prejšnjih odstavkov tega člena ima imetnik
odločbe o dodelitvi radijskih frekvenc pravico do dodelitve drugih enakovrednih
radijskih frekvenc, če razlogi za spremembo ali razveljavitev niso nastali po
njegovi krivdi. Če dodelitev drugih enakovrednih radijskih frekvenc ni možna,
ima imetnik odločbe o dodelitvi pravico do odškodnine.
(6) Imetnik odločbe o dodelitvi radijskih frekvenc je dolžan
sporočiti agenciji v roku 30 dni od nastale spremembe:
1.     
spremembo v sodnem registru, davčnem registru, pravno nasledstvo in
uvedbo stečajnega ali likvidacijskega postopka za pravne osebe,
2.     
spremembo v registru na upravni enoti, davčnem registru in prenehanje obstoja
za samostojne podjetnike,
3.     
spremembo naslova in smrt fizične osebe.
48. člen
(razveljavitev odločbe o dodelitvi radijskih frekvenc)
(1) Agencija odločbo o dodelitvi radijskih frekvenc
razveljavi na predlog imetnika odločbe o dodelitvi radijskih frekvenc, če je ta
izpolnil vse svoje obveznosti, ki izhajajo iz zakona ali drugega predpisa ali
dovoljenja.
(2) Agencija odločbo o dodelitvi radijskih frekvenc
razveljavi po uradni dolžnosti, če ugotovi da:
1.     
je vloga za odločbo o dodelitvi radijskih frekvenc vsebovala neresnične
podatke,
2.     
imetnik ne izpolnjuje več pogojev iz 42. člena tega zakona,
3.     
imetnik ni odpravil pomanjkljivosti v roku določenem z odločbo agencije,
s katero je bila odrejena odprava ugotovljenih pomanjkljivosti,
4.     
pristojbina za uporabo radijskih frekvenc kljub opozorilu ni plačana,
5.     
niso izpolnjeni predpisani pogoji za radiodifuzne radijske frekvence,
6.     
se dodeljenih radijskih frekvenc ne uporablja v skladu s pogoji iz tega
zakona oziroma iz odločbe o dodelitvi radijskih frekvenc,
7.     
z dodelitvijo radijskih frekvenc signal radijske opreme povzroča
nesprejemljive motnje drugi radijski opremi, sprejemnikom ali električnim
oziroma elektronskim sistemom,
8.     
na predlog Sveta za radiodifuzijo.
49. člen
(prenehanje odločbe o dodelitvi radijskih frekvenc)
(1) Odločba o dodelitvi radijskih frekvenc preneha:
1.     
s pretekom roka, za katerega je bila odločba o dodelitvi radijskih frekvenc
izdana, če se ne podaljša,
2.     
če je prenehal obstajati imetnik odločbe o dodelitvi radijskih frekvenc,
3.     
če imetnik ni začel uporabljati radijskih frekvenc v enem letu po izdaji
odločbe ali dodeljene radijske frekvence ni uporabljal več kot eno leto,
4.     
z razveljavitvijo odločbe o dodelitvi radijskih frekvenc skladno z
določbami prejšnjega člena tega zakona.
(2) V primerih iz 2. in 3. točke prejšnjega odstavka tega
člena izda agencija odločbo, s katero ugotovi prenehanje odločbe o dodelitvi
radijskih frekvenc.
50. člen
(plačilo za dodelitev – pristojbina)
(1) Za dodeljene radijske frekvence se plačuje letna
pristojbina.
(2) Ne glede na določbe prejšnjega odstavka tega člena se
pristojbine ne plačuje za uporabo radijskih frekvenc za primere iz drugega in
tretjega odstavka 39. člena tega zakona in za uporabo radijskih frekvenc, ki so
skladno z akti iz 37. in 38. člena tega zakona namenjene za radioamatersko
dejavnost.
(3) Višina pristojbine je odvisna od območja pokrivanja ali
gostote prebivalstva na območju pokrivanja ali radijskih frekvenc ali širine
radiofrekvenčnega pasu ali vrste radiokomunikacij ali kombinacije naštetih.
Minister predpiše način izračuna višine pristojbine.
51. člen
(skupna uporaba antenskih objektov)
(1) Imetniki odločb o dodelitvi radijskih frekvenc se morajo,
v skladu s tehničnimi možnostmi, dogovarjati o skupni uporabi antenskih
objektov, naprav in napeljav.
(2) Če ne pride do dogovora iz prejšnjega odstavka tega
člena, odloči o tem agencija v skladu z 113. členom tega zakona.
V. OMEJITVE LASTNINSKE PRAVICE
52. člen
(omejitev posegov v zasebno lastnino)
(1) Graditev, postavitev, obratovanje in vzdrževanje javnih
telekomunikacijskih omrežij v skladu s predpisi je v javno korist.
(2) Javno telekomunikacijsko omrežje je potrebno načrtovati
tako, da so posegi v zasebno lastnino čim manjši.
(3) Lastninsko ali drugo stvarno pravico na nepremičninah se
v javno korist lahko odvzame ali omeji, kadar je to potrebno zaradi gradnje
novih objektov in naprav, ki sestavljajo telekomunikacijsko omrežje.
(4) Lastninsko ali drugo stvarno pravico se odvzame ali omeji
po postopku in na način, ki ga določa zakon, ki ureja razlastitev nepremičnin,
razen če ta zakon ne določa drugače.
53. člen
(pridobitev pravice na tujem zemljišču)
(1) Operater, ki mora na tuji nepremičnini zgraditi ali
rekonstruirati tiste objekte in naprave, ki sestavljajo telekomunikacijsko
omrežje in za katere je v skladu s predpisi o urejanju prostora in graditvi
objektov predpisano gradbeno dovoljenje, lahko v postopku razlastitve nastopa
kot razlastitveni upravičenec.
(2) Operater, ki mora izvesti dela iz petega odstavka 26.
člena tega zakona na tuji nepremičnini ali ki mora že zgrajene objekte in
naprave, ki sestavljajo telekomunikacijsko omrežje, med seboj povezati in zato
na tuji nepremičnini izvesti podzemne ali nadzemne telekomunikacijske napeljave
in postaviti določene objekte in naprave, ki so v zvezi z navedenimi
napeljavami (v nadaljevanju besedila: sekundarno telekomunikacijsko omrežje),
mora za postavitev, napeljavo in obratovanje oziroma vzdrževanje sekundarnega
telekomunikacijskega omrežja pridobiti služnost napeljave, če potrebuje takšno
pravico brez časovne omejitve, lahko pa tudi samo pravico napeljave, če
potrebuje takšno pravico le za določen čas oziroma čas, ki je potreben za
izvedbo del.
(3) Vlada z uredbo podrobneje določi objekte, naprave in
napeljave, ki sestavljajo sekundarno telekomunikacijsko omrežje.
54. člen
(služnost napeljave in pravice napeljave)
(1) Služnost napeljave je stvarna pravica, ki zajema naslednja
upravičenja:
1.     
graditi oziroma postaviti sekundarno telekomunikacijsko omrežje;
2.     
imeti dostop do naprav za potrebe obratovanja in vzdrževanja celotnega
telekomunikacijskega omrežja;
3.     
odstranjevati veje, korenine in druge naravne ovire pri graditvi,
vzdrževanju in obratovanju celotnega telekomunikacijskega omrežja.
(2) Za služnost napeljave (v nadaljevanju: služnost) se
smiselno uporablja določbe, o stvarnih služnostih iz zakona, ki ureja stvarne
pravice.
(3) Pri izvrševanju upravičenj iz prvega odstavka tega člena
mora operater ravnati tako, da le v najnujnejšem obsegu moti lastnika
nepremičnine (v nadaljevanju: lastnik) pri uživanju lastninske pravice, oziroma
tako, da čim manj ovira redno uporabo zemljišča iz 61. člena tega zakona za
namen, določen v prostorskem ali drugem aktu.
(4) Če lastniku pri delih iz tega člena nastane materialna
škoda, jo je operater dolžan povrniti.
(5) Pravica napeljave je obligacijska pravica, ki zajema
upravičenja iz prvega odstavka tega člena.
55. člen
(ponudba)
(1) Operater mora predlagati lastniku sklenitev pogodbe o
pravici napeljave oziroma o ustanovitvi služnosti, pri čemer mora lastniku
ponuditi primerno denarno nadomestilo.
(2) Primerno denarno nadomestilo je enako plačilu za enakovredno
služnost oziroma obligacijsko pravico, ki bi jo bilo mogoče doseči v običajnem
poslovnem prometu glede na vrsto in obseg pravice ter lastnosti nepremičnine
brez upoštevanja neobičajnih ali osebnih okoliščin.
56. člen
(prisilna omejitev lastninske pravice)
Če lastnik v 30 dneh po prejemu pisne pogodbe ne pristane na
njeno sklenitev, lahko operater predlaga agenciji ustanovitev služnosti oziroma
pravice napeljave.
57. člen
(pogoji)
(1) Agencija ugodi zahtevi za ustanovitev služnosti oziroma
pravice napeljave:
1.     
če je pridobitev te pravice za operaterja nujen pogoj za gradnjo javnega
telekomunikacijskega omrežja,
2.     
če je bilo pri načrtovanju javnega telekomunikacijskega omrežja
upoštevano načelo iz drugega odstavka 52. člena tega zakona in
3.     
če izvrševanje služnosti oziroma pravice napeljave ne bo bistveno
oviralo lastnika pri uživanju lastninske pravice.
(2) Za bistveno oviranje pri uživanju lastninske pravice se
šteje, če se lastniku onemogoči ali znatno oteži dostop do zemljišča ali
objekta na njem ali opravljanje gospodarske dejavnosti, ali če se znatno
zmanjša vrednost zemljišča oziroma objekta na njem.
(3) Služnost oziroma pravica napeljave se ustanovi v takšnem
obsegu in za takšno časovno obdobje, kot je nujno potrebno za gradnjo oziroma
postavitev, vzdrževanje in obratovanje javnega telekomunikacijskega omrežja.
(4) O ustanovitvi služnosti in pravici napeljave odloči
agencija z odločbo v upravnem postopku. S to odločbo se odmeri tudi odškodnina
v skladu z zakonom, ki ureja obligacijska razmerja. Tako ustanovljena služnost
oziroma pravica napeljave se lahko začne izvrševati, ko je ta odločba dokončna.
58. člen
(začetek izvrševanja)
(1) Če operater služnosti oziroma pravice napeljave za
gradnjo oziroma postavitev, vzdrževanje in obratovanje javnega telekomunikacijskega
omrežja nujno ne potrebuje več, agencija na zahtevo lastnika ali operaterja
razveljavi odločbo o ustanovitvi te pravice.
(2) Agencija na zahtevo lastnika razveljavi odločbo o
ustanovitvi služnosti oziroma pravice uporabe tudi v primeru, da operater v
treh letih po pridobitvi pravice ne izvrši posega, zaradi katerega je bila
pravica ustanovljena. Agencija lahko na zahtevo operaterja ta rok podaljša, če
operater izkaže utemeljene razloge, za obstoj katerih ni kriv.
59. člen
(pravna sredstva)
O pritožbi zoper odločbo o ustanovitvi služnosti oziroma
pravice napeljave odloča ministrstvo.
60. člen
(zemljišča v javni lasti in zemljišča namenjena javni
uporabi)
(1) Če operater namerava graditi javno telekomunikacijsko
omrežje na zemljišču, ki je v lasti države, občine ali druge osebe javnega
prava, oziroma na zemljišču, ki je namenjeno javni uporabi, izvajanju javne
službe oziroma drugih javnih funkcij, mora predlagati lastniku oziroma
upravljavcu zemljišča sklenitev pogodbe o ustanovitvi služnosti oziroma pravice
napeljave.
(2) Organ oziroma nosilec javnega pooblastila, pristojen za
zagotavljanje javnega interesa v zvezi z zemljiščem iz prejšnjega odstavka tega
člena, lahko postavi operaterju tehnične in druge pogoje z namenom, da se
prepreči oviranje redne uporabe zemljišča za namen, za katerega je zemljišče
predvideno s prostorskim ali drugim aktom.
61. člen
(ustanovitev služnosti oziroma pravice napeljave na javnem
zemljišču)
(1) Če v 30 dneh po prejemu pisne ponudbe upravljavec ne
pristane na sklenitev pogodbe, lahko operater od agencije zahteva ustanovitev
služnosti oziroma pravice napeljave.
(2) Agencija ustanovi služnost oziroma pravico napeljave, če
ugotovi, da izvrševanje te pravice ne bo oviralo redne uporabe zemljišča za
namen, za katerega je zemljišče predvideno. Če se operater strinja, lahko
agencija na predlog upravljavca oziroma pristojnega organa ali nosilca javnega
pooblastila v odločbi naloži operaterju ukrepe za zagotovitev redne uporabe
zemljišča; če se operater s takimi ukrepi ne strinja, agencija zahtevo
operaterja za ustanovitev pravice napeljave zavrne.
(3) Če se po dokončnosti odločbe iz prejšnjega odstavka tega
člena ugotovi, da gradnja, vzdrževanje ali obratovanje ovira redno uporabo
zemljišča, lahko agencija na predlog upravljavca oziroma pristojnega organa ali
nosilca javnega pooblastila razveljavi odločbo oziroma naloži operaterju ukrepe
v skladu s prejšnjim odstavkom tega člena. Agencija mora pri odločanju
pretehtati javni interes, ki ga zastopa upravljavec oziroma pristojni organ ali
nosilec javnega pooblastila, javni interes v zvezi z ohranitvijo
telekomunikacijskega omrežja na obstoječi lokaciji in interes operaterja.
(4) Če v primeru iz prejšnjega odstavka tega člena operaterju
nastane materialna škoda, jo je dolžan upravljavec povrniti. V sporu odškodnino
odmeri nepravdno sodišče.
(5) Upravljavec je oseba ali organ, ki ima na podlagi
predpisa, pogodbe ali drugega akta pristojnost, da opravlja z zemljiščem v
lasti države ali občine.
62. člen
(prestavitev drugih napeljav in kasnejše graditve)
(1) Operater lahko v primeru, da gre za zemljišče v lasti
države, občine, javnega zavoda oziroma druge osebe javnega prava, v kateri ni
udeležen zasebni kapital, v zahtevi za ustanovitev služnosti oziroma pravice
napeljave zahteva premestitev ali spremembo obstoječih drugih napeljav, vendar
le, če se telekomunikacijskega omrežja sicer ne bi dalo zgraditi, druge
napeljave pa se lahko brez negativnih posledic za njihovo uporabo namesti
drugam.
(2) V primeru, da je za prestavitev obstoječih drugih
napeljav potrebna omejitev lastninske pravice, lahko operater nastopa kot
predlagatelj omejitve lastninske pravice v skladu z zakonom.
(3) Stroške premestitve v celoti krije operater.
(4) Kasnejše graditve drugih napeljav je treba opraviti tako,
da ne vplivajo moteče na obstoječe telekomunikacijske vode.
(5) V primeru, da je mogoča skupna uporaba napeljav iz prvega
odstavka tega člena, se v skladu s tehničnimi možnostmi operater in lastnik teh
napeljav dogovorita o njihovi skupni uporabi. Če ne pride do dogovora, odloči o
tem agencija v skladu s 113. členom tega zakona.
63. člen
(subsidiarna uporaba zakona)
Določbe tega zakona o vprašanjih v zvezi z napeljavo javnega
telekomunikacijskega omrežja na zemljiščih v javni lasti oziroma na zemljiščih,
ki služijo javni uporabi, izvajanju javnih služb ali drugih javnih funkcij, se
ne uporablja za državne ceste in za druge vrste zemljišč, glede katerih
usklajevanje različnih vrst uporabe ureja drug zakon.
64. člen
(uporaba določb predpisov o razlastitvi)
Glede vprašanj v zvezi s prisilno omejitvijo lastninske
pravice, ki s tem zakonom niso posebej urejena, se smiselno uporablja določbe
zakona, ki ureja razlastitev.
65. člen
(skupna uporaba objektov)
(1) Operaterji se morajo dogovoriti o skupni uporabi objektov
oziroma napeljav. Za skupno uporabo je treba plačati ustrezno denarno
nadomestilo.
(2) Če med operaterji ne pride do dogovora iz prejšnjega
odstavka tega člena, o tem odloči agencija. Pri tem je dokazno breme na strani
operaterja, ki je zavrnil skupno uporabo.
(3) Operaterji fiksnega javnega telefonskega omrežja s
pomembno tržno močjo morajo objaviti in ažurirati vzorčno ponudbo za razvezan
dostop do njihove krajevne zanke in pripadajočih naprav. Elemente, ki jih mora
vsebovati takšna ponudba določi agencija.
(4) Operaterji fiksnega javnega telefonskega omrežja s
pomembno tržno močjo morajo ugoditi razumnim zahtevam za razvezan dostop do
njihovih krajevnih zank in pripadajočih naprav, po transparentnih in enakih
pogojih, kot jih zagotavljajo sebi ali povezanim organizacijam.
(5) Skupno uporabo objektov in napeljav iz prvega odstavka
tega člena in dostop do krajevnih zank iz tretjega odstavka tega člena sme
operater zavrniti ali enostransko prekiniti in končati ter občutno zmanjšati
le, če je to nujno potrebno zaradi bistvenih zahtev, ki se nanašajo na:
1.     
varnost obratovanja omrežja,
2.     
vzdrževanje celovitosti omrežja,
3.     
medsebojno delovanje storitev.
(6) Operater mora agenciji in pravni oziroma fizični osebi,
ki zahteva dostop do omrežja ali storitev, v 10 dneh po zavrnitvi ali omejitvi
sporočiti, zaradi katerih bistvenih zahtev je zavrnil ali omejil dostop do
krajevnih zank in pripadajočih naprav
(7) Agencija s splošnim aktom, ki ga objavi v Uradnem listu
Republike Slovenije, podrobneje uredi bistvene zahteve iz petega odstavka tega
člena.
(8) Agencija lahko operaterju iz tretjega odstavka tega člena
za izpolnitev obveznosti iz tega člena z odločbo naloži ali prepove dejanja in
ukrepe, kot so zlasti sprememba splošnih pogojev dostopa do krajevnih zank in
pripadajoče opreme ter naloži ali prepove dostop v posamičnem primeru.
VI. ZAGOTAVLJANJE KONKURENCE IN ODPRTOSTI OMREŽJA
66. člen
(splošne določbe)
Agencija in državni organi so dolžni na trgu
telekomunikacijskih storitev zagotavljati pogoje za učinkovito konkurenco in
pri tem zlasti:
1.     
zagotavljati enake možnosti udeležencev na trgu,
2.     
spodbujati nove ponudnike pri vstopu na trg,
3.     
zagotavljati odprtost telekomunikacijskih omrežij,
4.     
spremljati in spodbujati razvoj konkurence ter reševati spore med
udeleženci na trgu v skladu s tem zakonom,
5.     
preprečevati izkoriščanje pomembne tržne moči in druge zlorabe na trgu,
6.     
pospeševati uvajanje novih tehnologij.
67. člen
(operaterji s pomembno tržno močjo)
(1) Šteje se, da ima operater po tem zakonu pomembno tržno
moč, če ima na območju Republike Slovenije na določenem storitvenem segmentu
trga več kot 25% delež iste gospodarske dejavnosti, pri čemer se tržni delež
operaterjev, ki so odvisna in obvladujoča podjetja v smislu zakona, ki ureja
varstvo konkurence, upošteva skupaj in v celoti za vse te operaterje.
(2) Agencija lahko določi, da ima pomembno tržno moč tudi
operater ali operaterji z manj kot 25% določenega trga oziroma da operater ali
operaterji z več kot 25% določenega trga nimajo pomembne tržne moči.
(3) Agencija pri odločanju glede tega, ali ima operater
pomembno tržno moč upošteva operaterjevo možnost vplivanja na tržne pogoje,
obseg njegovega poslovanja v primerjavi s velikostjo trga, njegovo obvladovanje
sredstev za dostop do končnih uporabnikov, njegov dostop do finančnih virov in
njegove izkušnje pri zagotavljanju proizvodov in storitev.
(4) Agencija odloči o tem, da ima posamezen operater pomembno
tržno moč z odločbo po uradni dolžnosti ali na predlog operaterja.
(5) Agencija v Uradnem listu Republike Slovenije najmanj
enkrat letno, po potrebi pa tudi pogosteje, objavi firmo družbe ali
samostojnega podjetnika posameznika oziroma naziv operaterjev s pomembno tržno
močjo, in sicer po posameznih telekomunikacijskih storitvah.
68. člen
(odprt dostop do omrežij oziroma storitev)
(1) Operaterji javnih telekomunikacijskih omrežij in storitev
s pomembno tržno močjo morajo omogočiti dostop do svojih omrežij oziroma
storitev na podlagi stroškovno naravnanih, javno objavljenih, objektivnih in
preglednih pogojev, ki obsegajo vse dejavnosti, vezane na izvedbo dostopa, kot
so sporočanje informacij, dogovarjanje o postopku, roki izvedbe dostopa in
drugo.
(2) Pogoji iz prvega odstavka tega člena morajo biti za
podobne storitve v podobnih okoliščinah podobni in morajo biti enaki pogojem,
kot jih operater zagotavlja za enake storitve za sebe oziroma za podjetja
odvisna od njega (pogoj nediskriminacije).
(3) Pravnim in fizičnim osebam, ki želijo dostop do omrežja
oziroma storitev, mora operater iz prvega odstavka tega člena dati potrebne
podatke, vključno s podatki o spremembah načrtovanih v naslednjih 6 mesecih.
(4) Dostop do omrežja oziroma storitev iz prvega odstavka
tega člena sme operater zavrniti ali enostransko prekiniti in končati ter
občutno zmanjšati le, če je to nujno potrebno zaradi bistvenih zahtev, ki se
nanašajo na:
1.     
varnost obratovanja omrežja,
2.     
vzdrževanje celovitosti omrežja,
3.     
medsebojno delovanje storitev,
4.     
zaščito podatkov,
5.     
uporabo predpisov o varovanju okolja,
6.     
racionalno rabo radiofrekvenčnega spektra.
(5) Operater mora agenciji in pravni oziroma fizični osebi,
ki zahteva dostop do omrežja ali storitev, v 10 dneh po zavrnitvi ali omejitvi
sporočiti, zaradi katerih bistvenih zahtev je zavrnil ali omejil dostop do
omrežja oziroma storitev.
(6) Agencija s splošnim aktom, ki ga objavi v Uradnem listu
Republike Slovenije, podrobneje uredi bistvene zahteve, ki se jih uporablja v
skladu s četrtim odstavkom tega člena.
(7) Agencija lahko operaterju iz prvega odstavka tega člena
za izpolnitev obveznosti iz tega člena z odločbo naloži ali prepove dejanja in
ukrepe, kot so zlasti sprememba splošnih pogojev dostopa do omrežij ali
storitev ter naloži ali prepove dostop do omrežja v posamičnem primeru.
(8) Pogodbe in sporazumi, ki jih sklene operater iz prvega
odstavka tega člena v nasprotju z določbami tega člena, so nični.
69. člen
(vmesniki)
(1) Operaterji javnih telekomunikacijskih omrežij oziroma
storitev s pomembno tržno močjo morajo nuditi vmesnike, ki jih določajo
standardi, katerih reference za posamezno vrsto storitev oziroma omrežja s
svojim splošnim aktom določi agencija in objavi v Uradnem listu Republike
Slovenije, lahko pa nudijo tudi še druge vmesnike.
(2) Če uporabnik zahteva poseben vmesnik oziroma dostop,
morajo operaterji s pomembno tržno močjo zahtevi ugoditi, če je le-ta razumna
in ne vodi do diskriminacije uporabnikov.
(3) Zahtevo iz prejšnjega odstavka tega člena lahko operater
v 30 dneh od njenega prejema zavrne le, če je mogoče uporabiti drugačno možnost
dostopa in je zahteva neprimerna glede razpoložljivih sredstev, potrebnih za
uresničitev dostopa.
(4) Preden zahtevo iz drugega odstavka tega člena zavrne,
mora operater razloge za zavrnitev za vsak primer posebej pisno predložiti tudi
agenciji.
(5) O tehničnih in komercialnih vprašanjih posebnega dostopa
ali vmesnika se stranke dogovorijo same, pri čemer pa morajo biti cene
operaterjev s pomembno tržno močjo stroškovno naravnane, operaterji pa morajo
na zahteve sproti in temeljito odgovarjati.
(6) Operaterji javnih telekomunikacijskih omrežij oziroma
storitev s pomembno tržno močjo morajo v Uradnem listu Republike Slovenije
objaviti ter sporočiti agenciji podatke o tipih razpoložljivih vmesnikov ter o
tem, kje je mogoče dobiti natančne tehnične specifikacije vmesnikov, kot tudi
nameravane spremembe teh vmesnikov šest mesecev pred njihovo uveljavitvijo.
(7) Agencija operaterju iz prvega odstavka tega člena za
izpolnitev obveznosti iz tega člena z odločbo naloži ukrepe, kot so zlasti
zagotavljanje standardnih vmesnikov, uporabo posebnega vmesnika oziroma dostopa
ter določitev pogojev tega dostopa v posamičnem primeru, ali prepove določena
ravnanja.
(8) Agencija objavi ukrepe in prepovedi iz prejšnjega
odstavka tega člena v skladu z 111. členom tega zakona.
70. člen
(zakupljeni vodi)
(1) Ponudnik zakupa vodov s pomembno tržno močjo je dolžan
sam ali skupaj z drugimi operaterji na svojem delu trga ponuditi zadostne
kapacitete vodov z vsemi vmesniki, predvidenimi s standardi v prejšnjem členu
tega zakona.
(2) Morebitni dogovor med operaterji o skupnem zagotavljanju
kapacitet oziroma vmesnikov je veljaven le, če operaterji o tem obvestijo
agencijo.
71. člen
(fiksne javne telefonske storitve)
(1) Operaterji, ki zagotavljajo fiksne javne telefonske
storitve, morajo svojim naročnikom omogočiti dostop do službe informacij o
telefonskih naročnikih in do posredovalca za vzpostavljanje zvez ter brezplačen
dostop do številk 112 in 113 ter skleniti z naročnikom pogodbo, v kateri mora
biti navedena vrsta storitve, ki jo operater nudi, in pogoji, pod katerimi bo
zagotavljal to storitev in ki mora obsegati najmanj rok za prvo priključitev,
način vzdrževanja, nadomestilo za prekinitve, raven kakovosti storitve ter
bistvene določbe o postopku za pritožbe.
(2) Agencija lahko na zahtevo predstavnikov organizacije
uporabnikov ali na svojo pobudo naloži operaterju spremembo splošnih pogojev
pogodbe ali nadomestil za prekinitve, če niso skladni z določbami tega zakona.
(3) Operaterji, ki zagotavljajo dostop do fiksnega javnega
telefonskega omrežja, so dolžni na svojem delu trga ponuditi vrste vmesnikov s
tehničnimi specifikacijami kot je predvideno v 69. členu tega zakona.
(4) Agencija lahko operaterjem fiksnega javnega telefonskega
omrežja oziroma storitev postavi cilje glede kakovosti in ustrezne definicije,
način njenega spremljanja oziroma merjenja ter način poročanja o rezultatih in
jih objavi v skladu z 111. členom tega zakona.
(5) Operaterji, ki zagotavljajo dostop do fiksnega javnega
telefonskega omrežja oziroma storitev, so dolžni zagotoviti, v skladu z
uveljavljenimi standardi oziroma standardi, katerih reference določi agencija v
splošnem aktu in objavi v Uradnem listu Republike Slovenije, najmanj funkcije,
ki jih v tem splošnem aktu določi agencija.
(6) Agencija v splošnem aktu iz prejšnjega odstavka tega
člena določi, katerih funkcij operater ne sme posebej zaračunavati.
(7) Agencija lahko odloči, da operaterjem, ki nimajo pomembne
tržne moči, zaradi ekonomskih ali tehničnih razlogov začasno ni treba
uresničiti zahtev iz petega odstavka tega člena.
72. člen
(mobilne javne radijske storitve)
(1) Prvi in drugi odstavek prejšnjega člena tega zakona
veljata tudi za operaterje mobilnih javnih radijskih storitev.
(2) Določb iz prejšnjega odstavka tega člena se ne uporablja
za operaterje mobilnih javnih radijskih storitev, ki kot sestavni del storitve
ne omogočajo prenosa govora.
73. člen
(medomrežno povezovanje)
(1) Operaterji morajo omogočiti in izboljšati komuniciranja
uporabnikov različnih javnih telekomunikacijskih omrežij in se o medomrežnih
povezavah dogovarjati z drugimi operaterji javnih telekomunikacijskih storitev
in jim na njihovo povpraševanje dati ponudbo za medomrežno povezovanje ter
omogočiti svojim uporabnikom, da lahko komunicirajo z drugimi uporabniki.
(2) O tehničnih in komercialnih vprašanjih medomrežnega
povezovanja se stranke dogovorijo same, pri čemer pa morajo biti cene
operaterjev s pomembno tržno močjo stroškovno naravnane, operaterji pa morajo
na zahteve sproti in temeljito odgovarjati.
(3) Operaterji so dolžni informacije, ki jih pridobijo v
zvezi z medomrežnimi povezavami, uporabiti izključno za namene, za katere so
bile informacije pridobljene.
(4) Agencija za posamezne primere in za določen čas lahko z
odločbo delno ali v celoti oprosti posameznega operaterja obveznosti iz prvega
odstavka tega člena, če so možne tehnično in komercialno uporabne alternative
in če je zahtevana medomrežna povezava neprimerna glede na razpoložljive vire.
(5) Pri oprostitvi obveznosti medomrežnega povezovanja na
podlagi prejšnjega odstavka tega člena s tujimi operaterji upošteva agencija
določbe mednarodno pravnih aktov, uveljavljenih v Republiki Sloveniji,
vzajemnost pri medsebojnih povezavah ter morebitne negativne posledice na
delovanje konkurence.
(6) Operaterji javnih telekomunikacijskih omrežij, ki imajo
pomembno tržno moč, so dolžni ugoditi vsem razumnim zahtevam za medomrežne
povezave, vključno z zahtevo po posebnih vmesnikih.
(7) Operaterji iz prejšnjega odstavka tega člena morajo
kopije pogodb o medomrežnih povezavah kot tudi njihove morebitne dopolnitve ali
spremembe dostaviti agenciji najkasneje do roka, ko naj bi pogodbe postale
veljavne.
(8) Agencija mora zagotoviti, da je vsebina pogodb iz
prejšnjega odstavka tega člena, razen dela, ki predstavlja poslovno strategijo,
vendar najmanj podrobnosti o cenah medomrežnih povezav, pogoji in roki,
dostopna interesentom.
(9) Če operaterji v 6 tednih po podani zahtevi za medomrežno
povezavo ne dosežejo sporazuma o tem, določi agencija z odločbo na zahtevo
stranke ali po uradni dolžnosti postopke, roke in pogoje (vključujoč
kapaciteto), pod katerimi morajo operaterji vzpostaviti medsebojno povezavo.
Agencija lahko naloži obveznost medsebojnega povezovanja v interesu uporabnikov
tudi, če operaterji niso zainteresirani zanjo.
(10) Odločba iz prejšnjega odstavka tega člena nadomesti
sporazum o medomrežni povezavi, kolikor in dokler stranke ne sklenejo o tem
sporazuma, ki je usklajen s tem zakonom in odločbo.
(11) Pogodbe o medomrežnem povezovanju, ki jih sklenejo
operaterji v nasprotju z določbami tega člena so nične.
(12) Operaterji fiksnih javnih telefonskih omrežij oziroma
storitev in operaterji zakupa vodov, ki imajo pomembno tržno moč, morajo v
Uradnem listu Republike Slovenije objaviti vzorčno (referenčno) ponudbo o
medomrežnem povezovanju, primerno obdelano po tržnih komponentah. Cene, pogoji
in roki se lahko za različne kategorije uporabnikov razlikujejo le zaradi vrste
medomrežne povezave, ne smejo pa omejevati konkurence.
(13) Če agencija oceni, da vzorčna ponudba ne vsebuje vseh
elementov ali ni sestavljena po načelih objektivnosti, nevezanosti,
preglednosti, nediskriminacije ali stroškovne naravnanosti, ovira konkurenco
ali ne ustreza drugim določbam tega zakona oziroma sprejetimi
mednarodnopravnimi akti, uveljavljenimi v Republiki Sloveniji, naloži z odločbo
operaterju, da ponudbo v določenem roku spremeni ali dopolni na način, kot je
določeno v odločbi.
VII. SPLOŠNI POGOJI IN CENE
74. člen
(predložitev, odobritev in objava splošnih pogojev in cen)
(1) Za opravljanje telekomunikacijskih storitev, za katere je
po tem zakonu treba pridobiti dovoljenje, morajo operaterji pripraviti opis
storitev in splošne pogoje (v nadaljevanju: splošni pogoji) ter podrobno
določiti cene teh storitev in jih dostaviti agenciji.
(2) Sestavni del splošnih pogojev operaterjev fiksnega
javnega telefonskega omrežja oziroma storitev, mobilnih javnih radijskih
storitev in zakupa vodov s pomembno tržno močjo mora biti vzorčna pogodba za
uporabnike.
(3) Splošne pogoje in cene iz prvega odstavka tega člena ter
vsako njihovo spremembo in dopolnitev, so dolžni operaterji v celoti, jasno in
v primerni obliki v Uradnem listu Republike Slovenije objaviti najmanj 7 dni
pred njihovo uveljavitvijo.
(4) Operaterji mobilnih javnih radijskih storitev s pomembno
tržno močjo morajo pred uveljavitvijo splošnih pogojev pridobiti soglasje
agencije, operaterji zakupa vodov, ki imajo pomembno tržno moč, in fiksnega
javnega telefonskega omrežja oziroma storitev pa morajo pridobiti soglasje tudi
za cene storitev.
(5) Agencija izda soglasje k splošnim pogojem in cenam v 7
dnevih od dneva prejema, pri čemer lahko po predhodnem obvestilu stranke ta rok
podaljša za dva tedna, če so potrebni dodatni podatki in izračuni.
(6) Če agencija v roku iz prejšnjega odstavka tega člena ne
izda in vroči stranki soglasja, se šteje, da je soglasje dano.
(7) Agencija lahko po postopku, določenem s tem zakonom,
naloži operaterju spremembo splošnih pogojev in cen, če je to potrebno zaradi
varstva uporabnikov ali zagotovitve konkurence, tudi po tem, ko je bilo
soglasje že dano.
(8) Agencija lahko operaterju prepove opravljanje telekomunikacijskih
storitev pod drugačnimi pogoji ali za drugačno ceno, kot so tisti, za katere je
bilo dano soglasje, ne glede na morebitna drugačna operaterjeva pogodbena
razmerja, razen če pri storitvah zakupa vodov za posamezen primer ni agencija
odstopa od teh splošnih pogojev in cen predhodno odobrila z odločbo.
(9) Če agencija po predložitvi, vendar pred objavo splošnih
pogojev oziroma cen storitev, za katere po tem členu ni treba pridobiti
soglasja, sporoči operaterju svoje pripombe in predloge, mora operater v
primeru, da jih ne upošteva, razloge za to pisno sporočiti agenciji pred
njihovo objavo.
75. člen
(oblikovanje cen)
(1) Cene telekomunikacijskih storitev morajo temeljiti na
stroških učinkovitega zagotavljanja storitev in morajo biti za istovrstne storitve
istega operaterja enake v vsej državi ali na vsem območju delovanja operaterja,
če ta ne deluje v vsej državi.
(2) Cene in z njimi povezani elementi storitev fiksnega
javnega telefonskega omrežja in storitev operaterjev s pomembno tržno močjo
morajo obsegati dejanske stroške opravljanja posameznih storitev, v skladu z
veljavnimi računovodskimi standardi.
(3) Cene in z njimi povezani elementi, vključno z morebitnimi
popusti, storitev fiksnega javnega telefonskega omrežja in storitev operaterjev
s pomembno tržno močjo morajo:
1.     
biti razvezane tako, da uporabniku ni treba plačevati funkcij, ki jih ne
uporablja,
2.     
biti pregledne, objavljene v dnevnem tisku ter v Uradnem listu Republike
Slovenije in nediskriminacijske, da omogočajo enako obravnavo vseh uporabnikov,
3.     
temeljiti na objektivnih kriterijih,
4.     
biti take, da so morebitni popusti tako naravnani, da v primeru vezave
storitev ali proizvodov ne ovirajo delovanja konkurence.
(4) Cene in z njimi povezani elementi storitev fiksnega
javnega telefonskega omrežja oziroma storitev operaterjev s pomembno tržno
močjo in storitev zakupljenih vodov operaterjev s pomembno tržno močjo morajo
biti neodvisne od vrste uporabnikove uporabe, če ta uporaba ne zahteva dodatnih
funkcij ali naprav v javnem omrežju, ki jih zagotavlja operater.
(5) Cene in z njimi povezani elementi storitev zakupa vodov
operaterjev s pomembno tržno močjo obsegajo:
1.     
začetno priključitveno zaračunavanje,
2.     
periodično zaračunavanje za zakup,
3.     
druga zaračunavanja.
(6) Ne glede na določbe tega člena lahko cene za osebe s
posebnimi zahtevami (invalide) odstopajo od teh kriterijev.
(7) Na podlagi določb tega člena vlada z usklajenim predlogom
ministrstva, pristojnega za cene, in ministrstva, pristojnega za
telekomunikacije, s predpisom določi metodologijo oblikovanja cen, s katero
podrobneje uredi način izvajanja zahtev tega zakona glede oblikovanja cen.
76. člen
(splošni pogoji)
(1) Minister predpiše obvezne sestavine in druge elemente
splošnih pogojev za opravljanje storitev fiksnega javnega telefonskega omrežja
oziroma storitev ter mobilnih javnih radijskih omrežij oziroma storitev, zlasti
pa:
1.     
pogoje dobave in uporabe,
2.     
tehnične karakteristike vmesnikov s pogoji za priključitev terminalske
opreme,
3.     
kapacitete, kakovost in karakteristike dobav,
4.     
način zagotavljanja informacij za potrebe uporabnikov,
5.     
način reševanja pritožb uporabnikov.
(2) Predpis iz prejšnjega odstavka tega člena lahko vsebuje
tudi pogoje za zagotovitev učinkovite konkurence, tehnične pogoje, pogoje glede
standardov in bistvenih zahtev, varovanja okolja in kakovosti zvez.
77. člen
(prepoved subvencioniranja)
(1) Operaterji, ki opravljajo drugo gospodarsko dejavnost,
pri kateri imajo na trgu prevladujoč položaj v smislu zakona, ki ureja varstvo
konkurence, ali imajo pravico opravljati neko gospodarsko dejavnost oziroma
uporabljati naravno dobrino ali drugo omejeno sredstvo, ki ni pod splošnimi
pogoji dosegljivo vsem (posebne ali izključne pravice), morajo opravljati
telekomunikacijske storitve v pravno samostojni družbi.
(2) Operater s pomembno tržno močjo ne sme medsebojno
subvencionirati različnih telekomunikacijskih storitev.
(3) V primerih iz prejšnjega odstavka tega člena morajo
operaterji imeti, zaradi zagotavljanja računovodskih informacij, ustrezno
ločitev na organizacijski in računovodski ravni med različnimi poslovnimi
dejavnostmi.
(4) Obveznosti o prepovedi subvencioniranja iz tega člena
imajo operaterji, ki dosežejo skupen prihodek 2 milijardi tolarjev na
telekomunikacijskem tržišču.
78. člen
(računovodstvo)
(1) Operaterji javnih telekomunikacijskih storitev in omrežij
morajo za izvajanje določb o stroškovni naravnanosti cen zagotoviti ustrezno
ločitev na organizacijski in računovodski ravni, da bo mogoča delitev
prihodkov, odhodkov in stroškov po posameznih telekomunikacijskih storitvah, ki
jih opravljajo, redno letno revidirati računovodske izkaze ter objaviti
revidirane računovodske izkaze v dnevnem časopisju in pripraviti letno poročilo.
(2) Organizacije, ki poleg radiodifuzne dejavnosti opravljajo
tudi druge telekomunikacijske storitve, morajo voditi za obe dejavnosti ločeno
računovodstvo, tako kot je to predvideno v prejšnjem odstavku tega člena.
(3) Agencija nadzira izvajanje določb tega zakona o prepovedi
subvencioniranja, o načinu vodenja računovodstva in o stroškovni naravnanosti
cen na način in s pooblastili, ki jih ima za izvajanje nadzora po tem zakonu.
(4) Agencija lahko v splošnem aktu določi podrobnejši način
vodenja računovodstva, kot je določeno s predpisi, ki urejajo računovodstvo in
uresničevanja zahteve tega zakona o prepovedi subvencioniranja.
VIII. UNIVERZALNE STORITVE
79. člen
(obseg univerzalnih storitev)
(1) Univerzalne storitve obsegajo:
1.     
za vsakogar, ki to zahteva, možnost dostopa do fiksnega javnega
telefonskega omrežja z možnostjo vzpostavljanja in sprejemanja domačih in
mednarodnih klicev, prenosa zvokovnih informacij ter tej pasovni širini
primeren prenos faksimilnih sporočil in prenos podatkov s pomočjo modema,
2.     
neomejen brezplačni dostop do številk 112 in 113 in dostop do teh
številk iz javnih govorilnic tudi brez sredstva za aktiviranje govorilnic,
3.     
dostop do posredovalca za vzpostavljanje zvez in do službe informacij o
naročnikih,
4.     
primerno pokritost z javnimi govorilnicami.
(2) Agencija s splošnim aktom določi raven dostopne cene
storitev iz prejšnjega odstavka tega člena.
(3) Vlada lahko s predpisom poveča obseg univerzalnih
storitev v odvisnosti od razvoja telekomunikacij, tehnološkega razvoja in
povpraševanja.
(4) Minister predpiše kakovost univerzalnih storitev ter v
tem okviru predpiše zlasti prenosne in prometne parametre, dobavne roke,
razpoložljivost, pokritost z javnimi govorilnicami in roke odprave napak.
80. člen
(zagotavljanje univerzalnih storitev)
Če agencija ugotovi, da se univerzalnih storitev na določenem
območju ne zagotavlja skladno z določbami prejšnjega člena tega zakona ali je
mogoče utemeljeno pričakovati, da se jih ne bo izvajalo, ali če predstavlja
zagotavljanje univerzalnih storitev nesorazmerno obremenitev za posameznega
operaterja, zagotovi njihovo opravljanje na podlagi javnega razpisa.
81. člen
(javni razpis)
(1) Agencija na podlagi javnega razpisa z odločbo dopolni
dovoljenje iz 27. člena tega zakona z obveznostmi zagotavljanja univerzalnih
storitev.
(2) Za izvedbo javnega razpisa iz prejšnjega odstavka tega
člena se smiselno uporabljajo določbe 5. do 18. člena tega zakona.
(3) Pri izboru operaterja agencija kot merilo za izbor
upošteva zlasti višino nadomestila operaterju za zagotavljanje univerzalnih
storitev ter stopnjo zadovoljevanja uporabnikov.
82. člen
(naložitev obveznosti)
(1) Če ni mogoče zagotoviti zagotavljanja univerzalnih
storitev na način in po postopku iz prejšnjega člena tega zakona, agencija po
uradni dolžnosti z odločbo naloži obveznost zagotavljanja univerzalnih storitev
operaterju javnih telekomunikacijskih storitev s pomembno tržno močjo.
(2) V primeru iz prejšnjega odstavka tega člena je operater
upravičen do nadomestila za zagotavljanje univerzalnih storitev, če stroški, ki
jih ima z zagotavljanjem univerzalnih storitev, presegajo prihodke od teh
storitev.
83. člen
(nadomestilo za zagotavljanje univerzalnih storitev)
(1) Operater fiksnega javnega telefonskega omrežja ali
storitev, ki zagotavlja univerzalne storitve skladno z določbami 81. in 82.
člena tega zakona, je upravičen do nadomestila.
(2) Nadomestilo operaterju, ki zagotavlja univerzalne
storitve skladno z določbo 82. člena tega zakona, obsega povračilo razlike med
dejanskimi dolgoročnimi dodatnimi stroški skupaj z donosom na vloženi kapital
in prihodki od teh storitev. Nadomestilo operaterju, ki zagotavlja univerzalne
storitve v skladu z 81. členom tega zakona, se določi na podlagi rezultatov
javnega razpisa.
(3) Operater fiksnega javnega telefonskega omrežja ali
storitev, ki ima več kot 80 odstotni tržni delež po obsegu celotnega prihodka
na ozemlju države, je dolžan zagotavljati univerzalne storitve brez pravice do
nadomestila.
(4) Agencija lahko s splošnim aktom določi vrste stroškov in
način izračuna nadomestila.
84. člen
(posebne storitve)
(1) Operater telekomunikacijskih storitev, za katerih
opravljanje je skladno s 27. členom tega zakona treba pridobiti dovoljenje, je
dolžan na zahtevo državnih organov, pristojnih za socialne zadeve ali za
regionalni razvoj, določenim osebam ali na določenem območju zagotoviti tudi
druge telekomunikacijske storitve, nižje cene za določene skupine uporabnikov
in podobno, na stroške tistega, ki tako zahtevo postavi.
(2) Za posebne storitve se šteje tudi zagotavljanje
telekomunikacijskih storitev na zahtevo pristojnega organa za potrebe
nacionalne varnosti.
(3) Minister predpiše v soglasju z ministrom, pristojnim za
socialne zadeve ali za regionalni razvoj, ministrom, pristojnim za notranje
zadeve, ministrom, pristojnim za obrambo in direktorjem Slovenske
obveščevalno-varnostne agencije način izvajanja in obračunavanja telekomunikacijskih
storitev iz prejšnjih odstavkov tega člena.
85. člen
(financiranje univerzalnih storitev)
(1) Nadomestilo stroškov za zagotavljanje univerzalnih
storitev iz 83. člena tega zakona pokrivajo operaterji telekomunikacijskih
storitev, za opravljanje katerih je skladno z določbami tega zakona treba
pridobiti dovoljenje.
(2) Delež prispevka posameznega operaterja določi agencija
glede na delež prihodka posameznega operaterja iz opravljanja
telekomunikacijskih storitev v prihodku iz opravljanja telekomunikacijskih
storitev vseh operaterjev z dovoljenji.
(3) Operater iz prejšnjega odstavka tega člena plačuje svoj
prispevek neposredno izvajalcu univerzalnih storitev in v roku, določenem v
aktu iz prejšnjega odstavka tega člena.
(4) Operaterji iz prvega odstavka tega člena vsako leto
obvestijo agencijo o prihodkih iz opravljanja telekomunikacijskih storitev.
(5) Če operater iz prvega odstavka tega člena ne ravna
skladno z določbami prejšnjega odstavka tega člena, lahko agencija na njegove
stroške pregleda podatke in oceni prihodke po postopku, ki velja za odmero
davčnih obveznosti.
(6) Podatki o nadomestilu stroškov za zagotavljanje
univerzalnih storitev, načinu njihove razporeditve in uporabe ter delih, ki so
bila financirana, so javni. Agencija v ta namen vsako leto objavi letno
poročilo o nadomestilu stroškov za zagotavljanje univerzalnih storitev in o
vseh prispevkih za njegovo pokrivanje.
86. člen
(stavka)
(1) Ob stavki morajo operaterji, ki so dolžni izvajati
univerzalne storitve iz 79. člena tega zakona in storitve za potrebe varnosti
in obrambe države ter varstva pred naravnimi in drugimi nesrečami, zagotoviti
njihovo nemoteno izvajanje.
(2) Operaterji iz prejšnjega odstavka tega člena so dolžni v
času stavke s sklepom določiti delavce, ki morajo med stavko omogočiti
izvajanje nalog iz prejšnjega odstavka tega člena. Neizpolnjevanje teh nalog je
hujša kršitev delovnih obveznosti, za katere se izreče ukrep prenehanja
delovnega razmerja.
IX. RADIJSKA IN TERMINALSKA OPREMA
87. člen
(radijska in terminalska oprema)
(1) Radijsko in terminalsko opremo, ki je skladna z določbami
tega zakona, se lahko prosto trži, prosto prenaša in uporablja v Republiki
Sloveniji pod pogojem, da je pravilno montirana in vzdrževana.
(2) Določbe prejšnjega odstavka tega člena se nanašajo tudi
na medicinsko opremo in opremo motornih vozil, ki imajo radijsko ali
terminalsko opremo vgrajeno kot svoj sestavni del ali dodatek.
(3) Določbe tega poglavja se ne nanašajo na:
1.     
sprejemnike, namenjene izključno za sprejem zvokovnih oziroma televizijskih
programov, kabelske in žične napeljave,
2.     
radijsko in terminalsko opremo, ki jo urejajo posebni predpisi in je
namenjena za civilno letalstvo, upravljanje zračnega prometa in pomorski
promet,
3.     
radijsko in terminalsko opremo, ki se uporablja izključno za potrebe
varnosti in obrambe države ter varstva pred naravnimi in drugimi nesrečami.
(4) Poleg primerov iz prejšnjega odstavka tega člena se
določbe tega poglavja ne nanašajo tudi na radijsko opremo iz samogradnje, ki jo
uporabljajo radioamaterji, razen opreme, ki je v prosti prodaji na trgu. Zbirke
sestavnih delov namenjene sestavljanju radioamaterjem in tovarniško izdelana
radijska oprema, ki jo radioamaterji modificirajo in uporabljajo, se ne šteje
za opremo, ki je v prosti prodaji na trgu.
88. člen
(bistvene zahteve za radijsko in terminalsko opremo)
(1) Radijska in terminalska oprema morata ustrezati:
1.     
 zahtevam za zaščito zdravja in varnosti uporabnika in drugih oseb ob
upoštevanju predpisov, ki urejajo nizkonapetostne naprave, vendar brez upoštevanja
napetostnih omejitev,
2.     
zahtevam glede elektromagnetne združljivosti, ki so opredeljene v 93.
členu tega zakona.
(2) Radijska oprema mora biti grajena tako, da učinkovito
izrablja radiofrekvenčni spekter za prizemne, vesoljske in orbitalne radijske
komunikacije in da se izogne škodljivemu motenju.
(3) Radijska in terminalska oprema mora biti skladna s
predpisi, ki jih izda minister. Minister lahko s predpisi določi, da se
domneva, da je radijska in terminalska oprema v skladu z zahtevami iz
predpisov, če le-ta ustreza zahtevam iz standardov, na katere se predpisi
sklicujejo. Seznam teh standardov minister, v soglasju z ministrom, pristojnim
za trg, objavi v Uradnem listu Republike Slovenije.
89. člen
(uporaba in promet)
(1) Radijske in terminalske opreme, ki ni skladna z določbami
tega zakona in na njegovi podlagi izdanih predpisov ali splošnih aktov za
izvrševanje javnih pooblastil, ni dovoljeno tržiti ali uporabljati.
(2) Inšpektor, v skladu s 137. členom tega zakona lahko
prepove uporabo ali trženje opreme iz prejšnjega odstavka tega člena ali
sprejme druge ukrepe, s katerimi prepreči njeno trženje ali uporabo.
(3) Operaterji ne smejo iz tehničnih razlogov zavrniti
priključitve terminalske opreme na primerne vmesnike, če ta oprema ustreza
zahtevam tega zakona.
(4) Če radijska in terminalska oprema, ki je sicer označena
in deklarirana skladno s tem zakonom, povzroča resne poškodbe omrežju ali
škodljive radiofrekvenčne motnje ali škodo pri delovanju omrežja, lahko
operater javnega telekomunikacijskega omrežja zavrne njeno priključitev na
svoje omrežje oziroma jo lahko izključi ali odstrani iz uporabe. Operater mora
o tem nemudoma obvestiti uporabnika in agencijo, ki lahko tak ukrep potrdi ali
pa prekliče.
(5) Če radijska oprema ogroža delovanje radionavigacijskih
služb, služb za potrebe varnosti in obrambe države ter varstva pred naravnimi
in drugimi nesrečami ali resno poslabšuje, pogosto moti ali prekinja
radiokomunikacijsko storitev, ki deluje v skladu s mednarodnopravnimi akti,
uveljavljenimi v Republiki Sloveniji, s tem zakonom ali s predpisi, izdanimi na
njegovi podlagi, lahko agencija prepove ali omeji njeno trženje ali odredi
izločitev iz uporabe.
(6) Če je radijska postaja namenjena uporabi radijskih
frekvenc, ki v razporeditvi radiofrekvenčnih pasov niso predvidene za tako
uporabo, mora njen dobavitelj o tem obvestiti agencijo najkasneje 4 tedne pred
začetkom dobave.
(7) V obvestilu iz prejšnjega odstavka tega člena mora
dobavitelj navesti tudi značilnosti radijske opreme, kot so: radijske
frekvence, kanalizacija, tip modulacije, moč in podobno.
(8) Na sejmih, razstavah, demonstracijah in podobno je
dovoljeno predstavljati tudi radijsko in terminalsko opremo, ki ne ustreza
zahtevam tega zakona, vendar mora imeti vidno opozorilo, da je uporaba take
opreme prepovedana.
90. člen
(preverjanje in označevanje)
(1) Proizvajalec radijske in terminalske opreme ali odgovorna
oseba za njeno trženje mora preden da opremo na trg oziroma preden se jo začne
prvič uporabljati:
1.     
zagotoviti izvedbo postopkov ocenjevanja skladnosti z bistvenimi
zahtevami, podanimi v 88. členu tega zakona,
2.     
izdati oziroma zagotoviti izjavo o skladnosti z bistvenimi zahtevami in
zagotoviti informacije o predvideni uporabi opreme,
3.     
zagotoviti označitev s predpisanimi znaki skladnosti,
4.     
zagotoviti morebitne druge predpisane listine.
(2) Minister predpiše:
1.     
metode in postopke za ocenjevanje skladnosti z bistvenimi zahtevami in
označevanju opreme,
2.     
vsebino in obliko listin ter oznak skladnosti in postopek za njihovo
izdajo,
3.     
pogoje za organe in organizacije, ki sodelujejo pri ocenjevanju
skladnosti,
4.     
način zagotavljanja informacij o predvideni uporabi.
X. ELEKTROMAGNETNA ZDRUŽLJIVOST (EMC)
91. člen
(zahteve za električne naprave)
(1) Vse električne in elektronske naprave, vključno z opremo
in napeljavami, ki vsebujejo električne oziroma elektronske sestavne dele (v
nadaljevanju: električne naprave) morajo biti načrtovane, grajene, postavljene,
uporabljane in vzdrževane tako, da:
1.     
elektromagnetne motnje, ki jih te naprave povzročajo, ne presegajo
ravni, ki radijski in telekomunikacijski opremi in drugim električnim napravam
še omogoča delovati na način, za katerega so bile namenjene,
2.     
imajo ustrezno stopnjo lastne odpornosti proti elektromagnetnim motnjam,
ki jim omogoča delovanje na način, za katerega so bile namenjene.
(2) Določbe tega poglavja ne veljajo za:
1.     
omrežje za proizvodnjo, prenos in distribucijo električne energije,
kakor tudi ne za samo električno energijo,
2.     
sestavne dele ali kombinacije sestavnih delov, ki se uporabljajo v
električnih napravah, vendar ne omogočajo neposredne uporabne funkcije in niso
namenjene prosti prodaji na trgu za končnega uporabnika,
3.     
koristni signal radijskih oddajnikov.
(3) Poleg primerov iz prejšnjega odstavka tega člena se
določbe tega poglavja ne nanašajo tudi na radijsko opremo iz samogradnje, ki jo
uporabljajo radioamaterji, razen opreme, ki je v prosti prodaji na trgu. Zbirke
sestavnih delov namenjene sestavljanju radioamaterjem in tovarniško izdelana
radijska oprema, ki jo radioamaterji modificirajo in uporabljajo, se ne šteje
za opremo, ki je v prosti prodaji na trgu.
(4) Šteje se, da so električne naprave skladne s predpisi, ki
jih izda minister, kadar so izdelane v skladu z standardi, katerih uporaba
ustvari domnevo o skladnosti. Seznam teh standardov minister, v soglasju z
ministrom, pristojnim za trg, objavi v Uradnem listu Republike Slovenije.
92. člen
(promet in uporaba električnih naprav)
(1) Električne naprave, izdelane v Republiki Sloveniji ali
uvožene za uporabo in uporabljene v Republiki Sloveniji, morajo izpolnjevati
zahteve tega zakona. Izpolnjevanje zahtev se dokazuje z listinami in oznakami
iz 93. člena tega zakona.
(2) Kadar električna naprava ali njen del zaradi
elektromagnetnih motenj preneha ustrezati zahtevam iz prejšnjega odstavka tega
člena, mora lastnik ali uporabnik električno napravo na lastne stroške
usposobiti tako, da ustreza navedenim zahtevam, ali pa jo izločiti iz prometa.
(3) Če električna naprava ne ustreza zahtevam tega zakona,
lahko inšpektor prepove njeno uporabo ali sproži druge ukrepe, s katerimi prepreči
njeno trženje ali uporabo.
(4) Električne naprave, namenjene izobraževanju ali
preskušanju, lahko presegajo dovoljeno stopnjo generiranja elektromagnetnih
motenj, če so namenjene za proučevanje elektromagnetnih pojavov in če so
upoštevani vsi ukrepi, ki zagotavljajo, da te naprave ne motijo drugih
električnih naprav v okolici.
(5) Za bolj kompleksne električne naprave, ki ne izpolnjujejo
zahtev za elektromagnetno združljivost, lahko agencija izda časovno in krajevno
omejeno dovoljenje za delovanje, če so upoštevani vsi ukrepi, ki zagotavljajo,
da te naprave ne motijo drugih električnih naprav v okolici.
(6) Na sejmih, razstavah, demonstracijah in podobno je
dovoljeno predstavljati tudi električne naprave, ki ne ustrezajo zahtevam tega
zakona, vendar morajo imeti vidno opozorilo, da je uporaba takih naprav
prepovedana.
93. člen
(preverjanje in označevanje električnih naprav)
(1) Proizvajalec ali od proizvajalca pooblaščena fizična ali
pravna oseba, ki trži električne naprave, mora preden dá električno napravo na
trg oziroma preden se začne prvič uporabljati:
1.     
zagotoviti izvedbo postopkov ocenjevanja skladnosti z zahtevami, podanimi
v 91. členu tega zakona,
2.     
izdati oziroma zagotoviti izjavo o skladnosti in zagotoviti informacije
o predvideni uporabi opreme,
3.     
zagotoviti označitev s predpisanimi znaki skladnosti,
4.     
zagotoviti morebitne druge predpisane listine.
(2) Minister predpiše:
1.     
metode in postopke za ocenjevanja skladnost z zahtevami iz 91. člena
tega zakona,
2.     
vsebino in obliko listin ter oznak skladnosti in postopek za njihovo
izdajo,
3.     
pogoje za organe in organizacije, ki sodelujejo pri ocenjevanju
skladnosti,
4.     
postopke in omejitve, kadar naprave v celoti ali delno ne ustrezajo
zahtevam iz tega člena.
XI. OŠTEVILČENJE
94. člen
(cilji in upravljanje)
(1) Nacionalni številski prostor telekomunikacijskih številk
Republike Slovenije upravlja agencija s ciljem zagotoviti njegovo učinkovito
strukturiranje in uporabo ter zadovoljiti potrebe operaterjev in drugih
uporabnikov na pošten in nediskriminacijski način. V ta namen agencija pripravi
predlog načrta oštevilčenja, dodeljuje v uporabo številke oziroma številske
bloke in nadzoruje njihovo uporabo.
(2) Agencija vodi podatke o načrtu oštevilčenja, podatke iz
odločbe o dodelitvi številk in druge podatke o oštevilčenju.
95. člen
(načrt oštevilčenja)
(1) Načrt oštevilčenja sprejme minister na predlog agencije.
(2) Načrt iz prejšnjega odstavka tega člena mora zagotoviti
enake možnosti in enako obravnavo vseh operaterjev ter drugih uporabnikov javnih
telekomunikacijskih storitev.
(3) Načrt iz prvega odstavka tega člena določa zgradbo,
dolžino, zmogljivost in namen uporabe številk za potrebe telekomunikacijskih
omrežij in storitev.
(4) Načrt oštevilčenja mora omogočati uvajanje novih
nacionalnih in mednarodnih storitev, zagotoviti prenosljivost številk,
opredeliti predpone in kratke številke, številke z geografskim pomenom in negeografske
številke.
(5) Načrt oštevilčenja minister na predlog agencije lahko
dopolnjuje ali spreminja ter s tem dopolnjuje in spreminja tudi že dodeljene
številke, če to zahteva uresničevanje mednarodnopravnih aktov, uveljavljenih v
Republiki Sloveniji ter zagotavljanje zadostne razpoložljivosti številk.
(6) Pri dopolnitvi ali spremembi načrta iz prejšnjega
odstavka tega člena je treba upoštevati interese prizadetih, zlasti stroške
zaradi dopolnitev ali sprememb pri operaterjih in drugih uporabnikih. Načrtovane
spremembe je treba objaviti najmanj eno leto pred njihovo uveljavitvijo.
(7) Operaterji in drugi uporabniki zaradi dopolnitev ali
sprememb iz petega odstavka tega člena nimajo pravice do odškodnine.
96. člen
(dodelitev številk)
Za uporabo številk je treba pridobiti odločbo o dodelitvi
številk skladno z določbami tega zakona.
97. člen
(postopek izdaje odločbe o dodelitvi številk)
(1) Odločbo o dodelitvi številk izda agencija na podlagi
načrta oštevilčenja in drugih predpisov ter na podlagi postopka, ki ga določa
4. člen tega zakona.
(2) Odločbo o dodelitvi številk lahko pridobi operater ali
druga pravna oziroma fizična oseba, ki lahko dokaže, da jo nujno potrebuje
zaradi uresničevanja javnega interesa za opravljanje svoje dejavnosti, če je
tako predvideno z načrtom oštevilčenja.
(3) Vloga za dodelitev številk mora vsebovati dokazila o
izpolnjevanju pogoja iz prejšnjega odstavka tega člena in projekt, ki vsebuje
načrt o oceni potreb za prihodnja 3 leta in utemeljitve, na podlagi katerih
dokazuje, da bo dodeljena količina številk v 3 letih tudi uporabljena.
(4) Dodeljene številke lahko operater, ki je imetnik odločbe
o dodelitvi številk, v skladu z odločbo o dodelitvi številk in drugimi
predpisi, odplačno in na podlagi pogodbe dodeljuje v uporabo drugim pravnim ali
fizičnim osebam, ki uporabljajo javne telekomunikacijske storitve (v
nadaljevanju: drugi uporabniki), pri čemer mora imetnik odločbe o dodelitvi
upoštevati le dejanske stroške. Pogodbe, sklenjene z drugimi uporabniki, mora
operater poslati v vednost agenciji. Dodeljevanje drugim uporabnikom mora
operater predvideti v projektu iz prejšnjega odstavka tega člena.
(5) Drugi uporabniki iz prejšnjega odstavka tega člena ne
morejo dodeljenih številk v uporabo dodeliti naprej.
(6) Agencija v odločbi o dodelitvi številk določi pogoje za
dodelitev iz četrtega odstavka tega člena.
(7) Agencija s splošnim aktom podrobneje določi način
dodeljevanja iz četrtega odstavka tega člena.
(8) Minister določi podrobnejše pogoje za izdajo odločbe o
dodelitvi številk.
98. člen
(veljavnost in sprememba odločbe o dodelitvi številk)
(1) Odločbo o dodelitvi številk izda agencija za nedoločen
čas.
(2) Agencija zaradi usklajevanja s spremembami ali
dopolnitvami načrta oštevilčenja, če je potrebno, po uradni dolžnosti, v 30
dneh od dneva uveljavitve sprememb in dopolnitev, izda odločbe o spremembah
odločb o dodelitvi številk.
(3) Imetnik odločbe o dodelitvi števil pa je dolžan sporočiti
agenciji v roku tridesetih (30) dni od nastale spremembe:
1.     
spremembo v sodnem registru, davčnem registru, pravno nasledstvo in
uvedbo stečajnega ali likvidacijskega postopka za pravne osebe,
2.     
spremembo v registru na upravni enoti, davčnem registru in prenehanje
obstoja za samostojne podjetnike,
3.     
spremembo naslova in smrt fizične osebe.
99. člen
(zavrnitev dodelitve številk)
Agencija z odločbo zavrne dodelitev številk, če ugotovi da:
1.     
vložnik ni upravičena oseba za dodelitev na podlagi prvega odstavka
prejšnjega člena tega zakona;
2.     
bi bila dodelitev v nasprotju z določbami tega zakona in predpisi
sprejetimi na njegovi podlagi;
3.     
nameravana uporaba ne opravičuje dodelitve zahtevane količine oziroma
vrste številk;
4.     
je vložnik že kršil določbe tega zakona ali ni poravnal zapadlih
pristojbin za uporabo dodeljenih številk.
100. člen
(prenos)
Odločba o dodelitvi številk je neprenosljiva.
101. člen
(prenosljivost številk)
(1) V fiksnem javnem telefonskem omrežju mora biti naročnikom
omogočeno, da pri zamenjavi operaterja obdržijo dodeljene geografske številke,
če ostanejo na isti lokaciji. Prejšnji operater mu za to lahko zaračuna samo
enkratne stroške menjave operaterja.
(2) Naročnikom, ki uporabljajo številke, ki niso geografske,
mora biti omogočeno, da lahko pri zamenjavi operaterja obdržijo dodeljene
številke tudi, če pri tem zamenjajo lokacijo.
102. člen
(razveljavitev odločbe o dodelitvi številk)
Agencija odločbo o dodelitvi številk razveljavi po uradni
dolžnosti, če ugotovi da:
1.     
je vloga za dodelitev številk vsebovala neresnične podatke,
2.     
njen imetnik ne izpolnjuje več pogojev iz 97. člena tega zakona,
3.     
njen imetnik ni odpravil pomanjkljivosti v roku določenem z odločbo
agencije, s katero je bila odrejena odprava ugotovljenih pomanjkljivosti,
4.     
pristojbina za dodeljene številke ali številčne bloke kljub opozorilu ni
plačana,
5.     
se dodeljene številke ne uporabljajo v skladu s pogoji iz tega zakona
oziroma odločbe o dodelitvi.
103. člen
(prenehanje odločbe o dodelitvi številk)
(1) Odločba o dodelitvi številk preneha:
1.     
če tako predlaga imetnik odločbe o dodelitvi,
2.     
če njen imetnik preneha obstajati,
3.     
z razveljavitvijo odločbe o dodelitvi številk skladno z določbami
prejšnjega člena tega zakona.
(2) Če imetnik odločbe o dodelitvi številk ni uporabil
dodeljenih številk v treh letih po izdaji odločbe o dodelitvi številk ali
dodeljenih številk ni uporabljal več kot eno leto, preneha veljati odločba za
tisti del številk, ki v tem času niso bile uporabljene.
(3) V primerih iz 1. in 2. točke prvega odstavka ter drugega
odstavka tega člena izda agencija odločbo, s katero ugotovi prenehanje
dovoljenja.
104. člen
(pristojbina)
(1) Operater, ki je imetnik odločbe o dodelitvi številk, za
dodeljene številke oziroma številske bloke plačuje letno pristojbino. Višina
pristojbine je odvisna od količine, dolžine in vrste številk.
(2) Minister podrobneje predpiše način določanja in
obračunavanja pristojbine.
105. člen
(izbira in predizbira operaterja)
(1) Operaterji s pomembno tržno močjo morajo zagotoviti, da
lahko vsak naročnik prosto izbira operaterje za medkrajevne in mednarodne
klice. Ta izbira mora biti omogočena z možnostjo trajne predizbire, ki se lahko
pri vsakem klicu spremeni s predpono za izbiro operaterja.
(2) Agencija s svojim splošnim aktom podrobneje uredi
izpolnjevanje določb tega člena.
XII. AGENCIJA
106. člen
(Agencija)
(1) Agencija je organizacija za urejanje telekomunikacijskega
trga in elektronskih medijev in se jo ustanovi s tem zakonom. Agencija opravlja
s tem zakonom in na njegovi podlagi sprejetimi podzakonskimi akti določene
naloge z namenom, da predvsem v interesu uporabnikov zagotavlja pregledno in
nepristransko delovanje telekomunikacijskega trga in elektronskih medijev.
(2) Agencija je pravna oseba javnega prava. Ustanovitveni akt
agencije sprejme vlada.
107. člen
(direktor in namestnika direktorja agencije)
(1) Agencijo vodi, predstavlja in zastopa direktor, ki ga na
podlagi javnega razpisa za dobo 5 let imenuje vlada. Pri izbiri upošteva
predvsem kandidatove strokovne in mednarodne izkušnje.
(2) Vlada za dobo 5 let imenuje namestnika direktorja za
telekomunikacije in namestnika direktorja za radiodifuzijo, ki v odsotnosti direktorja
na podlagi njegovega pooblastila vodita, predstavljata in zastopata agencijo.
(3) Direktor in namestnika ne smejo biti v zadnjih 3 letih
zaposleni ali opravljati kakršnegakoli dela v organizacijah, ki opravljajo
katerokoli dejavnost iz področja urejanja v pristojnosti agencije, in ne smejo
imeti nobene funkcije v takih organizacijah.
(4) Direktor in namestnika, njihov zakonec ali zunajzakonski
partner ter sorodnik v ravni vrsti do vključno drugega kolena ne smejo imeti
lastninskih deležev v organizaciji, ki opravlja dejavnost iz pristojnosti
agencije, ali v organizaciji, ki ima lastninski delež v taki organizaciji.
(5) Vlada razreši direktorja ali namestnika:
1.     
na predlog direktorja ali namestnika,
2.     
če je odvzeta opravilna sposobnost ali postane zdravstveno nesposoben za
opravljanje dela,
3.     
če nastopi razlog iz drugega ali tretjega odstavka tega člena, razen če
direktor ali namestnik ni mogel vplivati na ravnanje zakonca, izvenzakonskega
partnerja ali sorodnika, hkrati pa je mogoče pričakovati, da to ne bo vplivalo
na neodvisnost njegovega odločanja,
4.     
če je zaradi kaznivega dejanja pravnomočno obsojen na zaporno kazen,
5.     
če je pri opravljanju svoje funkcije kršil določbe tega zakona in na
njegovi podlagi sprejetih podzakonskih aktov.
(6) Če Svet za telekomunikacije ali Svet za radiodifuzijo
ugotovita obstoj razlogov iz prejšnjega odstavka tega člena, lahko predlagata
vladi razrešitev direktorja ali namestnika.
108. člen
(delovanje agencije)
(1) Organizacijo in poslovanje agencije ureja statut, ki ga
izda direktor agencije in potrdi vlada po predhodnem mnenju Sveta za
telekomunikacije in Sveta za radiodifuzijo.
(2) Direktor izdaja splošne akte ter odloča o posamičnih
zadevah iz pristojnosti agencije.
(3) Direktor lahko za odločanje v posamičnih zadevah
pooblasti osebo v agenciji, ki izpolnjuje pogoje za odločanje v upravnem
postopku.
(4) Statut in splošne akte agencije, izdane za izvrševanje
javnih pooblastil, ter informacije, ki jih predvideva ta zakon, se objavi v Uradnem
listu Republike Slovenije.
(5) Odločba ali drug posamični akt agencije sta v upravnem
postopku dokončna, razen če ta zakon ne določa drugače.
(6) Ne glede na določbo drugega odstavka 289. člena zakona o
splošnem upravnem postopku (Uradni list RS, št. 80/99) lahko agencija sama
opravlja upravno izvršbo svojih odločitev in izvaja ukrepe po prvem odstavku
318. člena zakona o splošnem upravnem postopku.
109. člen
(financiranje agencije)
(1) Agencija se financira iz državnega proračuna. V te namene
se črpa finančna sredstva Sklada za telekomunikacije.
(2) Agencija lahko zaračuna dejanske stroške, ki nastanejo z
dajanjem informacij, v skladu s statutom agencije, če ni v tem zakonu drugače
predpisano.
110. člen
(pristojnosti agencije)
(1) Naloge agencije po tem zakonu so zlasti:
1.     
zagotavljanje pogojev za primerno razvitost telekomunikacijskega trga in
elektronskih medijev, dobrih poslovnih odnosov na njem in pospeševanje zdrave
konkurence na tem trgu,
2.     
zagotavljanje zadovoljivih komunikacij med uporabniki prek istega omrežja
ali med različnimi omrežji,
3.     
zagotavljanje izvajanja univerzalnih storitev,
4.     
pospeševanje medomrežnega povezovanja in zagotavljanje izvajanja pravil
za medomrežno povezovanje,
5.     
zagotavljanje enakopravnega dostopa do telekomunikacijskih omrežij in
storitev na način, ki je za uporabnike in operaterje najbolj ekonomičen in
učinkovit,
6.     
zagotavljanje delovanja telekomunikacijskih operaterjev po načelih
nediskriminacijske obravnave in sorazmernosti (proporcionalnosti),
7.     
upravljanje radiofrekvenčnega spektra in telekomunikacijskega
oštevilčenja, zaračunavanje pristojbin za njuno uporabo in zagotovitev
prenosljivosti številk,
8.     
spremljanje razvoja na področju telekomunikacij, pridobivanje informacij
od operaterjev in zagotavljanje informacij uporabnikom, operaterjem, državnim
organom in mednarodnim organizacijam,
9.     
spremljanje razvoja standardizacije in tehnične telekomunikacijske
regulative ter sprejemanje ukrepov za njihovo uveljavljanje in izvajanje,
10.  
izdajanje dovoljenj za storitve, dodeljevanje radijskih frekvenc,
dodeljevanje številk oziroma blokov številk uporabnikom in operaterjem,
11.  
nadzorovanje izvajanja tega zakona oziroma izpolnjevanja pogojev v
dovoljenjih ali drugih dokumentih, ki jih je izdala agencija,
12.  
spremljanje gibanja cen in preprečevanje nepravilnosti v zvezi z njimi
ter dajanje soglasij k cenam in splošnim pogojem poslovanja, kadar je tako
določeno s tem zakonom,
13.  
nadziranje in sankcioniranje vodenja računovodstva pri operaterjih v skladu
s tem zakonom,
14.  
sodelovanje z ustreznimi organi v drugih državah in z organi mednarodnih
organizacij ter uvajanje njihovih izkušenj v prakso,
15.  
nadzor nad izvajanjem pravic uporabnikov in njihovim organiziranjem,
spremljanje in reševanje pritožb uporabnikov in operaterjev ter ustrezno
ukrepanje,
16.  
objavljanje tistih statističnih podatkov o telekomunikacijah, ki niso
sestavina programa statističnih raziskovanj, in letno poročilo o napredku
liberalizacije ter objavljanje indikatorjev kakovosti storitev ter predložitev
Državnemu zboru letnega poročila o stanju na področju radiodifuzije,
17.  
dajanje soglasja k bistveni spremembi programske zasnove radijskega dela
televizijskega programa,
18.  
dajanje soglasja k nakupu ali prevzemu 20 ali več odstotkov lastninskega
deleža ali deleža upravljalskih oziroma glasovalnih pravic v premoženju
izdajatelja radijskega ali televizijskega programa,
19.  
reševanje pritožb gledalcev oziroma poslušalcev v zvezi z radijskim in
televizijskim programom,
20.  
odločanje o podelitvi oziroma odvzemu statusa lokalnega, regionalnega in
študentskega radijskega ali televizijskega programa.
(2) Agencija ima pravico zahtevati informacije in gradiva, ki
se nanašajo na razširjanje radijskih in televizijskih programov in na
poslovanje njihovih izdajateljev, vključno s pravico vpogleda v delniške
knjige. Državni organi, organi lokalnih skupnosti, izdajatelji radijskih in
televizijskih programov, oglaševalske organizacije in operaterji morajo ugoditi
zahtevi v roku 30 dni od njenega prejema.
(3) Agencija ne sme opravljati nobenih dejavnosti ali nalog,
razen tistih, ki so ji naložene z zakonom in na njegovi podlagi sprejetih
podzakonskih aktov.
(4) V okviru nalog iz prvega odstavka tega člena sprejema
agencija splošne akte za podrobnejšo ureditev teh vprašanj tudi, če tak splošni
akt ni posebej določen s tem zakonom.
111. člen
(javnost dela in informiranje)
(1) Delovanje agencije je javno.
(2) V postopkih sprejemanja splošnih aktov in odločitev mora
agencija postopati v skladu z 124. členom tega zakona, za kar mora biti
primerno organizirana.
(3) V statutu agencije se podrobneje določijo:
1.     
oblika predstavitve predlaganih rešitev in postopki pri obravnavi pripomb
iz 124. člena tega zakona,
2.     
način dostopa do podatkov iz četrtega odstavka tega člena in drugih javnih
podatkov,
3.     
oblika sodelovanja s predstavniki telekomunikacijskih uporabniških
organizacij in pomoč pri njihovem oblikovanju in delovanju.
(4) Agencija daje interesentom na njihovo zahtevo brezplačne
informacije o:
1.     
sprejetih oprostitvah iz četrtega odstavka 73. člena tega zakona,
2.     
pogodbah o medomrežnem povezovanju iz sedmega odstavka 73. člena tega
zakona, 
3.     
svojih odločitvah v zvezi z vzorčno ponudbo iz trinajstega odstavka 73.
člena tega zakona,
4.     
izračunih nadomestila za zagotavljanje univerzalnih storitev iz 83.
člena tega zakona,
5.     
izračunih nadomestil stroškov za pokrivanje univerzalnih storitev iz
prvega odstavka 85. člena tega zakona.
(5) Agencija objavi v Uradnem listu Republike Slovenije čas,
kraj in način pridobivanja informacij iz prejšnjega odstavka tega člena ter
podatke o načinu in kraju objave informacij o:
1.     
ukrepih iz sedmega odstavka 69. člena tega zakona,
2.     
izvajanju četrtega odstavka 71. člena tega zakona,
3.     
vzorčnih (referenčnih) ponudbah o medomrežnih povezavah iz dvanajstega odstavka
73. člena tega zakona.
(6) Poročilo o delu, ki ga agencija objavi v Uradnem listu
Republike Slovenije in poslovno poročilo agencije potrdi vlada in z njim
seznani Državni zbor.
112. člen
(zbiranje in dajanje podatkov, informacij in mnenj)
(1) Vsi operaterji so na podlagi zahteve dolžni dati agenciji
podatke, informacije, finančna poročila oziroma druga poročila, ki jih
potrebuje za izpolnjevanje svojih pristojnosti ali za poročanje mednarodnim
organizacijam v skladu z mednarodnopravnimi akti, uveljavljenimi v Republiki
Sloveniji v obsegu oziroma podrobnostih, kot jih zahteva.
(2) Operaterji so dolžni sporočiti osebne in druge podatke le,
če tako izrecno določa zakon.
(3) Agencija objavlja poročila o stanju iz področja
pristojnosti agencije s statističnimi, finančnimi in drugimi podatki
organizacij, ki delujejo na teh področjih, pri čemer je v skladu s tem zakonom
dolžna varovati poslovno tajnost in druge poslovno občutljive podatke.
(4) Agencija je dolžna sporočiti pristojnemu ministru
obdelane informacije iz prvega odstavka tega člena.
(5) Agencija je dolžna sporočati mednarodnim organizacijam
podatke in informacije, ki jih je Republika Slovenija dolžna dajati v skladu s
mednarodnopravnimi akti, uveljavljenimi v Republiki Sloveniji.
(6) Minister podrobneje predpiše zbiranje in dajanje
podatkov.
113. člen
(reševanje sporov)
(1) Kadar je tako določeno s tem zakonom, rešuje agencija v
upravnem postopku spore med udeleženci v telekomunikacijskih dejavnostih, kot
so spori med operaterji, med operaterji in uporabniki, med operaterji in
lastniki zemljišč in objektov ter med operaterji in upravljavci javnih
zemljišč.
(2) Agencija uvede postopek po uradni dolžnosti ali na
predlog stranke.
(3) Rok za izdajo odločbe v postopku reševanja spora je 6
tednov po prejemu predloga za uvedbo postopka, če pa je to nujno zaradi obsega
ugotovitvenega postopka, pa je rok za izdajo odločbe 10 tednov.
(4) Agencija mora odločiti na podlagi zakona, podzakonskih
aktov in splošnih aktov ter v skladu z načeli zaščite interesa uporabnikov
telekomunikacijskih storitev in pospeševanja inovacij in razvoja na področju
telekomunikacij ter varstva konkurence.
114. člen
(uradne evidence agencije)
(1) Agencija vodi uradno evidenco (register):
1.     
operaterjev,
2.     
pravnih in fizičnih oseb, ki so jim dodeljene radijske frekvence,
3.     
pravnih in fizičnih oseb, ki so jim dodeljeni številski bloki,
(2) Registre iz prejšnjega odstavka tega člena se vodi kot
med seboj povezano informatizirano bazo.
(3) V registru operaterjev se vodi naslednje podatke:
1.     
firma družbe ali samostojnega podjetnika posameznika oziroma naziv
operaterja, ime in priimek ter enotno matično številko občana odgovorne osebe,
2.     
matična številka iz Poslovnega registra Slovenije, davčna številka in
sedež oziroma naslov fizične ali pravne osebe,
3.     
podatki o izdanem dovoljenju, vrsta telekomunikacijske storitve ter
drugi podatki iz dovoljenja ter podatki o prenehanju dovoljenja,
4.     
podatki o priglasitvi, vrsta telekomunikacijske storitve in podatki o
morebitni odločbi o prepovedi opravljanja priglašene dejavnosti,
5.     
podatki o odločbi o ugotovitvi, da gre za operaterja s pomembno tržno
močjo,
6.     
podatki o poravnanju obveznosti operaterjev, ki izvirajo iz tega zakona,
7.     
podatki o kaznovanju zaradi prekrška, določenega s tem zakonom.
(4) V registru pravnih in fizičnih oseb, ki so jim dodeljene
radijske frekvence, se vodi naslednje podatke:
1.     
firma družbe ali samostojnega podjetnika posameznika oziroma naziv
imetnika pravice uporabljati radijsko frekvenco, ime in priimek ter enotno
matično številko občana odgovorne osebe,
2.     
matična številka iz Poslovnega registra Slovenije, davčna številka in
sedež oziroma naslov fizične ali pravne osebe,
3.     
podatki o aktu, s katerim je bila pridobljena pravica uporabljati
radijsko frekvenco, vrsta telekomunikacijske storitve ter drugi podatki iz akta
ter podatki o prenehanju veljavnosti tega akta oziroma pravice,
4.     
podatki o poravnanju obveznosti imetnika pravice uporabljati radijsko
frekvenco, ki izvirajo iz tega zakona.
(5) V registru pravnih in fizičnih oseb, ki so jim dodeljeni
številski bloki, se vodi naslednje podatke:
1.     
firma družbe ali samostojnega podjetnika posameznika oziroma naziv
imetnika pravice uporabljati številski blok, ime in priimek odgovorne osebe,
2.     
matična številka, davčna številka in sedež oziroma naslov fizične ali
pravne osebe,
3.     
podatki o aktu, s katerim je bila pridobljena pravica uporabljati
številski blok, vrsta telekomunikacijske storitve ter drugi podatki iz tega
akta, ter podatki o prenehanju veljavnosti tega akta oziroma pravice.
(6) Podatke iz tretjega, četrtega in petega odstavka tega
člena lahko agencija pridobiva tudi iz uradnih evidenc drugih državnih organov,
osebne podatke pa le iz naslednjih evidenc:
1.     
enotno matično številko občana, ime in priimek ter naslov prebivališča –
iz Poslovnega registra Slovenije,
2.     
ime in priimek ter sedež samostojnega podjetnika posameznika – iz
Poslovnega registra Slovenije,
3.     
ime in priimek odgovorne osebe pravne osebe – iz Poslovnega registra
Slovenije,
4.     
davčno številko,
5.     
podatke o kaznovanju zaradi prekrška, določenega s tem zakonom.
(7) Podatke iz prejšnjega odstavka tega člena lahko agencija
pridobiva tudi z neposredno računalniško (elektronsko) povezavo.
(8) Podatke iz tretjega, četrtega, in petega odstavka tega
člena se vodi ves čas, dokler ima operater oziroma pravna ali fizična oseba
pravico opravljati dejavnost, uporabljati radijsko frekvenco ali številski
blok, v obliki arhiva pa še 5 let od dne, ko je ta pravica prenehala.
(9) Agencija s splošnim aktom podrobneje uredi način vodenja
in organizacijo registrov iz tega člena.
115. člen
(plačevanje pristojbin in drugih finančnih obveznosti)
(1) Zavezanci za plačilo pristojbin za dovoljenja in
priglasitve iz 35. člena tega zakona, pristojbin za uporabo radijskih frekvenc
iz 50. člena tega zakona in pristojbin za uporabo številk iz 104. člena tega
zakona ter za druge denarne obveznosti iz tega zakona morajo svoje denarne
obveznosti poravnati v rokih, ki so določeni v sklepu, ki ga izda agencija.
Pristojbine in druga plačila na podlagi tega zakona se vplačuje v državni
proračun in uporablja za namene proračunskega sklada iz 116. člena tega zakona.
(2) Če zavezanec za plačilo iz prejšnjega odstavka tega člena
v določenem roku ne poravna obveznosti, se ta prisilno izterja na način in po
postopku, ki velja za prisilno izterjavo davčnih obveznosti.
116. člen
(Sklad za telekomunikacije)
(1) Na podlagi tega zakona Republika Slovenija ustanovi
proračunski sklad za telekomunikacije (v nadaljevanju: sklad) kot evidenčni
račun v okviru državnega proračuna za vodenje prihodkov in odhodkov z namenom
financiranja agencije.
(2) Sklad se odpre za nedoločen čas.
(3) Viri financiranja sklada so:
1.     
pristojbine za dovoljenja,
2.     
pristojbine na podlagi obvestil,
3.     
pristojbine za radijske frekvence in številke,
4.     
druga plačila na podlagi tega zakona, kot so zlasti plačila agenciji za:
- 
razpisno dokumentacijo (9. člen tega zakona),
- 
informacije (109. člen tega zakona),
- 
odločanje v sporih med operaterji, med operaterji in uporabniki, med
operaterji in lastniki zemljišč in objektov ter med operaterji in upravljalci
javnih zemljišč (113. člen tega zakona) in podobno.
(4) Druga plačila iz 4. točke prejšnjega odstavka določi
agencija na podlagi dejanskih stroškov.
(5) Višino pristojbine na podlagi predpisov določi agencija s
splošnim aktom, ki začne veljati, ko nanj da soglasje vlada po predhodnem
mnenju Sveta za telekomunikacije in Sveta za radiodifuzijo. Letna višina
pristojbine se določi tako, da v celoti izterjane pristojbine zagotavljajo vsa
sredstva, potrebna za financiranje agencije.
XIII. SVET ZA TELEKOMUNIKACIJE
117. člen
(Svet za telekomunikacije)
(1) Svet za telekomunikacije je organ za spremljanje in
svetovanje pri usmerjanju trga telekomunikacij (v nadaljevanju: svet).
(2) Svet ima enajst članov, ki jih za dobo 5 let na predlog
Komisije Državnega zbora Republike Slovenije za volitve, imenovanja in
administrativne zadeve imenuje Državni zbor izmed različnih strokovnjakov, ki
se ukvarjajo s področjem telekomunikacij.
(3) Predsednika in namestnika predsednika izvolijo člani
sveta izmed sebe.
(4) V svetu sme biti največ ena tretjina predstavnikov
operaterjev in takih, ki so zaposleni pri operaterjih.
(5) Člani sveta ne smejo biti člani vodstev političnih
strank, poslanci, funkcionarji in delavci, zaposleni v državnih organih.
(6) Člani sveta imajo pravico do povračila stroškov in do
nagrade za svoje delo, ki jo določi Državni zbor. Sredstva, pogoje za delo in
informiranje sveta zagotovi agencija.
118. člen
(delovanje sveta)
(1) Svet sprejme svoj poslovnik.
(2) Svet se mora sestati na seji najmanj dvakrat letno. Seja
se skliče, če direktor agencije ali vsaj štirje člani pisno zahtevajo sklic.
Predsednik lahko kadarkoli skliče sejo.
(3) Sejam sveta lahko prisostvujeta direktor agencije oziroma
njegov pooblaščenec in minister oziroma funkcionar, odgovoren za
telekomunikacije.
(4) Seja sveta je sklepčna, če je prisotnih več kot pol
članov. Sklepe se sprejema z navadno večino prisotnih. V primeru neodločenega
izida glasovanja se predlog zavrne.
119. člen
(naloge sveta)
(1) Svet daje mnenja, priporočila in predloge glede
telekomunikacijskih zadev in uporabe tega zakona. Direktor agencije pa je
dolžan pridobiti njegovo mnenje glede:
1.     
strategije zagotavljanja univerzalnih storitev,
2.     
sistema reševanja pritožb uporabnikov,
3.     
poročila o delu agencije in stanju na področju telekomunikacij.
(2) Svet spremlja delovanje agencije.
(3) Svet sme zahtevati informacije, razen osebnih podatkov,
od agencije, državnih organov, operaterjev in drugih, ki morajo v 30 dnevih od
prejema zahteve poslati zahtevane informacije.
(4) Mnenja, priporočila in predloge sveta objavi agencija na
način, kot je to določeno v statutu agencije.
XIV. VARSTVO UPORABNIKOV
120. člen
(pravice uporabe in pritožbe)
(1) Vsakdo ima pravico uporabljati javne telekomunikacijske
storitve, vključno z univerzalnimi storitvami, na celotnem ozemlju države, v
skladu z objavljenimi splošnimi pogoji in cenami.
(2) Vsak uporabnik ima pravico do ugovora zoper odločitev ali
ravnanje operaterja javnih telekomunikacijskih storitev oziroma omrežij v zvezi
z dostopom do storitev ali izvajanjem storitev na ustrezen organ ali telo, ki
ga ustanovi operater, in sicer v 15 dneh od dneva, ko je zvedel za izpodbijano
odločitev ali ravnanje operaterja.
(3) Operaterji javnih telekomunikacijskih storitev, za katere
je potrebno po tem zakonu pridobiti dovoljenje, so dolžni kot sestavni del
splošnih pogojev objaviti povzetek postopka reševanja ugovorov uporabnikov.
(4) Če operater javnih telekomunikacijskih storitev ne ugodi
ugovoru ali o njem ne odloči v 7 dneh po njegovem prejemu, sme oseba iz drugega
odstavka tega člena vložiti pritožbo na agencijo, da o vprašanju odloči z
odločbo.
(5) Organizacije, ki lahko vložijo tožbo po 75. členu zakona
o varstvu potrošnikov (Uradni list RS, št. 20/98, 25/98 in 23/99), smejo
vložiti ugovor zaradi kršitve splošnih pogojev in cen operaterjev javnih
telekomunikacijskih storitev pri poslovanju z uporabniki, potrošniki ali
drugimi operaterji, kot tudi vložiti pritožbo zaradi teh kršitev na agencijo po
prejšnjem odstavku tega člena.
121. člen
(1) Na zahtevo naročnika mora operater fiksnih javnih
telefonskih storitev in mobilnih javnih radijskih storitev dodati računu
specifikacijo z razčlenjenimi klici, ki mora biti dovolj podrobna, da omogoči
preverjanje računa za uporabo telefonskih storitev ali posameznih klicev,
vendar ne sme obsegati klicev na brezplačne telefonske številke in na številke
za klic v sili.
(2) Naročnik ima pravico izbirati med več možnimi nivoji
specifikacije z razčlenjenimi klici, kar mora biti opredeljeno v splošnih
pogojih poslovanja operaterja.
(3) Cene za dodatno razčlenitev računa pa morajo biti v
sorazmerju z dejanskimi stroški, ki jih ima operater pri izdelavi računa.
(4) Agencija s splošnim aktom podrobneje uredi oblikovanje in
vsebino ter druga vprašanja razčlenjenega računa.
122. člen
(neplačevanje računov)
(1) Operaterji telekomunikacijskih storitev, za katere je
potrebno po tem zakonu pridobiti dovoljenje, morajo ukrepe in postopke, ki bodo
uporabljeni v primeru neplačevanja računov, objaviti v splošnih pogojih.
(2) Če je uporabnik v zaostanku s plačilom ali delom plačila,
ga sme operater iz prejšnjega odstavka tega člena izključiti, in sicer če
tehnične možnosti to dopuščajo le opravljanje neplačane storitve, samo po
predhodnem obvestilu in po postopku, ki mora biti objavljen v splošnih pogojih.
(3) Uporabnik sme v 15 dneh po prejemu računa vložiti pri
operaterju iz prvega odstavka tega člena ugovor zoper račun, o katerem mora
operater odločiti v nadaljnjih 15 dnevih.
(4) Če operater iz prvega odstavka tega člena ne ugodi
ugovoru ali o njem ne odloči v 15 dneh po njegovem prejemu, sme oseba iz
drugega odstavka tega člena vložiti pritožbo na agencijo.
(5) V primeru vložitve ugovora ali pritožbe, operater ne sme
odklopiti uporabnika oziroma mu prenehati zagotavljati storitev, če je
uporabnik v roku poravnal nesporni del računa ali del terjatve iz spornega
računa v višini povprečnega nespornega zneska plačil za iste storitve zadnjih
treh obračunskih obdobij pred izdajo spornega računa.
123. člen
(nadomestilo za neustrezne storitve)
(1) Operaterji telekomunikacijskih storitev, za katere je
potrebno po tem zakonu pridobiti dovoljenje, morajo v splošnih pogojih določiti
pravila o povračilih uporabnikom za primer, da njihove storitve ne ustrezajo
zahtevam ravni kakovosti, predvideni v splošnih pogojih, posebno še glede
prekinitev storitev ali zmanjšanja dostopnosti.
(2) Operaterji morajo v pogodbah z naročniki določiti
najvišji znesek višine povračil uporabnikom. Določeni najvišji znesek ne velja
v primeru, če je tako določen znesek v očitnem nesorazmerju z neustreznostjo
storitve in škodo.
124. člen
(vpliv javnosti)
(1) Državni organi, agencija in svet so dolžni pri
oblikovanju telekomunikacijske politike in pri sprejemanju predpisov oziroma
splošnih aktov agencije na podlagi tega zakona pridobiti in upoštevati mnenje
javnosti.
(2) Državni organ ali agencija sta dolžna pred sprejetjem
akta iz prejšnjega odstavka tega člena njegov predlog skupaj s podrobno obrazložitvijo
objaviti in povabiti uporabnike, strokovnjake, operaterje, izvajalce storitev,
proizvajalce telekomunikacijske opreme in druge interesente, da prispevajo
informacije, pripombe oziroma predloge v objavljenem roku, ki mora ustrezati
obsegu, pomenu ali kompleksnosti akta in ne sme biti krajši od 30 dni.
(3) V času poteka roka iz prejšnjega odstavka tega člena mora
državni organ ali agencija zagotoviti zainteresiranim osebam vpogled v
dokumentacijo, na podlagi katere je bi pripravljen predlog akta, razen v delih,
ki predstavljajo uradno tajnost, in jim na njihovo zahtevo in proti plačilu
stroškov omogočiti prepis ali kopiranje dokumentacije ali njenih delov, glede
katerih je dovoljen vpogled.
(4) Po preteku roka in pred sprejetjem akta iz prvega odstavka
tega člena mora državni organ ali agencija objaviti pridobljena mnenja in
pripombe ter navesti v objavi način, kako so bila upoštevana ali razloge,
zaradi katerih niso bila upoštevana.
XV. IZREDNA STANJA
125. člen
(delovanje v vojnem in izrednem stanju ter ob naravnih in
drugih nesrečah)
(1) V vojnem ali izrednem stanju ter ob naravnih in drugih
nesrečah, lahko minister odredi dejavnosti in storitve, ki jih morajo opraviti
telekomunikacijski operaterji za potrebe sanacije nastalih razmer, in določi
odškodnino.
(2) Minister mora obveznosti iz prejšnjega odstavka tega
člena določiti enako za vse operaterje, ki so glede na območje, vrsto in obseg
opravljanja storitev oziroma omrežja v enakem položaju, ali jih enakomerno
razporediti med te operaterje.
(3) Odškodnina iz prvega odstavka tega člena pokriva
neposredne stroške, ki jih imajo posamezni operaterji z izvajanjem te
obveznosti.
126. člen
(ukrepi)
(1) Minister lahko predpiše telekomunikacijskim operaterjem
in uporabnikom radijskih frekvenc ukrepe, ki jih morajo sprejeti glede priprav
na vojno, izredne razmere, naravne in druge nesreče ali motnje v gospodarstvu.
(2) Če je s predpisom iz prejšnjega odstavka tega člena
določenim operaterjem naložena posebna obveznost, ki je občutno večja od
primerljivih obveznosti drugih operaterjev, imajo ti operaterji pravico do
odškodnine v višini razlike med njihovo posebno obveznostjo in splošnimi
obveznostmi drugih operaterjev.
127. člen
(omejitve ali prekinitve delovanja)
(1) V vojnem ali izrednem stanju lahko vlada določi omejitve
ali prekinitve delovanja telekomunikacijskih omrežij oziroma opravljanja
storitev.
(2) Omejitve ali prekinitve delovanja lahko vlada določi le v
tolikšnem obsegu in za toliko časa, kot je to nujno potrebno zaradi varnosti in
obrambe države ali odprave izrednega stanja.
XVI. ZAUPNOST IN TAJNOST TELEKOMUNIKACIJ
128. člen
(zaupnost in tajnost telekomunikacij)
(1) Zaupnost in tajnost telekomunikacij se nanaša na vsebino
prenesenih sporočil v telekomunikacijskih omrežjih oziroma pri uporabi telekomunikacijskih
storitev, na dejstva in okoliščine, v katerih so sporočila prenesena, na
dejstvo, ali je ali pa je bil nekdo udeležen pri tem procesu in na dejstva in
okoliščine neuspešnih poskusov vzpostavljanja zvez.
(2) Vsak operater telekomunikacijskih omrežij ali storitev in
vsakdo, ki sodeluje v njihovih dejavnostih, je dolžan varovati zaupnost in
tajnost telekomunikacij tudi po koncu dejavnosti, pri kateri jo je bil dolžan
varovati.
(3) Zavezanci po prejšnjem odstavku tega člena ne smejo sebi
ali komu drugemu pridobiti informacij o vsebini, dejstvih ali okoliščinah
prenesenih sporočil, ki presegajo najmanjšo potrebno mero, nujno potrebno za
opravljanje posameznih telekomunikacijskih storitev, in smejo te informacije
uporabljati samo za izvajanje teh telekomunikacijskih storitev ter
uresničevanje pogodbenih obveznosti v zvezi z njimi.
(4) Če mora operater v skladu s prejšnjim odstavkom tega
člena za izvajanje telekomunikacijskih storitev pridobiti informacije o vsebini
prenesenih sporočil, posneti ali shraniti preneseno sporočilo, mora o tem ob
sklenitvi pogodbe oziroma začetku zagotavljanja telekomunikacijskih storitev
obvestiti uporabnika in mu predložiti razloge za to, informacije o vsebini
sporočila oziroma sporočilo pa zbrisati takoj, ko je to tehnično izvedljivo in
ko to ni več potrebno za izvedbo posamezne storitve.
(5) Vse oblike nadzora, posredovanja, prestrezanja in
snemanja sporočil, ki se prenašajo z uporabo telekomunikacijskih omrežij ali
storitev, so prepovedane, razen v kolikor je to dovoljeno v skladu s prejšnjim
odstavkom tega člena in v skladu s 130. členom tega zakona.
(6) Naslovnik sporočila lahko sporočilo snema, vendar mora
pošiljatelja sporočila o tem obvestiti ali delovanje snemalne naprave
prilagoditi tako, da je o njenem delovanju pošiljatelj sporočila obveščen (npr.
avtomatski odzivniki), razen pri telekomunikacijskih storitvah, pri katerih je
snemanje sporočil pri naslovniku sestavni del telekomunikacijske storitve ali
je običajno (npr. faksimilna poročila, elektronska pošta, storitev SMS ...).
(7) Ne glede na peti in šesti odstavek tega člena lahko
organizacije, ki prejemajo klice na številki 112 in 113, snemajo in zasledujejo
te klice zaradi njihove registracije ali zaradi identifikacije zlonamernih
klicev.
(8) V primeru, da radijski sistem, terminalska ali druga
tehnična oprema dobi sporočilo, ki ni namenjeno temu radijskemu sistemu,
terminalski ali drugi tehnični opremi, se vsebina teh sporočil ne sme snemati
ali uporabljati za katerekoli namene in se mora nemudoma izbrisati ali na drugi
način uničiti.
129. člen
(zaščitni ukrepi)
(1) Operaterji javnih telekomunikacijskih storitev morajo
primerno tehnično in organizacijsko ukrepati, po potrebi skupaj z operaterjem
javnega omrežja, da zagotovijo varnost svojih storitev.
(2) Ukrepi morajo zagotoviti raven varnosti in zaščite, ki je
sorazmerna pričakovanim tveganjem in stroškom ter v skladu z tehničnim
razvojem.
(3) Če obstaja verjetnost vdora v varnost omrežja, mora
operater uporabnika opozoriti na tako nevarnost ter na možnost varovalnih ukrepov
in za to potrebnih sredstev.
(4) Operater javnih telekomunikacijskih storitev ali omrežja
mora agenciji na njeno zahtevo predložiti sistem ukrepov za zagotavljanje
varnosti, povezan z izjavo, da so v njem navedeni tehnični preventivni ukrepi in
drugi varnostni ukrepi uresničeni ali da bodo uresničeni do določenega
trenutka.
(5) Če agencija v predlaganem sistemu ukrepov iz prejšnjega
odstavka tega člena ali pri njegovem uresničevanju ugotovi pomanjkljivosti,
mora operater na zahtevo agencije to odpraviti.
130. člen
(nadzor telekomunikacijskega prometa)
(1) Kadar je to v skladu z zakonom o kazenskem postopku ali
zakonom o Slovenski obveščevalno varnostni agenciji potrebno zaradi uvedbe ali
poteka kazenskega postopka ali zaradi varnosti države, so operaterji dolžni
pristojnemu organu:
1.     
sporočiti podatke o udeležencih, sporočilih, okoliščinah in dejstvih
telekomunikacijskega prometa za posamezne primere, na način, v obsegu in
trajanju, kot to določa odredba pristojnega sodišča,
2.     
na pisno zahtevo sporočiti podatke o lastniku in uporabniku
telekomunikacijskega sredstva, s katerim se opravlja telekomunikacijski promet,
ki je predmet odredbe iz prejšnje točke tega člena,
3.     
zagotoviti na svojem omrežju ustrezno programsko opremo in primeren
vmesnik za izvedbo nadzora telekomunikacijskega prometa, na način, v obsegu in
trajanju, kot to določa odredba pristojnega organa,
(2) Pristojni organ je dolžan operaterju pred izvršitvijo
dejanj iz prejšnjega odstavka izročiti prepis tistega dela izreka odredbe, v
katerem je navedba telekomunikacijskega priključka in čas trajanja izvrševanja.
Prepis dela izreka odredbe opravi organ, ki je odredbo izdal.
(3) Operaterji morajo na svoje stroške zagotoviti ustrezno
programsko opremo in primerne vmesnike za potrebe izvajanja nadzora iz prvega
odstavka tega člena.
(4) Operaterji morajo za potrebe zakonitega in neodvisnega
nadzora zagotoviti neizbrisno registracijo posegov nadzora telekomunikacijskega
prometa in podatke varovati kot uradno tajnost.
(5) Operater mora zagotoviti, da se za potrebe pristojnega
organa, kateremu je bila za dejanja iz prejšnjih odstavkov tega člena izdana
odredba pristojnega sodišča, vklopi prestrezanje (markiranje) nad posameznimi
naročniki, v obsegu in trajanju kot to določa ta odredba.
(6) Minister v soglasju z ministrom, pristojnim za notranje
zadeve, in direktorjem Slovenske obveščevalno varnostne agencije za potrebe
izvajanja nadzora iz tega člena predpiše programsko opremo in določi primerne
vmesnike.
131. člen
(prometni podatki)
(1) Prometne podatke, ki se nanašajo na naročnika in
uporabnika in so potrebni za vzpostavljanje zveze, lahko operater hrani in
obdeluje toliko časa, dokler traja zveza. Po končani zvezi jih mora operater
zbrisati ali spremeniti tako, da se ne nanašajo na konkretno pravno ali fizično
osebo.
(2) Za potrebe obračunavanja storitev lahko operater ne glede
na določbo prejšnjega odstavka tega člena do plačila storitve, preteka
zakonitega zastaralnega roka, pravnomočne odločbe o terjatvi v primeru spora
ali odredbe sodišča hrani in obdeluje naslednje prometne podatke:
1.     
številko ali identifikacijo kličočega in klicanega,
2.     
naslov naročnika in tip terminala,
3.     
vrsto (kodo) zaračunavanja,
4.     
skupno število obračunskih enot v obračunani periodi,
5.     
vrsto, datum, čas in trajanje klica oziroma količino prenesenih
podatkov,
6.     
druge informacije v zvezi s plačilom ali njegovo uvrstitvijo plačila kot
so plačilo vnaprej, plačilo na obroke, opomin uporabniku, ugovor uporabnika in
odločanje o njem ter odklop uporabnika.
(3) Podatke iz prejšnjega odstavka tega člena je dolžan
operater obdelovati skladno z zakonom, ki ureja varstvo osebnih podatkov.
(4) V primeru spora morajo biti podatki iz drugega odstavka
tega člena najmanj 3 leta dostopni v neskrajšani obliki organu, ki o sporu
odloča.
(5) Prometne podatke, potrebne za obračunavanje, upravljanje
prometa, informacije uporabnikom, odkrivanje goljufij in lastno trženje
operaterja, smejo obdelovati le osebe, ki so pod nadzorom operaterja, pri čemer
mora njihov dostop do prometnih podatkov biti omejen na najmanjši obseg, ki je
za njihovo delo nujen.
(6) Operater lahko podatke iz drugega odstavka tega člena, ki
se nanašajo na določeno pravno ali fizično osebo, uporablja za trženje svojih
storitev le, če ta oseba v to privoli.
132. člen
(podatki o naročnikih)
(1) Operaterji javnih telekomunikacijskih omrežij oziroma
storitev zbirajo o svojih naročnikih naslednje podatke:
1.     
priimek in ime oziroma firmo naročnika in njeno organizacijsko enoto,
2.     
dejavnost naročnika na njegovo željo,
3.     
naslov naročnika,
4.     
naročniško številko,
5.     
na željo naročnika akademski naslov pred imenom in poklic za imenom
naročnika,
6.     
na podlagi dodatnega plačila še dodatne podatke, če to želi naročnik in
se s tem ne poseže v pravice tretjih,
7.     
davčno številko za fizično osebo ter davčno in matično številko za pravno
osebo.
(2) Zbrane podatke iz prejšnjega odstavka tega člena operater
lahko uporablja le za:
1.     
sklepanje, izvajanje, spreminjanje in prekinitev pogodbe z naročnikom,
2.     
zaračunavanje storitev,
3.     
pripravo in izdajanje imenikov naročnikov skladno s tem zakonom.
(3) Podatke iz prvega odstavka tega člena mora operater ob
prenehanju naročniškega razmerja hraniti dokler naročniki ne poravnajo
obveznosti in dokler ni zaključen sodni postopek, račune pa mora hraniti v
skladu z zakonom, ki ureja davek na dodano vrednost.
133. člen
(prikaz identifikacije kličočega ali klicanega)
(1) Če operater nudi prikaz identifikacije kličočega, mora
imeti kličoči uporabnik možnost, da sam, z enostavnimi sredstvi in brezplačno
prepreči prikaz svoje identifikacije za posamezne klice, razen za klice na 112
in 113. Naročnik pa lahko od operaterja to zahteva avtomatično in brezplačno za
vse klice, razen za klice na 112 in 113.
(2) Če operater nudi prikaz identifikacije kličočega, mora
imeti klicani naročnik možnost, da sam, z enostavnimi sredstvi in brezplačno
prepreči prikaz identifikacije kličočega za vhodne klice.
(3) Če operater nudi možnost prikaza identifikacije kličočega
pred vzpostavitvijo zveze, mora imeti klicani možnost z enostavnimi sredstvi
zavrniti klice, ki jim je kličoči preprečil prikaz svoje identifikacije.
(4) Če operater nudi možnost prikaza identifikacije
klicanega, mora imeti klicani naročnik možnost, da brezplačno in z enostavnimi
sredstvi prepreči prikaz svoje identifikacije na terminalu kličočega.
(5) Če operater nudi prikaz identifikacije kličočega oziroma
klicanega, je dolžan v splošnih pogojih objaviti možnost prikazovanja in
izločanja identifikacije kličočega in klicanega.
134. člen
(sledenje klicem)
(1) Operaterji javnih telekomunikacijskih omrežij oziroma
storitev lahko v primeru za naročnika zlonamernih ali škodljivih klicev
ugotavljajo identiteto kličočega ne glede na privolitev kličočega.
(2) Če naročnik zahteva sledenje zlonamernim ali škodljivim
klicem, organizira operater javnih telekomunikacijskih omrežij oziroma storitev
sledenje klicem ali pa za nove klice začasno prepreči izločitev prikaza
identifikacije kličočega.
(3) Operater podatke o sledenju shrani in jih izroči
naročniku, pod pogoji in na način iz 130. člena tega zakona, pa tudi državnim
organom v zvezi s predkazenskim in kazenskim postopkom ali zagotavljanjem
varnosti države.
(4) Operaterji javnih telekomunikacijskih storitev in omrežij
za posamezne priključke na zahtevo ministrstva, pristojnega za notranje zadeve,
ministrstva, pristojnega za obrambo ali Slovenske obveščevalno-varnostne
agencije zaradi potreb nacionalne varnosti in obrambe države preprečijo
izločitev prikaza identifikacije kličočega.
135. člen
(preusmeritev klicev in avtomatski klici)
(1) Pri zagotavljanju storitve, ki omogoča preusmeritev
klicev, morajo naročniki imeti možnost, da brezplačno in avtonomno onemogočijo
preusmeritev klicev s strani tretjih oseb na njihov terminal za posamezen klic
ali za priključek.
(2) Avtomatske klicne sisteme, vključujoč faksimilne naprave,
se sme uporabljati za neposredno trženje le, če je prizadeti naročnik dal
predhodno soglasje.
(3) Naročnik lahko soglasje iz prejšnjega odstavka tega člena
kadarkoli prekliče.
136. člen
(imeniki in služba informacij o naročnikih)
(1) V naročniških imenikih, tiskanih ali na elektronskih
nosilcih, se objavi vse podatke iz 1. in 4. točke prvega odstavka 132. člena
tega zakona o tistih naročnikih, ki temu ne nasprotujejo. Objavi se lahko tudi
druge podatke iz prvega odstavka 132. člena tega zakona, če naročnik v to
nedvoumno privoli.
(2) Naročnik sme zahtevati popravo, spremembo, izbris ali
ponoven vpis vseh ali le dela svoji podatkov.
(3) Vse storitve v zvezi z vpisom, zavrnitvijo vpisa ali
popravo, spremembo, izbris ali ponoven vpis so brezplačne.
(4) Operaterji po svoji presoji izdajajo imenike o naročnikih
storitev in organizirajo službe informacij o naročnikih (imeniška služba).
(5) Agencija lahko naloži operaterjem javnih
telekomunikacijskih storitev izdajanje imenika in organiziranje imeniške
službe, če nista uporabnikom na voljo vsaj en imenik vseh naročnikov fiksnih
javnih telefonskih storitev in mobilnih javnih radijskih storitev, ki niso
nasprotovali vnosu v imenik, in vsaj ena imeniška služba, ki deluje 24 ur na
dan in 7 dni v tednu.
(6) Na zahtevo osebe, ki želi izdati imenik, ji mora operater
samo za ta namen posredovati podatke o naročnikih, ki niso nasprotovali objavi
v imeniku.
(7) Informacije o naročnikih so dolžni dajati operaterji
javnih telekomunikacijskih storitev oziroma omrežij agenciji brezplačno, drugim
osebam pa po stroškovno naravnanih cenah in po nediskriminacijskih pogojih.
(8) Informacije v imeniku morajo biti ažurne, upoštevaje
način njegove izdaje in objave, v imeniški službi pa morajo biti obnovljene
najmanj enkrat tedensko.
XVII. NADZOR
137. člen
(pristojnost za nadzor)
Nadzorstvo nad izvajanjem tega zakona, predpisov in splošnih
aktov, izdanih na njegovi podlagi, ter posamičnih aktov, izdanih na temelju
tega zakona in predpisov oziroma splošnih aktov, opravljajo v agenciji
zaposlene osebe, ki jih za to pooblasti direktor (v nadaljevanju: pooblaščene
osebe agencije), inšpektorji, pristojni za nadzor blaga na trgu in inšpektorji,
pristojni za telekomunikacije (v nadaljevanju: inšpektorji), in sicer:
1.     
pooblaščene osebe agencije opravljajo nadzor glede določb tega zakona o
uporabi radiofrekvenčnega spektra, o konkurenci in odprtosti omrežja, o
splošnih pogojih in cenah, o prepovedi subvencioniranja, o računovodstvu, o
pogojih za opravljanje telekomunikacijskih storitev, o zagotavljanju
univerzalnih storitev, o zaupnosti in o varstvu uporabnikov,
2.     
inšpektorji, pristojni za nadzor blaga na trgu, opravljajo nadzor
radijske in terminalske opreme na trgu in nadzor nad elektromagnetno
združljivostjo naprav na trgu,
3.     
inšpektorji, pristojni za telekomunikacije, opravljajo nadzor glede
določb zakona o gradnji telekomunikacijskih omrežij, o radijski in terminalski
opremi v obratovanju, o elektromagnetni združljivosti naprav v obratovanju in o
izrednih razmerah.
138. člen
(pooblastila)
(1) Pooblaščene osebe agencije morajo izpolnjevati pogoje, ki
jih predpisuje zakon za inšpektorje.
(2) Pooblaščene osebe agencije imajo pri opravljanju nadzora
iz prejšnjega člena pooblastila, ki jih določa zakon za inšpektorje.
139. člen
(ukrepi)
(1) Pooblaščene osebe agencije in inšpektorji smejo vsak na
svojem področju poleg splošnih ukrepov, ki jih določa zakon za inšpektorje,
izdajati še naslednje ukrepe:
1.     
takoj prepovedati obratovanje moteče električne naprave ali radijske
opreme, kadar osebam ali premoženju grozi nevarnost zaradi elektromagnetnih
motenj, oziroma nima veljavne odločbe o dodelitvi radijskih frekvenc iz 39.
člena tega zakona,
2.     
odrediti tudi fizično zavarovanje moteče električne naprave ali radijske
opreme ter izvedbo nujnih opravil na stroške njenega uporabnika v primeru iz
prve alinee tega odstavka,
3.     
omejiti ali prepovedati uporabo električnih naprav, ki povzročajo
elektromagnetne motnje, če je zaradi tega ogroženo delovanje
telekomunikacijskih omrežij ali naprav;
4.     
prepovedati gradnjo poslopij in pripadajoče infrastrukture, če je zaradi
tega ogroženo delovanje telekomunikacijskih omrežij ali naprav,
5.     
izdati odločbo o odpravi ugotovljenih pomanjkljivosti ali nepravilnosti.
(2) Če ima pooblaščena oseba agencije ali inšpektor
utemeljene razloge za mnenje, da bo operater telekomunikacijskih storitev ali
imetnik pravice uporabljati radijsko frekvenco kljub ukrepom, izdanim v skladu
s prejšnjim odstavkom tega člena, nadaljeval z nedovoljenimi dejavnostmi, ima
pravico zapečatiti moteče naprave ali ukreniti vse potrebno, da se prepreči
nadaljevanje nedovoljenih dejavnosti.
140. člen
(pritožba)
(1) Zoper odločbo agencije v zvezi z opravljanjem nadzora po
137. členu tega zakona je dovoljena pritožba na ministrstvo, pristojno za
telekomunikacije, v 15 dneh po njeni vročitvi.
(2) Pritožba zoper odločbo agencije v zvezi z opravljanjem
nadzora po 137. členu tega zakona ne zadrži njene izvršitve.
XVIII. KAZENSKE DOLOČBE
141. člen
(1) Z denarno kaznijo od 5,000.000 do 10,000.000 tolarjev se
kaznuje za prekršek pravno osebo, če:
1.     
pisno ne obvesti agencije o začetku, spremembi ali prenehanju graditve
in obratovanja javnih telekomunikacijskih omrežij (prvi odstavek 26. člena tega
zakona),
2.     
pisno ne obvesti agencije o začetku, spremembi in prenehanju opravljanja
javnih telekomunikacijskih storitev (prvi odstavek 27. člena tega zakona),
3.     
opravlja brez dovoljenja storitve iz drugega odstavka 27. člena tega
zakona,
4.     
kljub odločbi o prepovedi dejavnosti še naprej opravlja svojo dejavnost
(tretji odstavek 28. člena tega zakona),
5.     
radijska postaja uporablja radijske frekvence brez odločbe o dodelitvi
radijskih frekvenc (prvi odstavek 39. člena tega zakona),
6.     
ne omogoči dostopa do krajevnih zank ali omrežij oziroma storitev pod
pogoji, ki morajo biti javno objavljeni, objektivni in pregledni (tretji
odstavek 65. člena in prvi odstavek 68. člena tega zakona),
7.     
cene operaterjev s pomembno tržno močjo niso stroškovno naravnane (peti
odstavek 69. člena),
8.     
ne ponudi zadostne kapacitete vodov (prvi odstavek 70. člena tega
zakona),
9.     
se ne dogovarja z drugimi operaterji javnih telekomunikacijskih storitev
in jim na njihovo povpraševanje ne poda ponudbe za medomrežno povezovanje ter
svojim uporabnikom ne omogoči komuniciranja z drugimi uporabniki (prvi odstavek
73. člena tega zakona),
10.  
ne ugodi vsem razumnim zahtevam za dostop do omrežja (šesti odstavek 73.
člena tega zakona),
11.  
ne dostavi agenciji kopij pogodb o medomrežnih povezavah z dopolnitvami
oziroma spremembami (sedmi odstavek 73. člena tega zakona),
12.  
ne objavi vzorčne referenčne ponudbe o medomrežnem povezovanju (dvanajsti
odstavek 73. člena tega zakona),
13.  
cene telekomunikacijskih storitev niso oblikovane v skladu z določbami
75. člena tega zakona,
14.  
subvencionira telekomunikacijske cene iz dejavnosti, za katero ima
izključne ali posebne pravice (prvi odstavek 77. člena tega zakona) in pod
določenimi pogoji ne opravlja storitev v pravno samostojni družbi,
15.  
medsebojno subvencionira različne telekomunikacijske storitve v
nasprotju z drugim odstavkom 77. člena tega zakona,
16.  
trži ali uporablja radijsko in terminalsko opremo, ki ne ustreza
zahtevam tega zakona (prvi odstavek 89. člena tega zakona),
17.  
da opremo v promet, ne da bi izpolnil pogoje iz 90. člena tega zakona,
18.  
ne usposobi ali izloči električnih naprav, ki niso načrtovane, grajene,
postavljene, uporabljane in vzdrževane v skladu s prvim odstavkom 91. člena
tega zakona oziroma jih ne usposobi v skladu s prvim in drugim odstavkom 92.
člena tega zakona,
19.  
da v promet električno napravo pred izpolnitvijo pogojev iz prvega odstavka
93. člena tega zakona,
20.  
ne izvede aktivnosti, ki jih na podlagi 125. člena tega zakona odredi
minister,
21.  
ne izvrši ukrepov, ki jih na podlagi 126. člena tega zakona odredi
minister,
22.  
onemogoča izvajanje nadzora pooblaščenim osebam agencije in inšpektorjem
(138. člen tega zakona).
2 Z denarno kaznijo od 250.000 do 1,500.000 tolarjev se za
prekršek kaznuje fizično osebo, ki samostojno opravlja dejavnost ali odgovorno
osebo pravne osebe, ki stori prekršek iz prejšnjega odstavka tega člena.
142. člen
(1) Z denarno kaznijo od 2,000.000 do 10,000.000 tolarjev se
kaznuje za prekršek pravno osebo, če:
1.     
odstopi ali prenese pravico uporabe radijskih frekvenc drugim pravnim
ali fizičnim osebam v nasprotju s 46. členom tega zakona,
2.     
se ne dogovori o skupni uporabi antenskih objektov (prvi odstavek 51.
člena tega zakona),
3.     
ne izvrši odločbe agencije iz drugega odstavka 65. člena,
4.     
kljub prepovedi agencije trži ali uporablja radijsko opremo, ki ogroža
delovanje radionavigacijskih služb ali drugih varnostnih služb ali resno
poslabšuje, pogosto moti ali prekinja radiokomunikacijsko storitev (peti odstavek
89. člena tega zakona),
5.     
pravočasno ne obvesti agencije o uporabi radijske postaje v
radiofrekvenčnem pasu, določenem v šestem odstavku 89. člena tega zakona,
6.     
ne zagotovi uporabnikom, ki zamenjajo operaterje (ostanejo pa na isti
lokaciji), možnosti, da obdržijo dodeljene številke (prvi odstavek 101. člena
tega zakona),
7.     
ne zagotovi prenosljivosti številk ne glede na lokacijo (drugi odstavek
101. člena tega zakona),
8.     
ne zagotovi proste izbire operaterjev za medkrajevne in mednarodne klice
(105. člen tega zakona),
9.     
ne daje podatkov agenciji na njeno zahtevo (prvi odstavek 112. člena
tega zakona),
10.  
krši določbe tretjega, četrtega, petega in šestega odstavka 128. člena
tega zakona, ki se nanašajo na zaupnost telekomunikacijskih informacij,
11.  
shranjuje vsebino tistih prenesenih sporočil, ki niso bistveni del
telekomunikacijske storitve (tretji odstavek 128. člena tega zakona), oziroma
če ne ukrepa, da zagotovi, da se vsebina prenesenih sporočil ne hrani ali hrani
le za minimalni čas (četrti odstavek 128. člena tega zakona),
12.  
ne sprejme primernih tehničnih in organizacijskih ukrepov, potrebnih za
zagotovitev varnosti lastnih storitev (prvi odstavek 129. člena tega zakona),
13.  
ne opozori naročnika na verjetnost vdora v varnost omrežja ter na
možnost varovalnih ukrepov in za to potrebnih sredstev (tretji odstavek 129.
člena tega zakona),
14.  
na zahtevo agencije ne predloži sistema ukrepov za zagotavljanje
varnosti (četrti odstavek 129. člena tega zakona),
15.  
na zahtevo agencije ne odpravi pomanjkljivosti v varnostnem sistemu ali
pri njegovem uresničevanju (peti odstavek 129. člena tega zakona),
16.  
ne posreduje podatkov kot to določa 1. točka prvega odstavka 130. člena
tega zakona,
17.  
ne omogoči na svojem omrežju oziroma terminalski opremi ter v svojih
prostorih izvedbe nadzora telekomunikacijskega prometa na način, v obsegu in
trajanju, kot to določa odredba pristojnega sodišča (3. točka prvega odstavka
130. člena tega zakona),
18.  
ne zbriše prometnih podatkov po končani zvezi ali jih ne prilagodi tako,
da se ne nanašajo na konkretno pravno ali fizično osebo (prvi odstavek 131.
člena tega zakona),
19.  
prometnih podatkov ne obdeluje osebje, ki je pod nadzorom operaterja
javnega telekomunikacijskega omrežja oziroma storitev (peti odstavek 131. člena
tega zakona),
20.  
uporablja podatke iz prvega odstavka 131. člena tega zakona za tržne
namene brez privolitve naročnika (šesti odstavek 131. člena tega zakona),
21.  
ne objavi v splošnih pogojih možnosti prikazovanja in izločanja
identifikacije kličočega in klicanega oziroma, če je podana ta možnost, pa je
ne omogoči avtonomno in brezplačno, ter kot stalno funkcijo za vsak priključek
(133. člen tega zakona),
22.  
na zahtevo naročnika ne sledi zlonamernih klicev oziroma ne prepreči
izločitve prikaza kličočega (drugi odstavek 134. člena tega zakona),
23.  
po pridobljenem predhodnem soglasju agencije ne prepreči izločitve
prikaza identifikacije kličočega za posamezne klicane priključke služb nujne
pomoči (četrti odstavek 134. člena tega zakona).
(2) Z denarno kaznijo od 50.000 do 300.000 tolarjev se za
prekršek kaznuje fizično osebo, ki samostojno opravlja dejavnost ali odgovorno
osebo pravne osebe, ki stori prekršek iz prejšnjega odstavka tega člena.
143. člen
(1) Z denarno kaznijo od 500.000 do 1,000.000 tolarjev se za
prekršek kaznuje pravno osebo, če:
1.     
ne spoštuje pravic in obveznosti, določenih v dovoljenju iz 30. člena
tega zakona,
2.     
brez soglasja agencije prenese dovoljenje na drugo fizično ali pravno
osebo (prvi odstavek 31. člena tega zakona),
3.     
ne plača pristojbine (35. člen tega zakona),
4.     
ne pridobi služnosti napeljave ali ustrezne obligacijske pravice za
graditev, postavitev obratovanje oziroma vzdrževanje naprav javnega
telekomunikacijskega omrežja na tujem zemljišču (53. člen tega zakona),
5.     
premesti ali spremeni obstoječe (druge) napeljave v nasprotju z 62.
členom tega zakona,
6.     
operater javnih telekomunikacijskih omrežij ne ugodi vsem razumnim
zahtevam za medomrežne povezave, vključno z zahtevo po posebnih vmesnikih
(šesti odstavek 73. člena tega zakona),
7.     
če splošni pogoji ne vsebujejo obveznih sestavin ter drugih predpisanih
elementov iz 76. člena tega zakona,
8.     
ne vodi računovodskih izkazov za telekomunikacijske dejavnosti po
četrtem odstavku 78. člena tega zakona,
9.     
ne vodi ustrezne ločitve na organizacijski in računovodski ravni, kot je
to določeno v prvem odstavku 78. člena tega zakona,
10.  
ne zagotavlja naloženih univerzalnih storitev (prvi odstavek 82. člena
tega zakona),
11.  
na zahtevo pristojnih organov ne zagotovi telefonov za enostavni klic za
pomoč v nuji, nižje cene in podobno (84. člen tega zakona),
12.  
ne poravna stroškov nadomestila za zagotavljanje univerzalnih storitev
(prvi odstavek 85. člena tega zakona),
13.  
ne obvesti agencije o prihodku iz opravljanja telekomunikacijskih
storitev (četrti odstavek 85. člena tega zakona),
14.  
iz tehničnih razlogov zavrne priključitev terminalske opreme na primerne
vmesnike, če le ta ustreza zahtevam tega zakona (tretji odstavek 89. člena tega
zakona),
15.  
imetnik odločbe o dodelitvi številk prenese odločbo o dodelitvi številk
(100. člen tega zakona).
(2) Z denarno kaznijo od 50.000 do 200.000 tolarjev se za
prekršek kaznuje fizično osebo, ki samostojno opravlja dejavnost ali odgovorno
osebo pravne osebe, ki stori prekršek iz prejšnjega odstavka tega člena.
144. člen
(1) Z denarno kaznijo od 350.000 do 500.000 tolarjev se za
prekršek kaznuje pravno osebo, če:
1.     
ne izpolni zahtev agencije (šesti odstavek 68. člena tega zakona),
2.     
ne nudi (harmoniziranih) vmesnikov (prvi odstavek 69. člena tega
zakona),
3.     
kljub presoji agencije odkloni zahtevo uporabnika o posebnem vmesniku
(četrti odstavek 69. člena tega zakona),
4.     
ne objavi podatkov o tipih vmesnikov kot tudi nameravane sprememb
vmesnikov en mesec pred njihovo uveljavitvijo (šesti odstavek 69. člena tega
zakona),
5.     
ne izpolni zahtev določenih v petem odstavku 71. člena tega zakona,
6.     
ne omogoči svojim naročnikom brezplačnega dostopa do številk 112 in 113,
do službe informacij o telefonskih naročnikih in do posredovalca za
vzpostavljanje zvez (prvi odstavek 71. člena tega zakona),
7.     
na zahtevo agencije v določenem roku ne dopolni ali spremeni ponudbe
(trinajsti odstavek 73. člena tega zakona),
8.     
ne predloži agenciji opisa storitev in splošnih pogojev za opravljanje
telekomunikacijskih storitev (prvi odstavek 74. člena tega zakona),
9.     
uveljavi splošne pogoje brez soglasja agencije po četrtem odstavku 74.
člena tega zakona,
10.  
ne objavi splošnih pogojev in cen iz prvega odstavka 74. člena tega
zakona en mesec pred uveljavitvijo (tretji odstavek 74. člena tega zakona),
11.  
v pisni obliki ne utemelji agenciji razlogov, določenih v devetem odstavku
74. člena tega zakona,
12.  
na sejmih, razstavah, demonstracijah in podobno predstavlja opremo, ki
ne ustreza zahtevam tega zakona, ne da bi imela vidno opozorilo, da se take
opreme ne sme uporabljati (osmi odstavek 89. člena tega zakona),
13.  
ne objavi kot sestavni del splošnih pogojev povzetka postopka reševanja
pritožb uporabnikov (tretji odstavek 120. člena tega zakona),
14.  
na zahtevo uporabnika fiksnih javnih telefonskih storitev ne izstavi
specifikacije z razčlenjenimi klici po prvem odstavku 121. člena tega zakona,
15.  
v splošnih pogojih ne objavi ukrepov in postopkov, ki bodo sprejeti v
primeru neplačevanja računov (prvi odstavek 122. člena tega zakona),
16.  
na ugovor uporabnika ne preveri dejstev, na katerih temelji račun
(tretji odstavek 122. člena tega zakona),
17.  
v splošnih pogojih ne določi pravil o povračilih uporabnikom po 123.
členu tega zakona,
18.  
ob prenehanju naročniškega razmerja ne ravna v skladu s tretjim odstavkom
132. člena tega zakona,
19.  
ne omogoči naročniku brezplačne preusmeritve klicev (prvi odstavek 135.
člena tega zakona),
20.  
brez soglasja naročnika uporabi avtomatske klicne sisteme (drugi odstavek
135. člena tega zakona),
21.  
proti volji naročnika objavlja v naročniškem imeniku podatke o njem,
oziroma uporablja te podatke v nedovoljene namene (prvi odstavek 136. člena
tega zakona),
22.  
ne ugodi vsem realnim zahtevam za dostop do informacij o naročnikih
(šesti odstavek 136. člena tega zakona),
23.  
na zahtevo agencije ne izda imenika oziroma ne organizira službe
informacij o naročnikih po petem odstavku 136. člena tega zakona.
(2) Z denarno kaznijo od 30.000 do 100.000 tolarjev se za
prekršek kaznuje fizično osebo, ki samostojno opravlja dejavnost ali odgovorno
osebo pravne osebe, ki stori prekršek iz prejšnjega odstavka tega člena.

Zakon o telekomunikacijah – ZTel-1 (Uradni
list RS, št. 30/01)
vsebuje naslednje prehodne in končne določbe:
»XIX. PREHODNE DOLOČBE
1. Prilagoditev izvajanja telekomunikacijskih storitev
določbam tega zakona
145. člen
(obstoječa radijska
dovoljenja)
(1) Radijska dovoljenja izdana na podlagi 37. člena zakona o
telekomunikacijah (Uradni list RS, št. 35/97, 45/97 – odl. US, 13/98 – odl. US,
59/99 – odl. US in 36/00 – odl. US) prenehajo veljati najkasneje v roku enega leta
po uveljavitvi tega zakona.
(2) Lastnikom radijskih dovoljenj iz prejšnjega odstavka tega
člena, katerih radijska dovoljenja ne bodo nadomeščena z dovoljenjem za
opravljanje mobilnih javnih radijskih storitev, izda agencija po uradni
dolžnosti v roku iz prejšnjega odstavka tega člena odločbo o dodelitvi
radijskih frekvenc v obsegu in pod pogoji radijskega dovoljenja iz prejšnjega
odstavka tega člena. Z odločbo o dodelitvi radijskih frekvenc agencija
razveljavi prejšnje radijsko dovoljenje.
(3) Glede določitve pristojbine za uporabo radijskih frekvenc
se uporablja ta zakon in na njegovi podlagi sprejeti predpisi.
146. člen
(obstoječi operaterji
tržnih telekomunikacijskih storitev)
Pravne ali fizične osebe, ki na dan uveljavitve tega zakona
opravljajo tržne telekomunikacijske storitve v skladu z zakonom o
telekomunikacijah (Uradni list RS, št. 35/97, 45/97 – odl. US, 13/98 odl. US,
59/99 – odl. US in 36/00 – odl. US), nadaljujejo svoje delo v skladu z
določbami tega zakona.
147. člen
(prilagoditev opravljanja
tržnih telekomunikacijskih storitev, za katere je potrebno obvestilo agenciji)
(1) Predhodna priglasitev za opravljanje tržnih
telekomunikacijskih storitev iz 15. člena zakona o telekomunikacijah (Uradni
list RS, št. 35/97, 45/97 – odl. US, 13/98 – odl. US, 59/99 – odl. US in 36/00
– odl. US) se šteje za pisno obvestilo agenciji za opravljanje javnih
telekomunikacijskih storitev skladno z 28. členom tega zakona.
(2) Pravne ali fizične osebe, ki opravljajo tržne
telekomunikacijske storitve na podlagi predhodne priglasitve iz prejšnjega odstavka
tega člena, nadaljujejo z opravljanjem svoje dejavnosti v obsegu, na način in
pod pogoji, določenimi v aktih iz prejšnjega odstavka tega člena.
(3) Pravne ali fizične osebe iz prejšnjih odstavkov tega
člena morajo uskladiti izvajanje svoje dejavnosti z določbami tega zakona
najkasneje v enem letu po njegovi uveljavitvi.
148. člen
(prilagoditev opravljanja
tržnih telekomunikacijskih storitev, za katere je potrebno dovoljenje)
(1) Dovoljenje za opravljanje tržnih telekomunikacijskih
storitev iz 16. člena zakona o telekomunikacijah (Uradni list RS, št. 35/97,
45/97 – odl. US, 13/98 – odl. US, 59/99 – odl. US in 36/00 – odl. US) se šteje
za dovoljenje za opravljanje javnih telekomunikacijskih storitev skladno z 27.
in 29. členom tega zakona.
(2) Pravne ali fizične osebe, ki opravljajo tržne
telekomunikacijske storitve na podlagi dovoljenja iz prejšnjega odstavka tega
člena, nadaljujejo z opravljanjem svoje dejavnosti v obsegu, na način in pod
pogoji, določenimi v aktih iz prejšnjega odstavka tega člena.
(3) Pravne ali fizične osebe iz prejšnjih odstavkov tega
člena morajo uskladiti izvajanje svoje dejavnosti z določbami tega zakona
najkasneje v enem letu po njegovi uveljavitvi.
(4) Če je v primeru iz prvega odstavka tega člena, za
prilagoditev opravljanja telekomunikacijskih storitev določbam tega zakona,
potrebno spremeniti dovoljenje, ga agencija spremeni po uradni dolžnosti
skladno z določbami tega zakona najkasneje v enem letu po uveljavitvi tega
zakona.
149. člen
(obstoječa koncesija za
opravljanje tržnih telekomunikacijskih storitev)
(1) Koncesijo, podeljeno skladno s 17. členom zakona o
telekomunikacijah (Uradni list RS, št. 35/97, 45/97 – odl. US, 13/98 – odl. US,
59/99 – odl. US in 36/00 – odl. US), agencija nadomesti (po uradni dolžnosti) z
dovoljenjem skladno s 44. členom tega zakona brez javnega razpisa, najkasneje v
enem letu po uveljavitvi tega zakona.
(2) Koncesionarji iz prejšnjega odstavka opravljajo do izdaje
dovoljenja svojo dejavnost v obsegu, na način in pod pogoji, določenimi v
koncesijskem aktu in koncesijski pogodbi.
(3) Z izdajo dovoljenja iz prvega odstavka tega člena se
prenehata uporabljati koncesijski akt in koncesijska pogodba.
(4) Osebe iz drugega odstavka tega člena morajo uskladiti
izvajanje svoje dejavnosti z določbami tega zakona najkasneje v roku, ki ga
določi agencija z aktom iz prvega odstavka tega člena, pri čemer ta rok ne sme
biti krajši od enega leta.
(5) Pravica za opravljanje storitev UMTS/IMT-2000 se podeli
kot koncesija na podlagi uredbe o podelitvi koncesije za uporabo
radiofrekvenčnega spektra za opravljanje storitev UMTS/IMT – 2000 (Uradni list
RS, št. 16/01). Ta koncesija se šteje za koncesijo iz prvega odstavka tega
člena in se zanjo uporabljajo vse določbe tega člena, s tem da se rok enega
leta iz prvega odstavka tega člena računa od dneva sklenitve koncesijske
pogodbe, če je ta dan poznejši od dneva uveljavitve tega zakona.
150. člen
(drugi primeri prilagoditve
določbam tega zakona)
(1) Ne glede na določbe 147. člena tega zakona morajo
operaterji zakupljenih vodov, ki so pridobili dovoljenje skladno z 16. členom
zakona o telekomunikacijah (Uradni list RS, št. 35/97, 45/97 – odl. US, 13/98 –
odl. US, 59/99 – odl. US in 36/00 – odl. US), prilagoditi opravljanje svoje
dejavnost z določbami tega zakona najkasneje v šestih mesecih po njegovi
uveljavitvi.
(2) Ne glede na določbe 147. člena tega zakona morajo
operaterji, ki so dolžni voditi ločeno računovodstvo po 78. členu tega zakona,
svoje poslovanje prilagoditi določbam VII. poglavja tega zakona najkasneje v
devetih mesecih po njegovi uveljavitvi.
(3) Vsi operaterji fiksnega javnega telefonskega omrežja s
pomembno tržno močjo morajo od 1. januarja 2002 omogočiti izvajanje tretjega do
vključno osmega odstavka 65. člena.
(4) Vsi operaterji morajo omogočiti izbiro operaterja v
skladu z 105. členom tega zakona in prenosljivost številk v skladu z 101.
členom tega zakona do 1. julija 2002.
2. Prilagoditev izvajanja javnih telekomunikacijskih storitev
(gospodarskih javnih služb) določbam tega zakona
151. člen
(prilagoditev opravljanja
gospodarske javne službe)
(1) Pravne ali fizične osebe, ki na dan uveljavitve tega
zakona opravljajo javne telekomunikacijske storitve kot gospodarske javne
službe skladno s 4. členom zakona o telekomunikacijah (Uradni list RS, št.
35/97, 45/97 – odl. US, 13/98 – odl. US, 59/99 – odl. US in 36/00 – odl. US),
nadaljujejo svoje delo kot operaterji javnih telekomunikacijskih storitev v skladu
z določbami tega zakona.
(2) Pravne ali fizične osebe iz prejšnjega odstavka tega
člena opravljajo svojo dejavnost v obsegu, na način in pod pogoji, določenimi v
uredbi o načinu opravljanja javnih telekomunikacijskih storitev govorne
telefonije in teleksa ter o upravljanju javnega telekomunikacijskega omrežja
(Uradni list RS, št. 11/98).
(3) Za uskladitev dejavnosti oseb iz prejšnjega odstavka tega
člena z določbami tega zakona agencija najkasneje v enem letu po uveljavitvi
tega zakona po uradni dolžnosti izda osebam iz prejšnjega odstavka dovoljenje
za opravljanje javnih in univerzalnih storitev skladno z določbami tega zakona,
brez javnega razpisa, v enakem obsegu pravic, kot so jih imele na dan
uveljavitve tega zakona.
(4) Z izdajo dovoljenja iz prejšnjega odstavka se za osebe iz
drugega odstavka tega člena preneha uporabljati akt iz drugega odstavka tega
člena.
(5) Osebe iz prvega odstavka tega člena morajo uskladiti
izvajanje svoje dejavnosti z določbami tega zakona najkasneje v roku, ki ga
določi agencija z aktom iz tretjega odstavka tega člena, pri čemer ta rok ne
sme biti krajši od enega leta.
152. člen
(prilagoditev Telekoma
Slovenije)
(1) Javno podjetje Telekom Slovenije d.d. izgubi status
javnega podjetja in najkasneje v enem letu po uveljavitvi tega zakona temu
prilagodi svoje akte in register skladno z zakonom.
(2) Dve leti po uveljavitvi tega zakona ima Telekom Slovenije
d.d. vse obveznosti, ki jih imajo operaterji s pomembno tržno močjo v skladu z
določbami tega zakona, ki se nanašajo na skupno uporabo objektov (65. člen tega
zakona), odprt dostop do omrežij (68. člen tega zakona), nudenje vmesnikov (69.
člen tega zakona), zakupljenih vodov (70. člen tega zakona), fiksnih javnih
telefonskih storitev (71. člen tega zakona) ter medomrežnega povezovanja (73.
člen tega zakona).
(3) Telekom Slovenije, d.d. je dolžan zagotavljati
univerzalne storitve skladno z določbami tega zakona brez nadomestila do
prenosa zagotavljanja univerzalnih storitev na drugega operaterja skladno z
določbami 80. člena tega zakona, vendar najmanj dve (2) leti po uveljavitvi
tega zakona.
(4) Telekom Slovenije lahko opusti storitve teleksa v
sporazumu z vsemi naročniki teh storitev.
3. Postopki, pričeti pred uveljavitvijo zakona
153. člen
(postopki)
Postopki za predhodno priglasitev na podlagi 15. člena,
pridobitev dovoljenja na podlagi 16. člena, pridobitev koncesije na podlagi 17.
člena in pridobitev radijskega dovoljenja na podlagi 37. člena zakona o
telekomunikacijah (Uradni list RS, št. 35/97, 45/97 – odl. US, 13/98 – odl. US,
59/99 – odl. US in 36/00 – odl. US), ki do uveljavitve tega zakona še niso bili
dokončani, se dokončajo po predpisih, ki so veljali ob vložitvi vloge za
njihovo pridobitev.
4. Cene javnih in univerzalnih telekomunikacijskih storitev
154. člen
(cene telekomunikacijskih
storitev)
(1) Cene telekomunikacijskih storitev, za katere je po tem
zakonu predvideno dovoljenje, se v času od uveljavitve tega zakona do
prilagoditve določbam tega zakona ne smejo zviševati, razen za tiste
telekomunikacijske storitve, katerih cene se lahko spremenijo s sklepom Vlade,
vendar najdlje eno leto po uveljavitvi tega zakona.
(2) Do izdaje predpisa iz drugega odstavka 79. člena tega
zakona dostopne cene univerzalnih predpisov v skladu s predpisi določi vlada.
5. Obstoječa omrežja na tujem zemljišču
155. člen
(1) Lastniki zemljišč, po katerih potekajo ali na katerih se
gradijo oziroma postavljajo telekomunikacijska omrežja, morajo dovoliti
nadaljnjo uporabo svojih zemljišč za potrebe gradnje oziroma postavitve,
vzdrževanja in obratovanja telekomunikacijskega omrežja, če so sami ali njihovi
pravni predniki pisno izrazili strinjanje s takšno uporabo.
(2) Pravica operaterjev, ki izhaja iz obveznosti lastnikov
zemljišča iz prejšnjega odstavka tega člena vsebuje upravičenja, ki jih vsebuje
služnost napeljave po tem zakonu, operater pa jo mora izvrševati v skladu z določbami
54. člena tega zakona.
(3) Določbe tega člena ne vplivajo na morebitno
priposestvovanje služnosti po predpisih, ki urejajo stvarne pravice.
6. Ustanovitev agencije
156. člen
(Agencija)
(1) Vlada sprejme ustanovitveni akt agencije v 3 mesecih po
uveljavitvi tega zakona.
(2) Agencija začne delovati po tem zakonu z dnevom sprejetja
ustanovitvenega akta.
(3) Z dnem začetka delovanja agencije preidejo zaposleni v
Upravi Republike Slovenije za telekomunikacije na delo v agencijo. Direktor
Uprave za telekomunikacije nadaljuje svoje delo kot vršilec dolžnosti
direktorja agencije do imenovanja direktorja agencije, vendar najdlje eno leto.
(4) Na podlagi prvega odstavka 108. člena tega zakona v roku
4 mesecev po uveljavitvi tega zakona direktor agencije izda statut.
(5) Do dneva začetka delovanja agencije ima Uprava Republike
Slovenije za telekomunikacije pristojnosti agencije na podlagi tega zakona. Z
dnem začetka delovanja nadaljuje agencija z vsemi postopki, ki jih je začela
Uprava Republike Slovenije za telekomunikacije.
(6) Sredstva za začetek delovanja agencije se zagotovijo iz
sredstev državnega proračuna na postavki, ki je namenjena za delovanje Uprave
Republike Slovenije za telekomunikacije.
7. Oblikovanje sveta
157. člen
Državni zbor v 2 mesecih po začetku veljavnosti tega zakona
sprejme akt o ustanovitvi Sveta za telekomunikacije in imenuje njegove člane.
158. člen
(način in pogoji vračanja
vlaganj)
Vlaganja posameznih investitorjev in lokalnih skupnosti v
javno telekomunikacijsko omrežje se bodo povrnila na način in pod pogoji, kot bo
to določal poseben zakon, ki ga bo Državni zbor na predlog vlade sprejel v roku
6 mesecev po uveljavitvi tega zakona. Vlaganja v javno telekomunikacijsko
omrežje se bodo povrnila v breme privatizacije Telekoma Slovenije, d.d.
8. Predpisi vlade, ministra ter splošni akti agencije
159. člen
(1) Rok za izdajo podzakonskih predpisov ter splošnih aktov
agencije je eno leto od začetka veljavnosti tega zakona.
(2) Do izdaje uredbe iz tretjega odstavka 53. člena tega
zakona se za sekundarno telekomunikacijsko omrežje šteje sekundarno omrežje in
naprave s hišnimi priključki na podlagi navodila o tem, kaj se šteje za
sekundarno, primarno in magistralno omrežje komunalnih in drugih objektov in
naprav (Uradni list SRS, št. 27/85).
9. Veljavnost predpisov
160. člen
(veljavnost predpisov)
(1) Do izdaje ustreznih podzakonskih predpisov ter splošnih
aktov agencije na podlagi tega zakona ostanejo v veljavi naslednji predpisi,
izdani na podlagi zakona o telekomunikacijah (Uradni list RS, št. 35/97, 45/97
– odl. US, 13/98 – odl. US, 59/99 – odl. US in 36/00 – odl. US), izdani na
podlagi zakona o sistemih zvez (Uradni list SFRJ, št. 41/88, 80/89 in 29/90) in
zakona o združitvi v skupnost JPTT (Uradni list SFRJ, št. 18/78), kolikor niso
v nasprotju s tem zakonom:
1.     
pravilnik o odpravljanju motenj pri amplitudno moduliranih radiodifuznih
oddajah (Uradni list SFRJ, št. 12/73) (velja le poglavje VII: Minimalne
tehnične karakteristike radiodifuznih sprejemnikov za amplitudno modulirane
oddaje),
2.     
pravilnik o osnovah za sestavljanje znakov za identifikacijo radijskih
postaj (Uradni list SFRJ, št. 52/75),
3.     
pravilnik o tehnično-eksploatacijskih pogojih radiodifuznih postaj za
amplitudno modulirane oddaje (Uradni list SFRJ, št. 57/75),
4.     
pravilnik o tehničnih in eksploatacijskih pogojih ob katerih se smejo
uporabljati radiodifuzijske postaje za črno bele in barvne televizijske oddaje
(Uradni list SFRJ, št. 8/78),
5.     
pravilnik o delu radijskih postaj (Uradni list SFRJ, št. 17/78),
6.     
pravilnik o tehničnih in eksploatacijskih pogojih ob katerih se smejo
uporabljati radiodifuzni pretvorniki za frekvenčno modulirane oddaje (Uradni
list SFRJ, št. 30/78),
7.     
pravilnik o uporabi enotnih izrazov, pojmov, znakov in kratic za prenos
sporočil v sistemu zvez (Uradni list SFRJ, št. 18/91),
8.     
odredba o povezavi mobilnih satelitskih radijskih postaj z INMARSAT A
satelitsko službo (Uradni list RS, št. 5/93),
9.     
sklep o pooblastitvi in določitvi organizacije združenega dela za
opravljanje tehničnih pregledov radijskih postaj (Uradni list SRS, št. 30/82),
10.  
sklep o pooblastitvi in določitvi družbe z omejeno odgovornostjo za
opravljanje tehničnih pregledov radijskih postaj (Uradni list RS, št. 21/90),
11.  
pravilnik o pogojih za povezovanje fiksnih radijskih telefonskih
naročnikov na javno telekomunikacijsko omrežje prek mobilnega radiotelefonskega
sistema NMT (Uradni list RS, št. 57/96),
12.  
pravilnik o omrežju ISDN (Uradni list RS, št. 52/95),
13.  
generalni načrt telefonskega omrežja. (PTT Vestnik, št. 14/48, 15/88);
(Ne velja: poglavje 11 – Napajanje prenosnih in komutacijskih sistemov ter določila
točke 3.5 iz poglavja 3 – plan oštevilčenja),
14.  
generalni načrt telegrafskega omrežja in omrežja za prenos podatkov (PTT
Vestnik, št. 23/84, 3/88),
15.  
tehnični pogoji za modeme za sinhroni prenos podatkov po vodih osnovne
grupe 60-108 kHz (PTT Vestnik, št. 3/88),
16.  
tehnični pogoji za opremo za povezovanje računalnikov in računalniških
omrežij v javno teleks omrežje (PTT Vestnik, št. 6/88),
17.  
splošni tehnični pogoji za standardne vmesnike med končnimi napravami za
prenos podatkov, ki se uporabljajo v javnem omrežju za prenos podatkov (PTT
Vestnik, št. 6/88),
18.  
tehnični pogoji za adapterje s samostojnim sprejemom za vključitev
računalnikov v telegrafsko omrežje (PTT Vestnik, št. 6/88),
19.  
tehnični pogoji za RR sisteme – analogni (PTT Vestnik, št. 5/89),
20.  
tehnični pogoji za medmrežni protokol X.75 (PTT Vestnik, št. 8/90),
21.  
tehnični pogoji za bazne radio-postaje v mobilni radio mreži (PTT
Vestnik, št. 8/90),
22.  
splošni tehnični pogoji za mrežo mobilnih radio-telefonskih zvez JPTT
(PTT Vestnik, št. 17/82),
23.  
tehnični pogoji za mobilne radiotelefone v mobilni radio mreži JPTT (PTT
Vestnik, št. 13/89),
24.  
tehnični pogoji za sistem mobilnih radio telefonskih zvez JPTT (PTT
Vestnik, št. 21/89),
25.  
pravilnik o tehničnih pogojih za telefonske aparate z avtomatskim
zaračunavanjem (Uradni list RS, št. 53/94),
26.  
tehnični pogoji za analogne in digitalne telefonske centrale (PTT
Vestnik, št. 14/91),
27.  
tehnični pogoji za naročniške telefonske centrale (PTT Vestnik, št.
11/87),
28.  
pravilnik o kontroli kakovosti telekomunikacijskih sredstev in objektov
(PTT Vestnik, št. 27/90),
29.  
odredba o tujih radijskih postajah (Uradni list RS, št. 73/97),
30.  
odredbo o radijskih postajah telefonskega sistema za povezavo
zrakoplov-zemlja (Uradni list RS, št. 73/97),
31.  
odredba o veljavnosti odobritve terminalske opreme satelitskih
zemeljskih postaj z malimi satelitskimi antenami in satelitskih postaj za
novinarstvo (Uradni list RS, št. 73/97),
32.  
odredba o tujih radioamaterskih radijskih dovoljenjih (Uradni list RS,
št. 73/97),
33.  
odredba o radijskih postajah za osebni klic prek satelita (Uradni list
RS, št. 73/97),
34.  
odredba o tujih odobritvah in uporabi radijskih postaj PR 37 (Uradni
list RS, št. 35/99),
35.  
odredba o tujih odobritvah in uporabi digitalne radijske terminalske
opreme za satelitske telekomunikacijske storitve S-PCS (Uradni list RS, št.
35/99),
36.  
odredba o tujih odobritvah in uporabi digitalne radijske terminalske
opreme GSM (Uradni list RS, št. 35/99 in 19/2000),
37.  
pravilnik o tehničnih zahtevah za terminalsko opremo z vmesniki po
priporočilu CCITT, X.21 in z vmesniki po priporočilu CCIT, X.25, (Uradni list
RS, št. 50/97),
38.  
pravilnik o tehničnih zahtevah za opremo, namenjeno za priključevanje na
analogni priključek javnega telefonskega omrežja (Uradni list RS, št. 50/97),
39.  
pravilnik o tehničnih zahtevah za radijske postaje (Uradni list RS, št.
50/97),
40.  
pravilnik o tehničnih zahtevah za digitalne evropske brezvrvične
komunikacije (Uradni list RS, št. 69/95),
41.  
pravilnik o radijskih dovoljenjih (Uradni list RS, št. 50/97 in 19/00),
42.  
pravilnik o ugotavljanju skladnosti in odobravanju terminalske opreme in
radijskih postaj (Uradni list RS, št. 50/97),
43.  
pravilnik o elektromagnetni združljivosti (EMC) (Uradni list RS, št.
61/00),
44.  
pravilnik o vrstah amaterskih radijskih postaj in tehničnih pogojih za
njihovo uporabo (Uradni list RS, št. 41/98),
45.  
pravilnik o pogojih za izdajo dovoljenj za opravljanje tržnih
telekomunikacijskih storitev (Uradni list RS, št. 75/98),
46.  
pravilnik o splošnih pogojih za opravljanje javnih telekomunikacijskih
storitev govorne telefonije in teleksa (Uradni list RS, št. 75/98),
47.  
pravilnik o oštevilčenju v javnih telekomunikacijskih omrežjih (Uradni
list RS, št. 57/99),
48.  
uredba o načinu opravljanja javnih telekomunikacijskih storitev govorne
telefonije in teleksa ter o upravljanju javnega telekomunikacijskega omrežja
(Uradni list RS, št. 11/98),
49.  
uredba o podelitvi koncesije za uporabo radiofrekvenčnega spektra za
storitve mobilne telefonije GSM (Uradni list RS, št.49/97 in 24/00),
50.  
uredba o razporeditvi radiofrekvenčnih pasov v Sloveniji (Uradni list
RS, št. 7/98 in 71/00),
51.  
uredba o pristojbinah za uporabo radijskih frekvenc (Uradni list RS, št.
90/98 in 92/99),
52.  
uredba o podelitvi koncesije za uporabo radiofrekvenčnega spektra za
opravljanje storitev satelitskih osebnih komunikacij (Uradni list RS, št.
68/98),
53.  
uredba o podelitvi koncesije za uporabo radiofrekvenčnega spektra za
opravljanje storitev NMT (Uradni list RS, št. 53/99),
54.  
uredba o podelitvi koncesije za uporabo radiofrekvenčnega spektra za
opravljanje storitev osebnega klica v sistemu ERMES (Uradni list RS, št.
53/99),
55.  
uredba o podelitvi koncesije za uporabo radiofrekvenčnega spektra na
1800 MHz za opravljanje storitev mobilne telefonije (Uradni list RS, št. 79/99
in 72/00),
56.  
nacionalni program telekomunikacij (Uradni list RS, št. 23/00),
57.  
pravilnik o tehničnih zahtevah za mobilna celična radijska sistema GSM
900 in DCS 1800 (Uradni list RS, št. 32/00),
58.  
pravilnik o tehničnih pogojih za zakupljene vode (Uradni list RS, št.
91/00),
59.  
uredba o podelitvi koncesije za uporabo radiofrekvenčnega spektra za
opravljanje storitev UMTS/IMT – 2000 (Uradni list RS, št. 16/01).
(2) Za naročila, ki jih oddajajo operaterji javnih
telekomunikacijskih storitev in omrežij, se ne uporablja zakon, ki ureja javna
naročila.
XX. KONČNE DOLOČBE
161. člen
(prenehanje veljavnosti)
(1) Z dnem uveljavitve tega zakona preneha veljati zakon o
telekomunikacijah (Uradni list RS, št. 35/97, 45/97 – odl. US, 13/98 – odl. US,
59/99 – odl. US in 36/00 – odl. US) in naslednji predpisi izdani na podlagi
zakona o sistemih zvez (Uradni list SFRJ, št. 41/88, 80/89 in 29/90) in zakona
o združitvi v skupnost JPTT (Uradni list SFRJ, št. 18/78):
1.     
pravilnik o tehničnih in eksploatacijskih pogojih, ob katerih se smejo
uporabljati radijske postaje v skupnih radijskih zvezah na območju občine
(Uradni list SFRJ, št. 23/77);
2.     
pravilnik o radijskih postajah, ki se smejo postavljati v mestih in
naseljih mestnega značaja (Uradni list SFRJ, št. 9/83);
3.     
pravilnik o prostih smereh za vstop in izstop radiorelejnih zvez
(radijski koridorji) v mestih in naseljih mestnega značaja (Uradni list SFRJ,
št. 72/90);
4.     
pravilnik o velikosti varstvene cone v bližini določenih radijskih
postaj (Uradni list SFRJ, št. 72/90);
5.     
tehnični predpisi o dovoljenih šumih v telefonskih tokokrogih pri
projektiranju prenosnih sistemov v telefonskem omrežju za splošne potrebe (PTT
Vestnik, št. 14/68);
6.     
tehnični pogoji za teleprinterje v omrežju JPTT (PTT Vestnik, št. 6/70);
7.     
tehnični pogoji za sprejemne pisalnike (printerje) z modemom za uporabo
v telegrafskem omrežju JPTT (PTT Vestnik, št. 8/75);
8.     
tehnični pogoji za teleprinterje in terminale s hitrostjo obratovanja
110, 134,5 in 200 Bd in CCITT abecedo št. 5 za uporabo v omrežju JPTT (PTT
Vestnik, št. 9/78);
9.     
tehnični pogoji za polelektronske in elektronske teleprinterje v omrežju
JPTT (PTT Vestnik, št. 3/72);
10.  
tehnični pogoji za elektronske teleprinterje v omrežju YU PTT, ki delajo
s hitrostjo obratovanja 50, 70, 100 Bd in mednarodno telegrafsko abecedno CCITT
št. 2 (PTT Vestnik, št. 21/83);
11.  
tehnični pogoji za priključevanje naprave za prenos signalov na
naročniške vode (PTT Vestnik, št. 3/76, 4/76);
12.  
navodilo o kontroli kvalitete storitev v mednarodnem telefonskem prometu
(PTT Vestnik, št. 5/78);
13.  
pravilnik o normah kakovosti vzdrževanja telefonskih kabelskih sistemov
prenosa (PTT Vestnik, št. 11/86, 13/86).
(2) Z dnem začetka delovanja agencije prenehata veljati
tretja alinea 11. točke 2. člena ter četrti odstavek 13. člena zakona o
organizaciji in delovnem področju ministrstev (Uradni list RS, št. 71/94, 47/97
in 60/99).
162. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o graditvi objektov – ZGO-1 (Uradni list
RS, št. 110/02)
vsebuje naslednjo končno določbo:
»239. člen
(začetek veljavnosti)
Ta zakon se objavi v Uradnem listu Republike Slovenije in
začne veljati 1. januarja 2003, razen določb tretjega odstavka 125. člena,
petega odstavka 126. člena in 232. člena tega zakona, ki začnejo veljati z dnem
pridobitve polnopravnega članstva Republike Slovenije v Evropski uniji.«.