I. SPLOŠNE DOLOČBE
1. člen
(namen in vsebina zakona)
(1) Ta zakon določa način izvršitve sodbe Evropskega sodišča
za človekove pravice v zadevi Ališić in drugi proti Bosni in Hercegovini,
Hrvaški, Srbiji, Sloveniji in Makedoniji, št. 60642/08, z dne 16. julija
2014, v obsegu, v katerem je bilo Republiki Sloveniji naloženo, da sprejme vse
potrebne ukrepe za poplačilo neizplačanih starih deviznih vlog. Ukrepi po tem
zakonu se ne nanašajo na tiste stare devizne vloge ali njihove dele, ki so bili
kakor koli izplačani ali preneseni na druge pravne osebe ali v posebne namene v
skladu s predpisi držav naslednic nekdanje Socialistične federativne republike
Jugoslavije (v nadaljnjem besedilu: SFRJ) ali na drugi podlagi.
(2) Ta zakon določa način določitve višine izplačila,
upravičence, postopek verifikacije, pristojni organ za odločanje, način in rok
izplačila ter evidence o izplačilih.
2. člen
(definicija neizplačane stare devizne vloge)
(1) Neizplačana stara devizna vloga po tem zakonu je stanje terjatev
fizične osebe do Ljubljanske banke d. d. Ljubljana, Glavne filijale Sarajevo (v
nadaljnjem besedilu: Glavna podružnica Sarajevo), in Ljubljanske banke d. d.
Ljubljana, Glavne filijale Zagreb (v nadaljnjem besedilu: Glavna podružnica
Zagreb), na deviznih računih in na podlagi deviznih hranilnih vlog na dan
31. decembra 1991, vključno s pogodbenimi obrestmi, obračunanimi do tega
datuma (v nadaljnjem besedilu: stanje na dan 31. 12. 1991), zmanjšano za
izplačila posamezne podružnice, Ljubljanske banke d. d. Ljubljana (v nadaljnjem
besedilu: Banka) ali kogarkoli drugega po tem datumu, za neplačane obveznosti varčevalca
do podružnice ali Banke in za izplačane ali poravnane zneske po
31. decembru 1991 na kateri koli podlagi.
(2) Neizplačana stara devizna vloga iz prejšnjega odstavka ni
stara devizna vloga ali njen del, ki je bila na podlagi predpisov držav
delovanja obeh podružnic iz prejšnjega odstavka prenesena na drugo pravno osebo
ali na posebne račune za namene posebne uporabe. Te vloge so med drugim stare
devizne vloge, ki so jih varčevalci Glavne podružnice Zagreb prenesli na drugo
pravno osebo v skladu s predpisi Republike Hrvaške, ki so urejali prenos in
prevzem jamstva za stare devizne vloge, in stare devizne vloge, ki so jih
varčevalci Glavne podružnice Sarajevo v skladu s predpisi Bosne in Hercegovine
prenesli na posebne račune za namen uporabe v postopku privatizacije.
3. člen
(obresti)
(1) Obresti od neizplačane stare devizne vloge iz 2. člena
tega zakona se za prevzem izpolnitve po tem zakonu obračunavajo:
-       
za obdobje od 1. januarja 1992 do 31. decembra 1992 po letni
obrestni meri 6 %,
-       
za obdobje od 1. januarja 1993 do 31. decembra 2015 po letni
obrestni meri 1,79 %,
-       
za obdobje od 1. januarja 2016 do izplačila po obrestni meri za
vloge gospodinjstev čez noč, objavljeni v mesečnem biltenu Banke Slovenije.
(2) Obresti iz prejšnjega odstavka se obračunavajo po
linearni metodi po navadnem obrestnem računu.
4. člen
(konverzija valut)
(1) Neizplačane stare devizne vloge v valutah držav, ki so
del Evroobmočja, se preračunajo v euro po tečajih zamenjave med eurom in temi
valutami na dan zamenjave (1. januar 1999).
(2) Neizplačane stare devizne vloge v valutah držav, ki niso
del Evroobmočja, se preračunajo v euro po referenčnih tečajih Evropske
centralne banke, ki jih objavlja Banka Slovenije, na dan uveljavitve tega
zakona.
5. člen
(prevzem izpolnitve)
(1) Republika Slovenija prevzame izpolnitev obveznosti Banke
do upravičencev iz naslova neizplačanih starih deviznih vlog in obresti v
obsegu in do višine, kot je določeno v tem zakonu.
(2) Prevzem izpolnitve po tem zakonu obsega obveznosti do
upravičencev iz naslova neizplačanih starih deviznih vlog, ki niso bile že
poravnane ali prenesene v skladu s predpisi držav naslednic SFRJ ali na
kakršnikoli drugi podlagi.
(3) Podlaga za prevzem izpolnitve iz prvega odstavka tega
člena je pravnomočna odločba, izdana v postopku verifikacije po tem zakonu.
(4) Obveznosti po tem zakonu se evidentirajo v proračunu
Republike Slovenije v izkazu računa finančnih terjatev in naložb na kontu 4409.
6. člen
(upravičenec)
(1) Upravičenec ali upravičenka (v nadaljnjem besedilu:
upravičenec) po tem zakonu je fizična oseba, ki ima terjatev iz naslova
neizplačane stare devizne vloge iz 2. člena tega zakona.
(2) Ne glede na določbo prejšnjega odstavka je upravičenec tudi
civilna pravna oseba, ki je bila po predpisih o deviznem poslovanju SFRJ
imetnik neizplačane stare devizne vloge iz 2. člena tega zakona.
(3) Fizična oseba, ki je pridobila terjatev iz naslova
neizplačane stare devizne vloge od upravičenca iz prejšnjih odstavkov na
podlagi veljavnega pravnega posla, je upravičena uveljavljati zahtevo za
verifikacijo po tem zakonu le, če je njena pridobitev terjatve evidentirana pri
Glavni podružnici Sarajevo oziroma Glavni podružnici Zagreb do 1. decembra
2015.
II. POSTOPEK VERIFIKACIJE
7. člen
(splošno)
(1) Zahteva za verifikacijo neizplačane stare devizne vloge se
uveljavlja v postopku verifikacije, ki ga določa ta zakon.
(2) Za odločanje o prevzemu izpolnitve posamezne neizplačane stare
devizne vloge v postopku verifikacije je pristojen Sklad Republike Slovenije za
nasledstvo, javni sklad (v nadaljnjem besedilu: Sklad).
(3) V postopku verifikacije se ugotovi upravičence ter obstoj
in višina posamezne neizplačane stare devizne vloge ter obračuna obresti iz 3.
člena tega zakona.
(4) V postopku verifikacije se uporablja zakon, ki ureja
splošni upravni postopek, razen če je v tem zakonu določeno drugače.
(5) V postopku verifikacije se za vlogo, ugovor in odločbo
taksa ne plača.
(6) Ne glede na določbe zakona, ki ureja splošni upravni
postopek, o ravnanju z vlogo, ki ni vložena v uradnem jeziku, lahko Sklad
takšno vlogo obravnava, če je vloga razumljiva.
8. člen
(javni poziv)
(1) Ministrstvo, pristojno za finance, objavi javni poziv za
vlaganje zahtev za verifikacijo neizplačanih starih deviznih vlog v Uradnem
listu Republike Slovenije in v najmanj dveh dnevnih časopisih, ki izhajajo na
celotnem območju Bosne in Hercegovine oziroma Republike Hrvaške, ter na svoji
spletni strani.
(2) V pozivu iz prejšnjega odstavka se navedejo pogoji za
vlaganje zahteve za verifikacijo (upravičenci, način, rok in vsebina zahteve za
verifikacijo).
9. člen
(zagotavljanje podatkov)
(1) Banka sodeluje s Skladom v vseh fazah izvajanja tega
zakona.
(2) Ne glede na določbe drugih predpisov Banka daje Skladu na
razpolago svoje baze podatkov in dokumentacijo, ki se nanaša na neizplačane
stare devizne vloge, Sklad pa Banki podatke in dokumentacijo o vseh izplačilih
po tem zakonu.
(3) Sklad in Banka lahko obdelujeta podatke in dokumentacijo,
pridobljeno na podlagi prvega in drugega odstavka tega člena, za potrebe
odločanja v postopkih verifikacije po tem zakonu oziroma za reševanja razmerij
iz naslova starih deviznih vlog. Sklad in Banka zagotavljata varstvo tako
pridobljenih podatkov in dokumentacije v skladu s predpisi, ki urejajo varstvo
osebnih podatkov, kar uredita s posebnim pravnim aktom.
(4) Podatki, ki se nanašajo na neizplačane stare devizne
vloge Glavne podružnice Sarajevo, se zagotovijo v obliki in na način, določen v
memorandumu, ki ureja sodelovanje med Vlado Republike Slovenije in Svetom
ministrov Bosne in Hercegovine za izvršitev sodbe Evropskega sodišča za
človekove pravice v zadevi št. 60642/08 z dne 16. julija 2014.
10. člen
(zahteva za verifikacijo)
(1) Postopek verifikacije se začne na zahtevo upravičenca.
(2) Zahteva mora vsebovati:
-       
podatke o upravičencu, in sicer osebno ime, datum in kraj rojstva,
naslov stalnega prebivališča upravičenca oziroma naziv in sedež ter
identifikacijsko številko upravičenca, ki jo za potrebe uporabe v pravnem
prometu ali izkazovanja istovetnosti pred uradnimi organi določajo zakoni
države njegovega državljanstva oziroma sedeža;
-       
osebno ime in naslov stalnega prebivališča morebitnega zakonitega
zastopnika oziroma pooblaščenca upravičenca;
-       
podatke o neizplačani stari devizni vlogi;
-       
v primeru pridobitve terjatve z dedovanjem, navedbo pravnega prednika in
podlage za dedovanje;
-       
naslov za vročanje, če ni enak naslovu stalnega prebivališča upravičenca;
-       
podpis upravičenca.
(3) Zahtevi se priložijo:
-       
listine o neizplačani stari devizni vlogi (izvirnik ali kopija devizne
hranilne knjižice ali pogodbe o depozitu ali druge listine, ki izkazujejo
obstoj in višino terjatve);
-       
kopija osebnega dokumenta upravičenca;
-       
pooblastilo ali drug posamičen akt, ki daje podlago za zastopanje, če
upravičenec vlaga zahtevo po zakonitem zastopniku ali pooblaščencu;
-       
pravni akt, ki je podlaga za pravno nasledstvo;
-       
dokazilo o imetniku in številki transakcijskega oziroma osebnega računa,
na katerega bodo nakazana sredstva iz neizplačane stare devizne vloge;
-       
pisna izjava upravičenca s prevzemom materialne in kazenske
odgovornosti, da neizplačana stara devizna vloga ni bila prenesena na drugo
osebo.
(4) Če upravičenca zastopa pooblaščenec, ki ni odvetnik, mora
biti pooblastilo overjeno.
(5) Podrobnejšo vsebino in obliko zahteve za verifikacijo
določi minister ali ministrica (v nadaljnjem besedilu: minister), pristojna za
finance.
11. člen
(vlaganje zahteve za verifikacijo)
(1) Zahteva za verifikacijo se lahko vloži od
1. decembra 2015 do 31. decembra 2017.
(2) Zahteva za verifikacijo se vloži v pisni obliki
neposredno pri Skladu ali pošlje po pošti. Zahteve za verifikacijo ni dopustno
vlagati v elektronski obliki.
(3) Če upravičenec vloži zahtevo za verifikacijo osebno,
Sklad preveri njegovo istovetnost in potrdi njegov podpis na zahtevi ter potrdi
istovetnost kopij priloženih listin.
(4) Če se zahteva za verifikacijo vloži po pošti ali po drugi
osebi neposredno pri Skladu, mora biti podpis upravičenca overjen.
12. člen
(odločanje o zahtevi za verifikacijo)
(1) Sklad odloča o zahtevi za verifikacijo na podlagi
podatkov iz 9. člena tega zakona ter podatkov in listinskih dokazov, ki jih
predloži upravičenec. Če ti podatki in listinski dokazi ne zadoščajo za
odločitev, lahko Sklad pozove upravičenca, da v določenem roku predloži dodatna
listinska dokazila. Sklad lahko ugotavlja dejansko stanje tudi z drugimi
dokaznimi sredstvi, razen s pričami ali z ogledom.
(2) Če upravičenec v roku iz prejšnjega odstavka ne predloži
dodatnih listinskih dokazil, Sklad odloči na podlagi podatkov in dokazil iz
prejšnjega odstavka.
13. člen
(informativni izračun)
(1) Če Sklad ugotovi, da je zahteva za verifikacijo
utemeljena, pripravi informativni izračun neizplačane stare devizne vloge, ki
vsebuje:
1.     
podatke o upravičencu ter o morebitnem zakonitem zastopniku ali
pooblaščencu upravičenca;
2.     
podatke o neizplačani stari devizni vlogi;
3.     
ugotovljeno višino neizplačane stare devizne vloge in obresti po tem
zakonu;
4.     
rok in podatke o transakcijskem oziroma osebnem računu za izplačilo
zneska iz informativnega izračuna;
5.     
zapis pravnega pouka z vsebino iz tretjega in četrtega odstavka tega
člena.
(2) Informativni izračun se vroči upravičencu, če ima
upravičenec zakonitega zastopnika ali pooblaščenca, pa zakonitemu zastopniku
ali pooblaščencu.
(3) Če upravičenec meni, da so podatki v informativnem
izračunu nepravilni ali nepopolni ali se z informativnim izračunom ne strinja,
lahko v 30 dneh od vročitve informativnega izračuna vloži ugovor zoper
informativni izračun.
(4) Če upravičenec v roku iz prejšnjega odstavka ne vloži
ugovora zoper informativni izračun, po poteku roka za vložitev ugovora velja:
-       
informativni izračun za dokončno in pravnomočno odločbo o zahtevi za
verifikacijo,
-       
da se je upravičenec odpovedal tožbi v upravnem sporu in vsem nadaljnjim
zahtevkom iz naslova neizplačanih starih deviznih vlog, ki so predmet
informativnega izračuna, proti komurkoli, razen zahtevku za njihovo izplačilo
po informativnem izračunu.
14. člen
(odločanje o ugovoru)
(1) Sklad preizkusi, ali je ugovor pravočasen in ali ga je
vložila upravičena oseba. Če ugovor ni pravočasen ali ga ni vložila upravičena
oseba, se zavrže.
(2) Če Sklad ugovora ne zavrže, preveri navedbe upravičenca iz
ugovora. Če ugotovi, da je bil izvedeni postopek nepopoln, postopek dopolni.
(3) Na podlagi ugovora Sklad o utemeljenosti zahteve za
verifikacijo odloči z odločbo. V izreku odločbe se navedejo podatki iz 1. do 4.
točke prvega odstavka 13. člena tega zakona. V obrazložitvi odločbe se navedejo
razlogi, ki glede na ugotovljeno dejansko stanje narekujejo takšno odločitev in
se opredeli do navedb in dokazov, ki jih je predložil upravičenec z ugovorom.
15. člen
(roki za odločanje in pravna sredstva)
(1) Sklad odloči o zahtevi upravičenca v treh mesecih od
prejema popolne zahteve za verifikacijo.
(2) Sklad odloči o ugovoru na informativni izračun v dveh
mesecih od prejema ugovora.
(3) Zoper odločbe Sklada pritožba ni dovoljena, dopusten pa
je upravni spor.
(4) V upravnem sporu iz prejšnjega odstavka tega člena Sklad
zastopa Državno pravobranilstvo Republike Slovenije.
III. IZPLAČILO
16. člen
(1) Znesek, ugotovljen z odločbo, upravičencu izplača Sklad
30. dan po pravnomočnosti odločbe.
(2) Sredstva za izplačilo se zagotovijo v proračunu Republike
Slovenije.
(3) Izplačilo upravičencem v imenu in za račun Republike
Slovenije izvrši Sklad.
17. člen
(način izplačila)
(1) Izplačilo se izvrši na transakcijski oziroma osebni
račun:
-       
upravičenca ali njegovega zakonitega zastopnika, odprt pri ponudniku
plačilnih storitev;
-       
pooblaščenca upravičenca za sprejem izplačila po tem zakonu, če predloži
posebno pooblastilo za sprejem izplačila z overjenim podpisom upravičenca, kar
velja tudi, če je pooblaščenec za sprejem izplačila odvetnik.
(2) Sklad izvrši izplačilo na podlagi podatkov, ki jih prejme
z zahtevkom za verifikacijo. Vlagatelj mora Sklad obvestiti o morebitnih
spremembah podatkov pisno v roku za vložitev ugovora zoper informativni izračun
oziroma v primeru vložitve ugovora zoper informativni izračun do izdaje odločbe
o zahtevi za verifikacijo.
(3) Pri izvršitvi plačila na transakcijski oziroma osebni
račun upravičenca Sklad plača nadomestila, ki jih zaračunava plačnikov ponudnik
plačilnih storitev, upravičenec pa plača nadomestila, ki jih zaračunava
prejemnikov ponudnik plačilnih storitev.
IV. EVIDENCE
18. člen
(evidenca o odločitvah in izplačilu neizplačanih starih deviznih
vlog)
(1) Zaradi zagotovitve podatkov o vloženih zahtevah in o
izplačilih neizplačanih starih deviznih vlog Sklad upravlja evidenco, v kateri
obdeluje naslednje osebne in druge podatke, povezane z upravičenci in starimi
deviznimi vlogami:
1.     
osebno ime,
2.     
identifikacijska številka (EMŠO ali druga),
3.     
rojstni datum (dan, mesec, leto),
4.     
rojstni kraj (država, kraj),
5.     
stalno prebivališče upravičenca,
6.     
datum vložitve zahteve za verifikacijo,
7.     
številko, datum izdaje odločbe oziroma sklepa, vrsto odločitve, datum
vročitve,
8.     
podatke o dokončnosti in pravnomočnosti odločitve iz prejšnje točke,
9.     
višino izplačila neizplačane stare devizne vloge,
10.  
datum in način izplačila neizplačane stare devizne vloge,
11.  
podatke iz podatkovnih zbirk in listin, ki jih Sklad pridobi na podlagi
9. člena tega zakona.
(2) Podatki iz evidence se hranijo 10 let od izplačila
devizne vloge, nato se arhivirajo.
V. POSEBNE DOLOČBE
19. člen
(davčna obravnava izplačil)
(1) Od obresti iz prvega odstavka 3. člena tega zakona,
izplačanih fizični osebi, se ne plačuje dohodnine, razen če so izplačane
fizični osebi, ki je pridobila terjatev iz naslova neizplačane stare devizne
vloge od upravičenca na podlagi veljavnega pravnega posla, v okviru opravljanja
dejavnosti.
(2) Od obresti iz prvega odstavka 3. člena tega zakona,
izplačanih civilni pravni osebi, opredeljeni po tem zakonu, ali fizični osebi,
ki je pridobila terjatev iz naslova neizplačane stare devizne vloge od
upravičenca na podlagi veljavnega pravnega posla, v okviru opravljanja
dejavnosti, se ne izračuna, odtegne in plača davčni odtegljaj po zakonu, ki
ureja dohodnino, ali zakonu, ki ureja davek od dohodkov pravnih oseb.
VI. PREHODNE IN KONČNE DOLOČBE
20. člen
(postopki v teku)
(1) Sodni postopki za izplačilo neizplačanih starih deviznih
vlog, ki so bili začeti do uveljavitve tega zakona in o njih še ni bilo
odločeno, se prekinejo z dnem uveljavitve tega zakona. Postopki, začeti po
uveljavitvi tega zakona, se prekinejo z dnem, ko je tožba vročena nasprotni
stranki.
(2) V sodnih postopkih iz prejšnjega odstavka lahko
upravičenec, ki ne vloži ugovora zoper informativni izračun, v roku 60 dni od
prejema izplačila umakne tožbo ali drug pravni akt brez privolitve nasprotne
stranke. Če upravičenec tožbo umakne v skladu s tem odstavkom, ni dolžan
povrniti stroškov nasprotni stranki. Pravni pouk o tem je zapisan v sklepu o
prekinitvi postopka.
(3) Če upravičenec v roku 60 dni od pravnomočnosti odločbe o
zahtevi za verifikacijo, če zahteve za verifikacijo ne vloži, pa v roku 60 dni
od poteka roka iz prvega odstavka 11. člena tega zakona, ne predlaga
nadaljevanja sodnega postopka, prekinjenega na podlagi prvega odstavka tega
člena, se šteje, da je umakni tožbo ali pravno sredstvo. Pravni pouk o tem je
zapisan v sklepu o prekinitvi postopka.
21. člen
(odložitev odločanja do pridobitve podatkov)
(1) Odločanje o zahtevah za verifikacijo neizplačanih starih deviznih
vlog pri Glavni podružnici Sarajevo se odloži do pridobitve podatkov iz
četrtega odstavka 9. člena tega zakona.
(2) Datum pridobitve podatkov iz četrtega odstavka 9. člena
tega zakona objavi minister, pristojen za finance, v Uradnem listu Republike
Slovenije, Sklad pa na svoji spletni strani.
(3) Ne glede na prvi odstavek tega člena lahko Sklad odloča o
zahtevah upravičencev, katerim je bila terjatev iz naslova neizplačane stare
devizne vloge priznana s pravnomočno sodno odločbo sodišča s splošno
pristojnostjo Republike Slovenije ali primerljivo sodno odločbo mednarodnega
sodišča, pristojnega tudi za Republiko Slovenijo.
22. člen
(rok za izdajo predpisa in objavo javnega poziva)
Minister, pristojen za finance, izda predpis iz petega
odstavka 10. člena tega zakona, ministrstvo, pristojno za finance, pa objavi
javni poziv iz 8. člena tega zakona najkasneje 2. novembra 2015.
23. člen
(uveljavljanje izpolnjenih obveznosti po tem zakonu)
Izpolnjene obveznosti na podlagi prevzema izpolnitve po tem
zakonu Republika Slovenija uveljavlja po 7. členu Priloge C Sporazuma o
vprašanjih nasledstva (Uradni list RS – Mednarodne pogodbe, št. 20/02; v
nadaljnjem besedilu: Sporazum), podpisanega na Dunaju 29. junija 2001 med
Bosno in Hercegovino, Republiko Hrvaško, Republiko Makedonijo, Republiko
Slovenijo in Zvezno republiko Jugoslavijo kot državami naslednicami nekdanje
Socialistične federativne republike Jugoslavije, z namenom doseči pravično
razdelitev jamstev SFRJ ali Narodne banke Jugoslavije za stare devizne hranilne
vloge iz a) točke tretjega odstavka 2. člena Priloge C Sporazuma.
24. člen
(urejanje razmerij med Republiko Slovenijo in Banko)
Republika Slovenija in Banka lahko medsebojna razmerja v zvezi
s prevzemom izpolnitve po tem zakonu uredita s pogodbo.
25. člen
(začetek veljavnosti zakona)
Ta zakon začne veljati naslednji dan po objavi v Uradnem
listu Republike Slovenije.
Št. 450-10/15-1/18
Ljubljana, dne 22. junija 2015
EPA 557-VII
Državni zbor
Republike Slovenije
dr. Milan Brglez l.r.
Predsednik