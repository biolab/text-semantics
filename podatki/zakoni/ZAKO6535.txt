I. SPLOŠNE DOLOČBE
1. člen
(vsebina zakona)
(1) Ta zakon določa pogoje za dajanje na trg gradbenih
proizvodov, za katere ne obstajajo harmonizirane tehnične specifikacije iz 10. točke
2. člena Uredbe (EU) št. 305/2011 Evropskega parlamenta in Sveta z dne 9. marca
2011 o določitvi usklajenih pogojev za trženje gradbenih proizvodov in
razveljavitvi Direktive Sveta 89/106/EGS (UL EU št. 88 z dne 4. 4. 2011, str.
5; v nadaljnjem besedilu: Uredba 305/2011/EU). Zakon ureja tudi postopek
določitve organov za slovenska tehnična soglasja in postopek podelitve
slovenskih tehničnih soglasij. 
(2) S tem zakonom se za izvajanje Uredbe 305/2011/EU ureja
objavljanje slovenskih standardov, ki privzemajo harmonizirane standarde,
jezik, v katerem se zagotovijo dokumenti, postopek imenovanja organov,
pooblaščenih za izvajanje nalog tretje stranke v postopku ocenjevanja in
preverjanja nespremenljivosti lastnosti vključno s pristojnostjo za priglasitev,
in določa pristojni organ za nadzor gradbenih proizvodov na trgu.
2. člen
(postopek informiranja)
Ta zakon se sprejme ob upoštevanju postopka informiranja v
skladu z Direktivo 98/34/ES Evropskega parlamenta in Sveta z dne 22. junija
1998 o določitvi postopka za zbiranje informacij na področju tehničnih
standardov in tehničnih predpisov (UL L št. 204 z dne 21. 7. 1998, str. 37),
zadnjič spremenjeno z Uredbo (EU) št. 1025/2012 Evropskega parlamenta in Sveta
z dne 25. oktobra 2012 o evropski standardizaciji, spremembi direktiv Sveta
89/686/EGS in 93/15/EGS ter direktiv 94/9/ES, 94/25/ES, 95/16/ES, 97/23/ES,
98/34/ES, 2004/22/ES, 2007/23/ES, 2009/23/ES in 2009/105/ES Evropskega
parlamenta in Sveta ter razveljavitvi Sklepa Sveta 87/95/EGS in Sklepa št.
1673/2006/ES Evropskega parlamenta in Sveta (UL L št. 316 z dne 14. 11. 2012,
str. 12).
3. člen
(klavzula o medsebojnem priznavanju)
Šteje se, da proizvodi, ki se zakonito tržijo v drugih
državah članicah Evropske unije, Evropskem gospodarskem prostoru in Republiki
Turčiji, če so proizvedeni v skladu z njihovo nacionalno zakonodajo, ki zagotavlja
enakovredno raven varovanja javnega interesa kot je določena v zakonodaji
Republike Slovenije, izpolnjujejo zahteve iz tega zakona in se lahko dajo na
trg, razen če je bil izpeljan postopek v skladu z Uredbo (ES) št. 764/2008
Evropskega parlamenta in Sveta z dne 9. julija 2008 o določitvi postopkov za
uporabo nekaterih nacionalnih tehničnih pravil za proizvode, ki se zakonito
tržijo v drugi državi članici in o razveljavitvi Odločbe št. 3052/95/ES (UL L
št. 218 z dne 13. 8. 2008, str. 21).
II. POGOJI ZA DAJANJE GRADBENIH PROIZVODOV NA TRG IN NJIHOVO
DOSTOPNOST NA TRGU
4. člen
(pomen izrazov)
V tem poglavju uporabljeni izrazi imajo enak pomen kot ga
določa Uredba 305/2011/EU.
5. člen
(zahteve)
(1) Če proizvajalec daje na trg gradbeni proizvod, ki ni
zajet v harmonizirani tehnični specifikaciji iz 10. točke 2. člena Uredbe
305/2011/EU, mora njegove lastnosti, povezane z bistvenimi značilnostmi, ki se
nanašajo na osnovne zahteve za gradbene objekte in v okviru njegove predvidene
uporabe, dokazati na podlagi naslednjih tehničnih specifikacij: 
-       
veljavnih slovenskih nacionalnih standardov, ali 
-       
slovenskega tehničnega soglasja, ali 
-       
drugih javno dostopnih tehničnih specifikacij, ki predstavljajo stanje
tehnike in tehnologije. 
(2) Gradbeni proizvod je lahko dan na trg na podlagi
tehničnih specifikacij iz prvega odstavka tega člena tudi po sprejemu
harmoniziranega standarda, vendar le do datuma zaključka sočasne veljavnosti,
ki je naveden v objavi sklicev harmoniziranih standardov v Uradnem listu EU.
6. člen
(obveznosti proizvajalcev)
(1) Proizvajalec gradbenega proizvoda iz prvega odstavka
prejšnjega člena izda izjavo o lastnostih v slovenskem jeziku, v kateri navede:
-       
ime in naslov proizvajalca, 
-       
oznako tipa gradbenega proizvoda, 
-       
veljavno tehnično specifikacijo iz prvega odstavka prejšnjega člena, ki
je podlaga za določanje lastnosti, 
-       
predvideni namen uporabe, 
-       
lastnosti v povezavi z bistvenimi značilnostmi gradbenega proizvoda, 
-       
ime organa, če je bil vključen v postopek ocenjevanja in preverjanja
nespremenljivosti lastnosti, in številko preskusnega poročila oziroma
certifikata, 
-       
ime, položaj in podpis osebe, pooblaščene za podpis izjave o lastnostih,
in 
-       
kraj in datum izdaje izjave o lastnostih. 
(2) Proizvajalec s pripravo izjave o lastnostih prevzame
odgovornost za skladnost gradbenega proizvoda z navedenimi lastnostmi. 
(3) Če gradbeni proizvod vsebuje nevarne snovi, proizvajalec
skupaj z izjavo o lastnostih navede tudi informacije v skladu s petim odstavkom
6. člena Uredbe 305/2011/EU. 
(4) Informacije iz prvega odstavka tega člena, razen šeste,
sedme in osme alineje, proizvajalec navede tudi na gradbenem proizvodu ali nanj
pritrjeni etiketi. Če to ni mogoče ali ni upravičeno zaradi narave proizvoda,
se podatki navedejo na embalaži ali v priloženih dokumentih. 
(5) Proizvajalec pri omogočanju dostopnosti gradbenega
proizvoda na trgu zagotovi, da so proizvodu priložena navodila in varnostne
informacije v slovenskem jeziku. 
(6) Proizvajalec zagotovi, da so vzpostavljeni postopki za
ohranjanje navedenih lastnosti pri proizvodnji gradbenega proizvoda.
Proizvajalec uporabi sistem za ocenjevanje in preverjanje nespremenljivosti
lastnosti gradbenega proizvoda v skladu z enim od sistemov iz priloge V Uredbe
305/2011/EU. Seznam sklepov Evropske komisije, v katerih so določeni sistemi za
gradbene proizvode oziroma družine gradbenih proizvodov glede na njihovo vrsto
in pomen, objavi ministrstvo, pristojno za trg (v nadaljnjem besedilu:
ministrstvo), na svoji spletni strani. 
(7) Če so izpolnjeni pogoji iz 5. člena Uredbe 305/2011/EU,
ima proizvajalec možnost, da ob dajanju na trg gradbenega proizvoda, zajetega v
prvem odstavku prejšnjega člena, ne izda izjave o lastnostih iz prvega odstavka
tega člena.
7. člen
(obveznosti pooblaščenih zastopnikov, uvoznikov in
distributerjev)
(1) Pooblaščeni zastopnik, uvoznik in distributer pri dajanju
gradbenega proizvoda na trg oziroma pri omogočanju njegove dostopnosti na trgu
zagotovi, da so proizvodu priložene informacije iz tretjega in četrtega
odstavka prejšnjega člena. 
(2) Uvoznik ima izjavo o lastnostih iz prvega odstavka
prejšnjega člena na voljo za organe, ki izvajajo nadzor.
8. člen
(organi, vključeni v ocenjevanje in preverjanje
nespremenljivosti lastnosti gradbenega proizvoda)
Pri postopkih ocenjevanja, določitve, spremljanja trajnega
izpolnjevanja zahtev in razveljavitve odločb o določitvi organov, ki delujejo
kot tretja stranka v postopku ocenjevanja in preverjanja nespremenljivosti
lastnosti gradbenega proizvoda iz 5. člena tega zakona, se smiselno uporabljajo
določbe 13. do 15. člena tega zakona.
9. člen
(organi za slovenska tehnična soglasja)
(1) Slovensko tehnično soglasje določenemu gradbenemu
proizvodu podeli organ za slovenska tehnična soglasja, ki je pravna oseba in je
z dovoljenjem ministra, pristojnega za trg (v nadaljnjem besedilu: minister),
določen za podeljevanje slovenskih tehničnih soglasij. 
(2) Za pridobitev dovoljenja iz prejšnjega odstavka mora
pravna oseba iz prejšnjega odstavka znati oziroma biti sposobna izpolnjevati
naslednje zahteve: 
-       
oceniti ustreznost novih gradbenih proizvodov za uporabo na podlagi
znanstvenih in praktičnih znanj, 
-       
sprejeti odločitve, ki so nepristranske do interesov posameznih
proizvajalcev ali njihovih zastopnikov, in 
-       
združiti prispevke vseh zainteresiranih strani v uravnoteženo presojo. 
(3) Vloga za določitev organa za slovenska tehnična soglasja
se vloži na ministrstvo. Vložnik v vlogi navede področja gradbenih proizvodov
iz razpredelnice 1 Priloge IV Uredbe 305/2011/EU, za katera želi biti določen. 
(4) Če organ izpolnjuje zahteve iz drugega odstavka tega
člena, izda minister dovoljenje za organ za slovenska tehnična soglasja. 
(5) Organ, določen za slovenska tehnična soglasja, mora: 
-       
trajno izpolnjevati zahteve iz drugega odstavka tega člena, 
-       
nemudoma obvestiti ministrstvo o vseh spremembah, ki bi lahko vplivale
na njegovo usposobljenost, obseg nalog iz dovoljenja ali na izpolnjevanje
zahtev za določitev, in 
-       
letno poročati ministrstvu o svojem delu v preteklem obdobju. 
(6) Ministrstvo lahko pri organu za slovenska tehnična soglasja
opravi pregled, če obstaja dvom, da organ za slovenska tehnična soglasja še
izpolnjuje svoje obveznosti iz dovoljenja iz četrtega odstavka tega člena. Če
se pri pregledu ugotovi, da organ za slovenska tehnična soglasja ne izpolnjuje
vseh zahtev za določitev, minister izda odločbo, s katero naloži ukrepe in rok
za odpravo nepravilnosti. 
(7) Minister razveljavi dovoljenje iz četrtega odstavka tega
člena, če organ za slovenska tehnična soglasja: 
-       
ne odpravi ugotovljenih nepravilnosti v določenem roku, ali 
-       
obvesti ministrstvo, da ne želi več opravljati nalog v okviru dovoljenja
iz četrtega odstavka tega člena. 
(8) Ministrstvo na svoji spletni strani objavi podatke o
organu za slovenska tehnična soglasja, ki ima dovoljenje iz četrtega odstavka
tega člena, skupaj s področji gradbenih proizvodov iz razpredelnice 1 Priloge
IV Uredbe 305/2011/EU, za katera je organ določen.
10. člen
(postopek podelitve slovenskega tehničnega soglasja)
(1) Slovensko tehnično soglasje se podeli na zahtevo
proizvajalca. Slovensko tehnično soglasje temelji na preiskavah, preskusih ali
oceni s sklicevanjem na ustrezne osnovne zahteve za gradbene objekte, navedene
v prilogi I Uredbe 305/2011/EU. 
(2) Pred vložitvijo zahteve lahko proizvajalec, potem ko je
zagotovil potrebne podatke, zahteva od organa za slovenska tehničnega soglasja,
da ga seznani: 
-       
s postopkom izdaje slovenskega tehničnega soglasja, 
-       
z oceno o roku za izvedbo postopka, 
-       
z oceno o višini stroškov in načinu njihovega plačila. 
(3) Zahtevi proizvajalec priloži opis gradbenega proizvoda,
specifikacije, načrte in poročila o že opravljenih preskusih, ki podrobno
predstavijo gradbeni proizvod in njegovo nameravano uporabo. V zahtevi
proizvajalec navede vse lokacije, na katerih bo potekala proizvodnja, in med
postopkom omogoči organu za slovenska tehnična soglasja dostop do teh lokacij.
Stroške postopka nosi proizvajalec. 
(4) Organ za slovenska tehnična soglasja obvesti
proizvajalca, katere dodatne dokumente, rezultate preskusov, izračune ali druge
podatke mu mora dostaviti, da bo lahko ugotovil ustreznost gradbenega proizvoda
za predvideno uporabo. Organ za slovenska tehnična soglasja zagotovi tajnost
vseh ključnih podatkov, ki jih je pridobil v postopku. 
(5) Organ za slovenska tehnična soglasja podeli slovensko
tehnično soglasje gradbenemu proizvodu, za katerega ugotovi, da ustreza
predvideni uporabi. 
(6) Proizvajalec lahko zahteva spremembo slovenskega
tehničnega soglasja, če se je spremenil gradbeni proizvod ali zahteve za
njegovo predvideno uporabo. Za spremembo podeljenega slovenskega tehničnega
soglasja se smiselno uporabljajo določbe tega zakona, ki urejajo njegovo
podelitev. 
(7) Če organ za slovenska tehnična soglasja ugotovi, da
gradbeni proizvod ni primeren za predvideno uporabo, podeljeno slovensko
tehnično soglasje razveljavi in o razveljavitvi obvesti nadzorni organ iz
prvega odstavka 17. člena tega zakona.
III. PROIZVODI, ZA KATERE OBSTAJAJO HARMONIZIRANE TEHNIČNE
SPECIFIKACIJE
11. člen
(harmonizirani standardi)
Ministrstvo objavi na svoji spletni strani seznam slovenskih
standardov, ki privzemajo harmonizirane standarde.
12. člen
(jezik, v katerem se zagotovijo dokumenti)
Izjavo o lastnostih iz 4. člena Uredbe 305/2011/EU ter
navodila in varnostne informacije iz sedmega odstavka 11. člena Uredbe
305/2011/EU proizvajalec zagotovi v slovenskem jeziku.
13. člen
(zahteve za organe, pooblaščene za izvajanje nalog tretje
stranke v postopku ocenjevanja in preverjanja nespremenljivosti lastnosti)
Šteje se, da organ, pooblaščen za izvajanje nalog tretje
stranke v postopku ocenjevanja in preverjanja nespremenljivosti lastnosti (v
nadaljnjem besedilu: organ), izpolnjuje zahteve iz 43. člena Uredbe
305/2011/EU, če ocenjevanje in spremljanje iz 40. člena Uredbe 305/2011/EU
izvaja Slovenska akreditacija, in organ priglasitvenemu organu iz prvega
odstavka 16. člena tega zakona kot dokazilo predloži akreditacijsko listino za
določeno vrsto in obseg nalog tretje stranke v postopku ocenjevanja in
preverjanja nespremenljivosti lastnosti v skladu s prilogo V Uredbe
305/2011/EU.
14. člen
(določitev organa)
(1) Če vložnik izpolnjuje zahteve iz 43. člena Uredbe
305/2011/EU, minister na podlagi vloge izda odločbo, s katero ga določi za
izvajanje nalog tretje stranke v postopku ocenjevanja in preverjanja
nespremenljivosti lastnosti. 
(2) Vloga iz prejšnjega odstavka mora vsebovati: 
-       
navedbo gradbenih proizvodov, za katere namerava vložnik izvajati naloge
tretje stranke v postopku ocenjevanja in preverjanja nespremenljivosti
lastnosti, in 
-       
podatke o izpolnjevanju zahtev iz 43. člena Uredbe 305/2011/EU. 
(3) Rok veljavnosti odločbe iz prvega odstavka tega člena je
lahko omejen.
15. člen
(spremljanje trajnega izpolnjevanja zahtev za določitev
organa)
(1) Organ mora dokumentirati vse postopke v zvezi z vrsto in
obsegom nalog tretje stranke v postopku ocenjevanja in preverjanja
nespremenljivosti lastnosti v skladu s prilogo V Uredbe 305/2011/EU, za katere
je pooblaščen, in hraniti vse zapise opravljenih delovnih nalog in njihovih
rezultatov najmanj deset let. 
(2) Organ nemudoma obvesti ministrstvo o vseh spremembah, ki
bi lahko vplivale na njegovo usposobljenost, vrsto in obseg nalog tretje
stranke v postopku ocenjevanja in preverjanja nespremenljivosti lastnosti, za
katere je določen, ali na izpolnjevanje zahtev za določitev. 
(3) Ministrstvo lahko pri organu opravi pregled, če obstaja
dvom, da organ še izpolnjuje svoje obveznosti iz odločbe iz prvega odstavka 14.
člena tega zakona. 
(4) Če se pri pregledu iz prejšnjega odstavka ugotovi, da
organ ne izpolnjuje obveznosti iz odločbe iz prvega odstavka 14. člena tega
zakona, minister izda odločbo, s katero naloži ukrepe in rok za odpravo
nepravilnosti. 
(5) Minister razveljavi odločbo iz prvega odstavka 14. člena
tega zakona, če: 
-       
organ ne odpravi ugotovljenih nepravilnosti v roku iz odločbe iz
prejšnjega odstavka, ali nepravilnosti ni mogoče odpraviti, 
-       
organ obvesti ministrstvo, da ne želi več opravljati nalog iz odločbe iz
prvega odstavka 14. člena tega zakona.
16. člen
(priglasitveni organ in priglasitev)
(1) Za uvedbo in izvajanje postopkov za priglasitev organov
je pristojno ministrstvo. 
(2) Ministrstvo obvesti Evropsko komisijo in države članice
Evropske unije o določitvi, spremembah v zvezi z določitvijo in o razveljavitvi
odločbe o določitvi organa, skupaj s podatki o vrsti in obsegu nalog v postopku
ocenjevanja in preverjanja nespremenljivosti lastnosti v skladu s prilogo V
Uredbe 305/2011/EU, za katere je organ določen. 
(3) Organ lahko začne opravljati naloge priglašenega organa
po pridobitvi identifikacijske številke, ki jo izda Evropska komisija.
IV. NADZOR TRGA
17. člen
(inšpekcijski nadzor)
(1) Nadzor nas izvajanjem tega zakona in Uredbe 305/2011/EU
opravljata: 
-       
inšpekcija, pristojna za trg, za nadzor gradbenih proizvodov na trgu, 
-       
organ, pristojen za kemikalije, za nadzor informacij iz petega odstavka
6. člena Uredbe 305/2011/EU in tretjega odstavka 6. člena tega zakona. 
(2) Inšpektorji nadzornih organov iz prejšnjega odstavka (v
nadaljnjem besedilu: inšpektorji) imajo na podlagi tega zakona pooblastila, da:
-       
zahtevajo vse potrebne informacije in vpogled v izdane listine ter
tehnično dokumentacijo, 
-       
izvedejo ustrezne preglede in preskuse gradbenih proizvodov, potrebne za
ugotavljanje njihove skladnosti z zahtevami tega zakona in Uredbe 305/2011/EU,
preden so dani na trg ali ko so dostopni na trgu, 
-       
brezplačno odvzamejo vzorce gradbenih proizvodov in jih oddajo v
pregled, 
-       
prepovedo uporabo listin za neskladne gradbene proizvode, 
-       
odredijo odpravo ugotovljenih neskladnosti, 
-       
zahtevajo, da se gradbeni proizvodi označijo v skladu z zahtevami tega
zakona in Uredbe 305/2011/EU, ali odredijo odstranitev nedovoljenih oznak, 
-       
prepovedo ali omejijo dajanje neskladnih gradbenih proizvodov na trg ali
njihovo dostopnost na trgu ali odredijo njihov umik ali odpoklic s trga ali
izvedejo dodatne ukrepe, s katerimi zagotovijo, da se bo prepoved upoštevala, 
-       
začasno, do ustrezne označitve proizvodov ali do predložitve dokazil o
skladnosti proizvodov, prepovedo dajanje gradbenih proizvodov na trg ali
njihovo dostopnost na trgu, 
-       
v času, ki je potreben za preglede in preskuse, začasno prepovedo
dajanje gradbenih proizvodov na trg, njihovo dostopnost na trgu, ponudbo dobave
ali razstavljanje proizvodov, takoj ko nastane utemeljen sum, da ti proizvodi
niso skladni z zahtevami tega zakona ali Uredbe 305/2011/EU, 
-       
odredijo uničenje neskladnih gradbenih proizvodov, če je to nujno za
zavarovanje življenja in zdravja ljudi, živali in rastlin, okolja ali
premoženja. 
(3) Inšpektorji lahko, kadar je to potrebno za zagotovitev
izpolnjevanja zahtev glede skladnosti gradbenih proizvodov, odredijo ukrepe iz
prejšnjega odstavka fizični ali pravni osebi.
18. člen
(ukrepi v zvezi s formalno neskladnostjo)
(1) Če inšpektor ugotovi katero od neskladnosti iz 59. člena
Uredbe 305/2011/EU ali iz prvega, tretjega, četrtega ali petega odstavka 6.
člena tega zakona, od gospodarskega subjekta zahteva, da jo odpravi. 
(2) Če gospodarski subjekt neskladnosti iz prejšnjega
odstavka ne odpravi, sprejme nadzorni organ iz prvega odstavka 17. člena tega
zakona vse primerne ukrepe za omejitev ali prepoved dostopnosti gradbenega
proizvoda na trgu ali zagotovi odpoklic ali njegov umik s trga.
19. člen
(stroški inšpekcijskega postopka)
(1) Za preglede in preskuse gradbenih proizvodov, potrebne za
ugotavljanje njihove skladnosti, nadzorni organ iz prvega odstavka 17. člena
tega zakona brezplačno odvzame vzorec proizvoda. O odvzemu vzorca se sestavi
zapisnik. 
(2) Stroške, ki nastanejo v zvezi z inšpekcijskim postopkom,
krije gospodarski subjekt, ki je gradbeni proizvod dal na trg ali omogočil
dostopnost na trgu proizvodu, ki ni v skladu z določbami tega zakona ali Uredbe
305/2011/EU. 
(3) Če gospodarski subjekt pred končanim inšpekcijskim
postopkom sam prostovoljno umakne ali odpokliče gradbeni proizvod s trga, krije
stroške inšpekcijskega postopka, ki nastanejo do umika ali odpoklica proizvoda.
V. KAZENSKE DOLOČBE
20. člen
(prekrški)
(1) Z globo od 3.000 do 40.000 eurov se za prekršek kaznuje
pravna oseba, ki v zvezi z opravljanjem dejavnosti v Republiki Sloveniji: 
-       
kot proizvajalec gradbenega proizvoda ravna v nasprotju z določbami 11.
člena Uredbe 305/2011/EU, 
-       
kot uvoznik gradbenega proizvoda, kadar se v skladu s 15. členom Uredbe
305/2011/EU obravnava kot proizvajalec, ravna v nasprotju z določbami 11. člena
Uredbe 305/2011/EU, 
-       
kot distributer gradbenega proizvoda, kadar se v skladu s 15. členom
Uredbe 305/2011/EU obravnava kot proizvajalec, ravna v nasprotju z določbami
11. člena Uredbe 305/2011/EU, 
-       
kot pooblaščeni zastopnik proizvajalca gradbenega proizvoda ravna v
nasprotju z določbami 12. člena Uredbe 305/2011/EU, 
-       
kot uvoznik gradbenega proizvoda ravna v nasprotju z določbami 13. člena
Uredbe 305/2011/EU, 
-       
kot proizvajalec, pooblaščeni zastopnik ali uvoznik gradbenega proizvoda
ravna v nasprotju z določbami 16. člena Uredbe 305/2011/EU, 
-       
kot proizvajalec gradbenega proizvoda ravna v nasprotju z določbami 6.
člena tega zakona, 
-       
kot pooblaščeni zastopnik ali uvoznik gradbenega proizvoda ravna v
nasprotju z določbami 7. člena tega zakona. 
(2) Z globo od 2.000 do 15.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti v Republiki Sloveniji stori
prekršek iz prejšnjega odstavka. 
(3) Z globo od 1.200 do 4.000 eurov se za prekršek kaznuje
tudi odgovorna oseba pravne osebe ali odgovorna oseba samostojnega podjetnika
posameznika, ki v zvezi z opravljanjem dejavnosti v Republiki Sloveniji stori
prekršek iz prvega odstavka tega člena. 
(4) Z globo od 1.200 do 3.000 eurov se za prekršek kaznuje
pravna oseba, ki v zvezi z opravljanjem dejavnosti v Republiki Sloveniji: 
-       
kot distributer gradbenega proizvoda ravna v nasprotju z določbami 14.
člena Uredbe 305/2011/EU, 
-       
kot distributer gradbenega proizvoda ravna v nasprotju z določbami 16.
člena Uredbe 305/2011/EU, 
-       
kot distributer gradbenega proizvoda ravna v nasprotju z določbami 7.
člena tega zakona. 
(5) Z globo od 800 do 3.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot distributer gradbenega
proizvoda stori prekršek iz prejšnjega odstavka. 
(6) Z globo od 200 do 400 eurov se za prekršek kaznuje tudi
odgovorna oseba pravne osebe in odgovorna oseba samostojnega podjetnika
posameznika, ki v zvezi z opravljanjem dejavnosti distributerja gradbenega
proizvoda stori prekršek iz četrtega odstavka tega člena.
21. člen
(višina globe v hitrem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
VI. PREHODNE IN KONČNE DOLOČBE
22. člen
(prehodne določbe)
(1) Šteje se, da do izteka veljavnosti oziroma do preklica
odločb o določitvi organov za ugotavljanje skladnosti, izdanih na podlagi
prvega odstavka 12. člena Zakona o tehničnih zahtevah za proizvode in o
ugotavljanju skladnosti (Uradni list RS, št. 17/11) v zvezi z 28. členom Zakona
o gradbenih proizvodih (Uradni list RS, št. 52/00 in 110/02 – ZGO-1), te
odločbe veljajo kot odločbe za organe, pooblaščene za izvajanje nalog tretje
stranke v postopku ocenjevanja in preverjanja nespremenljivosti lastnosti,
izdane na podlagi 14. člena tega zakona. 
(2) Šteje se, da dovoljenja o določitvi organov za slovenska
tehnična soglasja, izdana na podlagi 19. člena Zakona o gradbenih proizvodih
(Uradni list RS, št. 52/00 in 110/02 – ZGO-1), veljajo do preklica kot
dovoljenja, izdana na podlagi 9. člena tega zakona. 
(3) Gradbeni proizvodi, dani na trg v skladu z Zakonom o
gradbenih proizvodih (Uradni list RS, št. 52/00 in 110/02 – ZGO-1) pred
uveljavitvijo tega zakona, se štejejo kot skladni s tem zakonom. 
(4) Proizvajalci lahko pripravijo izjavo o lastnostih iz 6.
člena tega zakona na podlagi certifikata o skladnosti ali izjave o skladnosti,
izdanih na podlagi 25. člena Zakona o gradbenih proizvodih (Uradni list RS, št.
52/00 in 110/02 – ZGO-1) pred uveljavitvijo tega zakona.
23. člen
(prenehanje veljavnosti)
(1) Z dnem uveljavitve tega zakona preneha veljati Zakon o
gradbenih proizvodih (Uradni list RS, št. 52/00 in 110/02 – ZGO-1). 
(2) Z dnem uveljavitve tega zakona prenehajo veljati
naslednji podzakonski predpisi: 
-       
Pravilnik o bistvenih zahtevah za gradbene objekte, ki jih je treba
upoštevati pri določitvi lastnosti gradbenih proizvodov (Uradni list RS, št.
9/01), 
-       
Pravilnik o potrjevanju skladnosti in označevanju gradbenih proizvodov
(Uradni list RS, št. 54/01), 
-       
Odredba o seznamu standardov, katerih uporaba ustvari domnevo o
skladnosti gradbenih proizvodov z zahtevami Zakona o gradbenih proizvodih
(Uradni list RS, št. 32/13).
24. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 321-10/13-2/11
Ljubljana, dne 26. septembra 2013
EPA 1217-VI
Državni zbor 
Republike Slovenije 
Polonca Komar l.r. 
Podpredsednica