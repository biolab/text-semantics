I. SPLOŠNE DOLOČBE
1. člen
(vsebina zakona)
(1) Ta zakon določa kriterije za določitev pomembnih
investicij za zagon gospodarstva po epidemiji nalezljive bolezni SARS-CoV-2
(COVID-19) (v nadaljnjem besedilu: epidemija COVID-19), koordinacijsko skupino
in način njenega delovanja, koordinacijo postopkov pridobivanja mnenj,
soglasij, dovoljenj in odločitev na podlagi področnih predpisov, ter pogoje za
odpravo ovir in učinkovito izvedbo pomembnih investicij.
(2) Ta zakon se uporablja za pomembne investicije, določene
na podlagi tega zakona, do 31. decembra 2022.
2. člen
(namen in cilj zakona)
(1) Namen zakona je omogočiti pospešen zagon pomembnih
investicij v Republiki Sloveniji v najkrajšem možnem času po koncu epidemije
COVID-19, kar bo omogočilo hitrejši zagon gospodarske aktivnosti in rasti na
ključnih investicijskih sektorjih slovenskega gospodarstva in s tem hitrejše
okrevanje slovenskega gospodarstva.
(2) Cilj zakona je, da se s koordinacijo postopkov pridobivanja
mnenj, soglasij, dovoljenj in odločitev na podlagi področnih predpisov ter
ustvarjanjem pogojev za odpravo ovir in učinkovito izvedbo pomembnih investicij
pospeši njihova izvedba.
II. DOLOČITEV POMEMBNIH INVESTICIJ
3. člen
(pristojnost za določitev pomembnih investicij)
(1) Vlada s sklepom na podlagi kriterijev, določenih v tem
zakonu, na predlog ministra, pristojnega za okolje in prostor, določi pomembne
investicije.
(2) Koordinacijska skupina iz 6. člena tega zakona določi tri
prioritetne liste za potrebe odločanja v postopkih, potrebnih za izvedbo
pomembnih investicij.
4. člen
(kriteriji določitve pomembnih investicij)
(1) Kriteriji za določitev pomembnih investicij so, da:
-       
investicije izvajajo cilje nacionalnih strateških politik in programov
na področjih prometa, energetike, gospodarske razvojne infrastrukture, okolja,
kmetijstva, stanovanjske gradnje, zdravstva, domske oskrbe, izgradnje varovanih
stanovanj, vzgoje, izobraževanja, športa in znanosti, obrambe, javne uprave,
kulture, notranjih in zunanjih zadev ter pravosodja;
-       
investicije izvajajo cilje strateških politik in programov evropske
kohezijske politike 2014–2020 in 2021–2027 in ostalih finančnih mehanizmov
Evropske unije za obdobje 2021–2027 na področjih prometa, energetike,
gospodarske razvojne infrastrukture, okolja, kmetijstva, stanovanjske gradnje,
zdravstva, domske oskrbe, izgradnje varovanih stanovanj, vzgoje, izobraževanja,
športa in znanosti, obrambe, javne uprave, kulture, notranjih in zunanjih zadev
ter pravosodja;
-       
je stopnja pripravljenosti investicij za izvedbo takšna, da je mogoče
pričeti z izvajanjem investicij prve prioritetne liste do konca leta 2020 in
druge prioritetne liste do konca leta 2021;
-       
investicije prve prioritetne liste izkazujejo zagotovitev finančnih
sredstev za izvedbo investicij do konca leta 2020 in druge prioritetne liste do
konca leta 2021;
-       
investicije tretje prioritetne liste morajo biti umeščene v strateške
dokumente posameznih ministrstev, zahtevajo pripravo državnega prostorskega
načrta in katerih načrtovana predračunska vrednost je minimalno 25 milijonov
eurov.
(2) Vrednost pomembne investicije mora biti nad 5 milijonov
eurov.
5. člen
(predvideno zagotavljanje sredstev)
Zagotovitev finančnih sredstev iz četrte alineje prvega
odstavka prejšnjega člena se lahko izkazuje iz različnih virov financiranja:
-       
zasebna sredstva,
-       
mednarodni mehanizmi financiranja (razvojni skladi in banke),
-       
proračunski skladi in namenska sredstva proračuna ter namenski skladi,
-       
javno finančni viri občin,
-       
sredstva evropske kohezijske politike in ostalih evropskih finančnih
mehanizmov,
-       
nacionalni javno finančni viri financiranja.
III. KOORDINACIJSKA SKUPINA
6. člen
(koordinacijska skupina)
(1) Minister, pristojen za okolje in prostor, s sklepom
ustanovi koordinacijsko skupino.
(2) Minister, pristojen za okolje in prostor, sprejme
poslovnik za delovanje koordinacijske skupine.
7. člen
(naloge koordinacijske skupine)
(1) Naloga koordinacijske skupine je koordinacija postopkov
pridobivanja mnenj, soglasij, dovoljenj in odločitev, povezanih s pomembnimi
investicijami, na podlagi področnih predpisov, z namenom pospešitve izvedbe
pomembnih investicij.
(2) Koordinacijska skupina prioritetne liste iz drugega
odstavka 3. člena tega zakona objavi na spletni strani ministrstva, pristojnega
za okolje in prostor.
IV. UKREPI V ZVEZI Z IZVEDBO POMEMBNIH INVESTICIJ
8. člen
(javna korist)
Šteje se, da je izvedba pomembnih investicij, določenih na
podlagi tega zakona, v javno korist.
9. člen
(prednostna obravnava)
(1) Izdajanje mnenj, soglasij, dovoljenj ali drugih aktov
državnih organov ali nosilcev javnih pooblastil, ki so potrebni za izvedbo
pomembnih investicij, se izvaja prednostno.
(2) Če organ v odločanje prejme več prednostnih zadev po tem
zakonu, se kot prednostni kriterij uporabi:
-       
uvrstitev na prioritetno listo,
-       
kriterij zagotavljanja sredstev financiranja, in sicer po zaporednem
vrstnem redu, kot so navedene alineje iz 5. člena tega zakona.
(3) Če krajevno pristojni organ ne more zagotoviti prednostne
obravnave, se pristojnost odločanja lahko prenese na drug krajevno pristojen
organ.
(4) Pobudo za prenos krajevne pristojnosti poda
koordinacijska skupina vladi, ki odloča o prenosu pristojnosti.
10. člen
(nujne in prednostne zadeve)
Za vse sodne postopke, ki bi tekli na podlagi uveljavljanja
pravic do pravnega varstva v postopkih izdaje gradbenega dovoljenja po tem
zakonu, se šteje, da gre za nujne in prednostne zadeve.
11. člen
(vodenje postopkov javnega naročanja)
(1) V postopkih javnega naročanja se uporablja Sporočilo
Komisije Smernice o udeležbi ponudnikov in blaga tretje države na trgu javnih
naročil EU (UL C št. 271 z dne 13. 8. 2019, str. 43).
(2) V postopkih javnega naročanja pomembnih investicij so vsi
gradbeni izvajalci in podizvajalci v dejavnosti gradbeništva (Eurostat
klasifikacija NACE, skupina F) zavezani k uporabi vsakokrat veljavne Kolektivne
pogodbe gradbenih dejavnosti z enakimi pravicami za zaposlene, kot jih imajo
zaposleni pri zavezancih Kolektivne pogodbe gradbenih dejavnosti.

Interventni zakon za odpravo ovir pri izvedbi
pomembnih investicij za zagon gospodarstva po epidemiji COVID-19 – IZOOPIZG
(Uradni list RS, št. 80/20) vsebuje naslednjo končno določbo:
»V. KONČNA DOLOČBA
12. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dodatnih ukrepih za preprečevanje
širjenja, omilitev, obvladovanje, okrevanje in odpravo posledic COVID-19 – ZDUPŠOP
(Uradni list RS, št. 206/21) vsebuje naslednjo končno določbo:
»85. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.