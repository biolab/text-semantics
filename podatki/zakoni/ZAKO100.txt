I. SPLOŠNE DOLOČBE
1. člen
Predsednik republike se voli na podlagi splošne in enake
volilne pravice na svobodnih in neposrednih volitvah s tajnim glasovanjem.
2. člen
Pravico voliti in biti voljen za predsednika republike ima
državljan Slovenije, ki je na dan glasovanja dopolnil osemnajst let starosti in
mu ni odvzeta poslovna sposobnost.
3. člen
Predsednik republike se voli za pet let in je lahko največ
dvakrat zaporedoma izvoljen na to funkcijo.
4. člen
Volitve predsednika republike morajo biti opravljene
najkasneje petnajst dni pred iztekom petletne mandatne dobe prejšnjega
predsednika republike. 
Če se mandatna doba predsednika republike zaradi vojnega ali
izrednega stanja podaljša, morajo biti volitve predsednika republike opravljene
najkasneje petnajst dni pred iztekom podaljšane mandatne dobe prejšnjega
predsednika republike. 
Če predsedniku republike preneha mandat pred iztekom mandatne
dobe, morajo biti volitve predsednika republike opravljene najkasneje stopet
dni po prenehanju mandata prejšnjega predsednika republike.
5. člen
Volitve predsednika republike razpiše predsednik državnega
zbora. 
Volitve se razpišejo najprej stopetintrideset in najkasneje
petinsedemdeset dni pred iztekom petletne oziroma podaljšane mandatne dobe
prejšnjega predsednika republike. 
Če predsedniku republike preneha mandat pred iztekom mandatne
dobe, morajo biti volitve predsednika republike razpisane najkasneje petnajst
dni po prenehanju mandata prejšnjega predsednika republike. 
Od dneva razpisa volitev do dneva glasovanja ne sme preteči
več kot devetdeset dni in ne manj kot šestdeset dni.
6. člen
V aktu o razpisu volitev se določi dan razpisa volitev in dan
glasovanja. 
Dan glasovanja se določi na nedeljo ali drug dela prost dan. 
Z dnem, ki je določen kot dan razpisa volitev, začnejo teči
roki za volilna opravila. 
Akt o razpisu volitev se objavi v Uradnem listu Republike
Slovenije.
7. člen
Volitve predsednika republike vodijo in izvajajo volilni organi,
imenovani po zakonu o volitvah v državni zbor.
8. člen
Sredstva za volitve predsednika republike se zagotavljajo v
državnem proračunu.
9. člen
Glede vprašanj, ki s tem zakonom niso posebej urejena, se
smiselno uporabljajo določbe zakona o volitvah v državni zbor.
II. KANDIDIRANJE
10. člen
Kandidate za predsednika republike lahko predlagajo poslanci
državnega zbora, politične stranke in volilci.
11. člen
Poslanci določajo kandidate s podpisovanjem. Kandidata lahko
določi najmanj deset poslancev državnega zbora.
12. člen
Politične stranke določajo kandidate po postopku, določenem z
njihovimi pravili. Kandidate določijo s tajnim glasovanjem. 
Posamezna politična stranka lahko določi le enega kandidata.
Dvoje ali več političnih strank lahko določi skupnega kandidata. Predlog
kandidature mora biti podprt s podpisi najmanj treh poslancev državnega zbora
ali najmanj tritisoč volilcev.
13. člen
Volilci določajo kandidate s podpisovanjem. Posamezno
kandidaturo lahko določi skupina najmanj pettisoč volilcev.
14. člen
Vsak poslanec in vsak volilec lahko da podporo samo eni
kandidaturi. 
Podpora kandidaturam s podpisovanjem se daje na način, kot ga
določa zakon o volitvah v državni zbor.
15. člen
Za kandidaturo za predsednika republike je potrebno pisno
soglasje kandidata. 
Kandidat lahko umakne soglasje s pisno izjavo, ki se predloži
republiški volilni komisiji najkasneje dvajseti dan pred dnevom glasovanja.
16. člen
Predlog kandidature mora vsebovati ime predlagatelja in
osebne podatke kandidata ter predstavnika kandidata. Predlogu mora biti
priloženo pisno soglasje kandidata in podpisi poslancev oziroma volilcev, ki
podpirajo kandidaturo, na predpisanih obrazcih. Predlogu kandidature, ki jo
vloži politična stranka, mora biti priložen tudi zapisnik o določitvi
kandidature in pravila politične stranke. 
Če kandidaturo predlaga skupina poslancev oziroma volilcev,
se kot ime predlagatelja navede ime in priimek enega izmed predlagateljev z
dodatkom "in skupina poslancev" oziroma "in skupina
volilcev".
17. člen
Predlog kandidature se vloži neposredno pri republiški
volilni komisiji najkasneje petindvajseti dan pred dnevom glasovanja. 
Republiška volilna komisija preiskusi zakonitost vloženih
kandidatur. Za preiskus zakonitosti se smiselno uporabljajo določbe zakona o
volitvah v državni zbor.
18. člen
Nihče ne more biti hkrati kandidat za predsednika republike
in za poslanca državnega zbora ali za člana državnega sveta. 
Če republiška volilna komisija ugotovi, da je kandidat za
predsednika republike hkrati predlagan za kandidata za poslanca državnega
zbora, ali člana državnega sveta, ga pozove, da se v roku oseminštiridesetih ur
izjasni o tem, katero kandidaturo sprejema. Če tega ne stori v tem roku, se
šteje kot veljavna kandidatura, h kateri je dal nazadnje soglasje.
19. člen
Republiška volilna komisija določi seznam kandidatur za
predsednika republike z imeni kandidatov in imeni predlagateljev. Vrstni red
kandidatur se določi z žrebom. 
Republiška volilna komisija objavi seznam kandidatur
najkasneje petnajst dni pred dnevom glasovanja.
III. GLASOVANJE IN UGOTAVLJANJE IZIDA VOLITEV
20. člen
Glede organizacije in dela na voliščih, glasovanja in
ugotavljanja izida glasovanja veljajo določbe zakona o volitvah v državni zbor,
kolikor ni s tem zakonom drugače določeno.
21. člen
Glasovnica za volitve predsednika republike vsebuje imena in
priimke kandidatov po vrstnem redu na seznamu kandidatur in navodilo o načinu
glasovanja. 
Volilec lahko glasuje samo za enega kandidata in sicer tako,
da obkroži številko pred imenom in priimkom kandidata, za katerega glasuje.
22. člen
Republiška volilna komisija ugotovi izid volitev za
predsednika republike. 
Za predsednika republike je izvoljen kandidat, ki je dobil
večino veljavnih glasov.
23. člen
Če noben kandidat ni dobil večine glasov, se glasovanje
ponovi med kandidatoma, ki sta dobila največ glasov. Če je več kandidatov
dobilo enako najvišje število glasov ali če je, dvoje ali več kandidatov dobilo
enako drugo najvišje število glasov, se izbira kandidatov za ponovno glasovanje
določi z žrebom. Na glasovnici sta kandidata navedena po vrstnem redu glede na
število dobljenih glasov pri prvem glasovanju. Če je število dobljenih glasov
enako, se vrstni red določi z žrebom.
24. člen
Ponovno glasovanje se opravi najkasneje enaindvajset dni po
prvem glasovanju. 
Ponovno glasovanje razpiše republiška volilna komisija.
Razpis se objavi v Uradnem listu Republike Slovenije.
25. člen
Republiška volilna komisija izdela poročilo o izidu volitev
za predsednika republike in ga predloži predsedniku državnega zbora ter objavi
v Uradnem listu Republike Slovenije.
IV. PREHODNE IN KONČNE DOLOČBE
26. člen
Prve volitve predsednika republike razpiše predsednik
Skupščine Republike Slovenije. 
Pri prvih volitvah predsednika republike lahko določi
kandidata skupina najmanj trideset delegatov zborov Skupščine Republike
Slovenije, podporo kandidaturi, ki jo določi politična stranka, pa lahko da
najmanj osem delegatov zborov Skupščine Republike Slovenije.
27. člen
Z dnem uveljavitve tega zakona preneha veljati zakon o
volitvah in odpoklicu predsednika in članov Predsedstva SR Slovenije (Uradni
list SRS, št. 42/89 in 5/90).
28. člen
Ta zakon začne veljati petnajsti dan po objavi v Uradnem
listu Republike Slovenije.
Št. 004-01/92-4/2
Ljubljana, dne 29. julija 1992.
Skupščina Republike Slovenije
Predsednik 
dr. France Bučar l. r.