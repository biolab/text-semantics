1. NALOGE IN ORGANIZACIJA SLOVENSKE OBVEŠČEVALNO-VARNOSTNE
AGENCIJE
1. člen
Slovenska obveščevalno-varnostna agencija (v nadaljnjem besedilu:
agencija) je samostojna služba vlade, ki opravlja s tem zakonom določene
naloge.
2. člen
(1) Agencija pridobiva in vrednoti podatke ter posreduje informacije:
-       
iz tujine, pomembne za zagotavljanje varnostnih, političnih in
gospodarskih interesov države;
-       
o organizacijah, skupinah in osebah, ki s svojo dejavnostjo iz tujine
ali v povezavi s tujino ogrožajo ali bi lahko ogrozile nacionalno varnost države
in njeno ustavno ureditev.
(2) Agencija sodeluje s pristojnimi državnimi organi in službami
pri varnostnem preverjanju ter posreduje podatke, pomembne za varnost določenih
oseb, delovnih mest, organov, objektov in okolišev.
(3) Agencija opravlja naloge na podlagi zakona v skladu s
prednostnimi nalogami, ki jih določi vlada na podlagi nacionalnovarnostnega programa,
ki ga sprejme Državni zbor.
3. člen
Direktor agencije v skladu z zakonom določi, kateri podatki, pridobljeni
pri izvajanju nalog agencije s tajnim sodelovanjem in posebnimi oblikami
pridobivanja podatkov, so tajni.
4. člen
(1) Agencijo vodi direktor, ki je za delo agencije odgovoren vladi.
(2) Direktorja agencije imenuje in razrešuje vlada na predlog
predsednika vlade.
4.a člen
Za postopek izbire direktorja agencije se ne uporabljajo
določbe Zakona o javnih uslužbencih (Uradni list RS, št. 56/02 in 110/02-ZDT-B).
5. člen
(1) Direktor agencije ima namestnika, ki mu pomaga pri vodenju
agencije in ga nadomešča, kadar je le-ta odsoten ali zadržan.
(2) Namestnik direktorja agencije je za svoje delo odgovoren direktorju
agencije.
6. člen
(1) Agencija o svojih ugotovitvah obvešča predsednika vlade,
kadar gre za zadeve iz njihove pristojnosti pa tudi predsednika republike,
predsednika Državnega zbora in pristojne ministre.
(2) Agencija posreduje podatke o svojih ugotovitvah
pristojnim ministrstvom ter drugim organom državne uprave, da bi ti lahko za
izvrševanje njihovih zakonitih pristojnosti predlagali ali sprejeli določene
ukrepe.
(3) Agencija pripravlja informacije in analize s svojega delovnega
področja za potrebe Sveta za nacionalno varnost in za potrebe delovnih teles Državnega
zbora za izvajanje nalog z njihovega delovnega področja.
2. SODELOVANJE AGENCIJE Z DRŽAVNIMI ORGANI IN S SLUŽBAMI
7. člen
Direktor agencije odloči, kdaj lahko agencija za opravljanje nalog
iz prvega in drugega odstavka 2. člena tega zakona sodeluje oziroma izmenjuje
podatke s tujimi obveščevalnimi in varnostnimi službami.
8. člen
(1) Državni organi so dolžni na zahtevo agencije le-tej posredovati
podatke in informacije, pomembne za izvajanje njenih nalog.
(2) Če agencija pri izvajanju svojih nalog ugotovi, da obstajajo
utemeljeni razlogi za sum, da je določena oseba izvršila, izvršuje oziroma
pripravlja ali organizira izvršitev kaznivega dejanja, za katerega se storilec
preganja po uradni dolžnosti, mora o tem obvestiti generalnega direktorja
policije in pristojnega državnega tožilca.
(3) Če gre pri dejanjih iz prejšnjega odstavka za kazniva dejanja
v Ministrstvu za obrambo Republike Slovenije ali Slovenski vojski ali jih stori
vojaška oseba, mora agencija o tem obvestiti tudi Obveščevalno varnostno službo
Ministrstva za obrambo Republike Slovenije.
(4) Če gre v primeru iz prejšnjih dveh odstavkov za sum kaznivega
dejanja zoper varnost Republike Slovenije in njeno ustavno ureditev, lahko
direktor agencije od pristojnega državnega tožilca zahteva, da policija začasno
odloži izvedbo dejanj in ukrepov v predkazenskem postopku, če to terjajo interesi
varnosti države in pri tem ni podana nevarnost za življenje ter zdravje tretjih
oseb.
3. POOBLASTILA
9. člen
(1) Javni uslužbenci agencije, ki opravljajo naloge agencije,
opredeljene v 2. členu tega zakona, so uradne osebe agencije.
(2) Uradne osebe agencije imajo službeno izkaznico, ki jo
izda direktor agencije in s katero se izkazujejo pri izvajanju službenih nalog
v Republiki Sloveniji.
(3) Vlada na predlog direktorja agencije določi grafično podobo
agencije in obrazec službene izkaznice z besedilom, ki izkazuje pooblastila
njenega imetnika.
10. člen
(1) Pri opravljanju nalog agencije iz 2. člena tega zakona so
uradne osebe agencije pooblaščene, da v skladu s predpisi zbirajo osebne ter
druge podatke iz evidenc upravljalcev zbirk podatkov.
(2) Uradne osebe agencije lahko v primerih, ko je potrebno takojšnje
ukrepanje, podatkov pa ni mogoče dobiti na drug način, zahtevajo, da policisti
in pooblaščene uradne osebe drugih organov, v skladu s svojimi pristojnostmi,
ugotovijo identiteto določene osebe.
11. člen
V zvezi z delom agencije imajo uradne osebe agencije pravico,
da se v postopkih pred sodišči in upravnimi organi izkazujejo s službeno
izkaznico.
11.a člen
(1) Agencija ima svojo službo varovanja, ki fizično in s
pomočjo tehničnih sredstev varuje ograjeno območje, objekte in prostore
Slovenske obveščevalno-varnostne agencije (v nadaljnjem besedilu: varovano
območje).
(2) Pri izvajanju nalog varovanja sme varnostnik izvajati
naslednje ukrepe:
-       
opozoriti osebo, naj odide z območja, iz objekta ali prostora, ki ga
varuje, če se ta tam neupravičeno zadržuje;
-       
ugotoviti istovetnost osebe pri vstopu oziroma izstopu z varovanega
območja, kadar je to potrebno za varnost ljudi in premoženja, ki ga varuje, ali
če tako določajo pravila na varovanem območju;
-       
površinsko pregledati vrhnja oblačila, notranjost vozila in prtljago
osebe pri vstopu oziroma izstopu z varovanega območja, če je to potrebno za
varnost ljudi in premoženja, ki ga varuje, in če oseba s tem soglaša;
-       
preprečiti osebi vstop v varovano območje oziroma izstop iz njega, če ta
odkloni pregled iz prejšnje alinee, če nasprotuje ugotavljanju njene
istovetnosti ali če so podani drugi razlogi, zaradi katerih je nujno potrebno,
da se ji vstop v varovano območje oziroma izstop iz prepreči;
-       
zahtevati od osebe, ki ogroža varnost ljudi, premoženje ali red na
varovanem območju, da s tem takoj preneha ali varovano območje zapusti;
-       
zadržati osebo, ki so jo zalotili pri kaznivem dejanju, katerega
storilec se preganja po uradni dolžnosti ali na predlog oškodovanca, do prihoda
policije;
-       
uporabiti sredstva za vklepanje, če osebe iz prejšnje alinee ni moč
zadržati drugače;
-       
uporabiti fizično silo, če osebi ne more drugače preprečiti vstopa na
varovano območje oziroma izstopa iz njega, preprečiti neposrednega ogrožanja
življenja ljudi ali premoženja, ki ga varuje, ali zadržati osebe do prihoda
policije.
(3) Uporaba ukrepov iz tretje in četrte alinee prejšnjega
odstavka zoper uradne osebe policije ter drugih uradnih oseb državnih organov,
ko na varovanem območju opravljajo svoje uradne naloge, ni dovoljena.
11.b člen
(1) Uporaba ukrepov iz prejšnjega člena mora biti sorazmerna
zakonitemu cilju njihove uporabe. Pri izvedbi ukrepov se nikogar ne sme mučiti
ali z njim nečloveško ali ponižujoče ravnati.
(2) Varnostnik sme ukrepati samo tako, kot je določeno s tem
zakonom, da z najmanjšimi škodljivimi posledicami doseže izvršitev naloge. Če
je glede na okoliščine dopustno uporabiti več ukrepov, je dolžan uporabiti
najprej tistega, ki osebi najmanj škoduje. Z uporabo ukrepa mora varnostnik
prenehati takoj, ko prenehajo razlogi, zaradi katerih je bil uporabljen, ali če
ugotovi, da naloge tako ne bo mogel opraviti.
(3) Omejitev gibanja osebi s preprečitvijo izstopa (četrta
alinea drugega odstavka 11.a člena) ali z zadržanjem osebe do prihoda policije
(šesta alinea drugega odstavka 11.a člena) ne sme trajati več kot dve uri.
11.c člen
(1) Med opravljanjem nalog varovanja sme varnostnik nositi
strelno orožje v skladu z zakonom, ki ureja posest in nošenje orožja.
(2) Pri opravljanju nalog varovanja sme varnostnik uporabiti
strelno orožje samo, če ne more drugače:
-       
zavarovati življenja ljudi;
-       
odvrniti napada na varovano osebo ali varovani objekt;
-       
odvrniti neposrednega protipravnega napada, s katerim je ogroženo
njegovo življenje.
(3) Preden varnostnik uporabi strelno orožje, mora, kadar
okoliščine to dopuščajo, osebo, zoper katero naj bi uporabil strelno orožje,
opozoriti s klicem: »Stoj, streljal bom!« in z opozorilnim strelom.
11.d člen
(1) Varnostnik, ki osebi omeji gibanje (četrta in šesta
alinea drugega odstavka 11.a člena), uporabi sredstva za vklepanje (sedma
alinea drugega odstavka 11.a člena), fizično silo (osma alinea drugega odstavka
11.a člena) ali strelno orožje (drugi odstavek prejšnjega člena), je dolžan o
tem takoj obvestiti policijsko postajo, na območju katere so bili ukrepi
oziroma strelno orožje uporabljeni, in svojega neposrednega predstojnika.
(2) Če je oseba pri uporabi ukrepov oziroma strelnega orožja
iz prejšnjega odstavka telesno poškodovana, tako da potrebuje medicinsko pomoč,
je varnostnik dolžan poskrbeti, da jo čim prej dobi, in o tem takoj obvestiti
policijsko postajo.
(3) Agencija je dolžna najkasneje v 24 urah od uporabe
ukrepov iz prvega odstavka tega člena o tem pisno obvestiti policijsko postajo,
na območju katere so bili ukrepi uporabljeni.
(4) Pisno obvestilo iz prejšnjega odstavka mora vsebovati
tudi podatke iz tretjega, četrtega in petega odstavka 18.a člena tega zakona.
11.e člen
Način izvajanja ukrepov varnostnikov iz tega zakona določi
vlada na predlog direktorja agencije.
11.f člen
(1) Za varovanje varovanih območij in tajnih podatkov, ki se
po določbah zakona, ki določa obravnavanje tajnih podatkov, obravnavajo na teh
območjih, se lahko namestijo in uporabljajo videonadzorni sistemi.
(2) O izvajanju ukrepa uporabe videonadzornega sistema
agencija pisno obvesti zaposlene. Kjer je to mogoče, mora biti obvestilo o
izvajanju ukrepa uporabe videonadzornega sistema vidno objavljeno na varovanem
območju.
(3) Če želi posameznik pogledati posnetke, ki se nanašajo
nanj, se njegov zahtevek rešuje na način, določen za varstvo osebnih podatkov.
(4) Način uporabe videonadzornega sistema, postopek odrejanja
snemanja, ravnanje s posnetki ter vodenje razvidov in dnevnikov dela sistema
ter nadzor določi direktor agencije.
11.g člen
(1) Uradne osebe agencije, ki neposredno izvajajo naloge
tajnega pridobivanja podatkov, naloge obravnavanja tajnih podatkov na podlagi
zakona in drugih predpisov, ki določajo tajne podatke, ali izvajajo druge
naloge, pomembne za varnost nekaterih oseb in objektov, pri katerih obstaja
povečana nevarnost za njihovo varnost, zdravje ali življenje, ter druge uradne
osebe agencije, ki so posebej izpostavljene nevarnosti in ogroženosti ter jih
določi direktor agencije, imajo pravico imeti in nositi službeno orožje ter
strelivo (v nadaljnjem besedilu: orožje). Strelno orožje smejo uporabiti le ob
pogojih, ki jih kazenski zakonik določa v zvezi s silobranom in skrajno silo.
(2) Način in pogoje nabave, posesti in nošenja orožja uradnih
oseb agencije določi vlada.
(3) Uradne osebe agencije, ki so pooblaščene za nošenje
orožja, morajo biti za to posebej usposobljene. Program usposabljanja in
postopek preizkusa znanja o ravnanju pri nošenju in uporabi orožja določi
direktor agencije.
4. ZBIRANJE, VARSTVO IN ZAVAROVANJE PODATKOV
12. člen
(1) Agencija za uresničevanje nalog iz prvega in drugega odstavka
2. člena tega zakona zbira, obdeluje, shranjuje in posreduje osebne ter druge
podatke in vodi ter uporablja evidence na podlagi predpisov o varstvu osebnih
podatkov, če s tem zakonom za posamezne primere ni določeno drugače.
(2) Kadar agencija posreduje osebne podatke tujim
obveščevalnim in varnostnim službam v skladu s tem zakonom, mora pred tem
pridobiti zagotovila, da ima država, v katero podatke odnaša, urejeno varstvo osebnih
podatkov in da bo tuja obveščevalna ali varnostna služba uporabila osebne
podatke samo za namene, določene s tem zakonom.
13. člen
(1) Agencija pridobiva, vrednoti in sistematično ureja podatke
iz prvega in drugega odstavka 2. člena tega zakona ter oblikuje in vodi razvid
podatkov.
(2) Razvid je urejena, ovrednotena in sistemizirana zbirka dokumentarnega
gradiva, ki jo sestavljajo evidence ter zadeve.
14. člen
(1) Agencija v okviru razvida iz prejšnjega člena vodi zbirko
podatkov o osebah, ki jih agencija sistematično operativno obravnava v
določenem časovnem obdobju.
(2) Zbirka podatkov o osebah, ki jih agencija operativno obravnava,
obsega: ime in priimek, psevdonim, rojstne podatke (dan, mesec, leto, kraj, država),
naslov stalnega in/ali začasnega bivališča, državljanstvo, šolsko izobrazbo,
poklic, zaposlitev in razlog za operativno obravnavo.
(3) Osebni podatki iz prvega odstavka tega člena se
shranjujejo in uporabljajo do zaključitve zadeve v razvidu, potem se iz zbirke
osebnih podatkov izbrišejo oziroma blokirajo.
15. člen
Direktor agencije s soglasjem vlade določi način vodenja, dokumentiranja
in arhiviranja zadev iz razvida.
16. člen
(1) Upravljavci zbirk osebnih podatkov morajo agenciji na obrazloženo
pisno zahtevo direktorja agencije pisno posredovati osebne in druge podatke ali
jih dati na vpogled.
(2) Državni organi in organizacije z javnimi pooblastili
posredujejo osebne podatke brezplačno.
17. člen
(1) Kadar agencija zbira osebne in druge podatke po določbah
14. člena tega zakona, o tem ni dolžna obvestiti posameznika, na katerega se
podatki nanašajo, posameznik pa nima pravice do vpogleda v zbirko osebnih
podatkov.
(2) Pravici posameznika iz prejšnjega odstavka se lahko
omejita na način iz prejšnjega odstavka le, če bi to onemogočilo ali otežilo
izvršitev naloge.
(3) V primeru iz prejšnjega odstavka lahko na zahtevo direktorja
agencije upravljavci zbirk osebnih podatkov seznanijo osebo, na katero se
osebni podatki nanašajo, šele po preteku petih let od posredovanja podatkov agenciji.
18. člen
Zaključena zadeva v razvidu se prenese v zbirko
dokumentarnega gradiva agencije. Po roku, ki ga določita direktor agencije in
direktor Arhiva Republike Slovenije in ki ne sme biti daljši od enega leta, se
dokumentarno gradivo iz zbirke arhivsko uredi ter preda Arhivu Republike
Slovenije.
18.a člen
(1) Agencija upravlja tudi evidenco o vstopih oseb v objekte
agencije in na območje okolišev teh objektov in njihovem gibanju po njih,
evidenco zadržanih oseb, evidenco uporabe fizične sile in sredstev za vklepanje
ter evidenco uporabe strelnega orožja.
(2) Evidenca iz prejšnjega odstavka vsebuje podatke o
posnetku videonadzornega sistema (sliko oziroma glas), osebno ime, naslov,
številko in podatke o vrsti osebnega dokumenta, času vstopa na varovano območje
in izstopa z njega ter razlog vstopa na varovano območje.
(3) Evidenca zadržanih oseb vsebuje podatke o zadržani osebi
(osebno ime, rojstni podatki, začasno ali stalno bivališče), razlogu, času in
kraju zadržanja, času obvestila policije in predaje zadržane osebe policiji,
morebitnih telesnih poškodbah in uporabi sredstev za vklepanje.
(4) Evidenca uporabe fizične sile in sredstev za vklepanje
vsebuje podatke o varnostniku, ki je uporabil fizično silo oziroma sredstva za
vklepanje (osebno ime, rojstni podatki), razlogu, načinu, kraju in času uporabe
fizične sile oziroma sredstev za vklepanje, obvestilu policijske postaje ter
morebitnih telesnih poškodbah.
(5) Evidenca uporabe strelnega orožja vsebuje podatke o
uradni osebi agencije, ki je uporabila strelno orožje (osebno ime, rojstni
podatki), razlogu, načinu, kraju in času uporabe strelnega orožja, obvestilu
policijske postaje ter morebitnih telesnih poškodbah.
(6) Podatki v evidenci iz drugega odstavka tega člena se
hranijo največ tri mesece, nato se uničijo. Če obstaja sum storitve kaznivega
dejanja, za katerega se storilec preganja po uradni dolžnosti, se ti podatki
hranijo največ eno leto, nato se uničijo.
(7) Podatki v evidenci iz tretjega odstavka tega člena se
hranijo še pet let po vnosu podatkov o zadržanju osebe.
(8) Podatki v evidenci iz četrtega in petega odstavka tega
člena se hranijo še pet let po uporabi fizične sile, sredstev za vklepanje in
strelnega orožja.
(9) Po preteku rokov iz sedmega in osmega odstavka tega člena
agencija podatke arhivira v skladu z zakonom, ki ureja arhivska gradiva in
arhive.
5. TAJNO PRIDOBIVANJE PODATKOV
19. člen
(1) Agencija pridobiva podatke tudi s tajnim sodelovanjem in
posebnimi oblikami pridobivanja podatkov.
(2) Direktor agencije s soglasjem vlade določi pogoje in način
pridobivanja podatkov s tajnim sodelovanjem ter postopke in ukrepe za zaščito
izvorov podatkov.
20. člen
Pod pogoji, določenimi s tem zakonom, lahko agencija za
opravljanje svojih nalog uporablja naslednje posebne oblike pridobivanja
podatkov:
-       
spremljanje mednarodnih sistemov zvez;
-       
tajni nakup dokumentov in predmetov;
-       
tajno opazovanje in sledenje na odprtih ali javnih prostorih z uporabo
tehničnih sredstev za dokumentiranje.
21. člen
(1) Spremljanje mednarodnih sistemov zvez ter tajni nakup
dokumentov in predmetov dovoljuje direktor agencije s pisno odredbo.
(2) Odredba o spremljanju mednarodnih sistemov zvez mora
vsebovati podatke o zadevi, na katero se posebna oblika pridobivanja podatkov
nanaša, način, obseg in trajanje.
(3) Spremljanje mednarodnih sistemov zvez se ne sme nanašati
na določljiv priključek telekomunikacijskega sredstva ali na določenega
uporabnika tega priključka na območju Republike Slovenije.
(4) Odredba o tajnem nakupu dokumentov in predmetov mora
vsebovati podatke o nazivu, vsebini in količini predmeta tajnega nakupa ter
njegovo ceno.
(5) Odobritev tajnega nakupa dokumentov in predmetov se lahko
nanaša le na enkraten tajni nakup.
22. člen
(1) Tajno opazovanje in sledenje na odprtih ali javnih prostorih
z uporabo tehničnih sredstev za dokumentiranje dovoli direktor agencije s pisno
odredbo, če je velika verjetnost, da se bodo na ta način pridobili podatki iz
2. člena tega zakona, in če teh podatkov ni mogoče pridobiti drugače ali bi
bila drugačna pridobitev teh podatkov povezana z nesorazmernimi težavami.
(2) Predlog in odredba morata biti pisna in morata vsebovati
podatke o osebi, na katero se posebna oblika pridobivanja podatkov nanaša,
obseg in trajanje, predlog pa tudi utemeljitev razlogov za njeno uporabo.
(3) Odobritev tajnega opazovanja in sledenja na odprtih ali
javnih prostorih z uporabo tehničnih sredstev za dokumentiranje se lahko nanaša
le na enkratno tajno opazovanje in sledenje.
23. člen
Agencija lahko pod pogoji, določenimi s tem zakonom, izjemoma
pridobiva podatke tudi s kontrolo pisem in drugih občil ter z nadzorovanjem in
s snemanjem telekomunikacij.
24. člen
(1) Kontrolo pisem in drugih pošiljk ter nadzorovanje in snemanje
telekomunikacij v Republiki Sloveniji dovoli na predlog direktorja agencije s
pisno odredbo za vsak primer posebej predsednik Vrhovnega sodišča Republike
Slovenije, če je podana velika verjetnost, da obstaja nevarnost za varnost države,
ki se kaže v:
-       
tajnih aktivnostih zoper suverenost, neodvisnost, državno celovitost in
strateške interese Republike Slovenije;
-       
tajnih aktivnostih, načrtih in pripravah za izvedbo mednarodnih terorističnih
akcij zoper Republiko Slovenijo ter drugih nasilnih dejanjih proti državnemu
organu in nosilcem javnih funkcij v Republiki Sloveniji ter tujini;
-       
posredovanju podatkov in dokumentov, ki so v Republiki Sloveniji
opredeljeni kot državna tajnost, nepooblaščeni osebi v tujini;
-       
pripravah na oborožen napad na Republiko Slovenijo;
-       
obveščevalni dejavnosti posameznikov, organizacij in skupin v korist
tujine;
-       
mednarodni organizirani kriminalni dejavnosti,
in je utemeljeno pričakovati, da se v zvezi s
to aktivnostjo uporablja določeno telekomunikacijsko sredstvo ali bo to sredstvo
uporabljeno, pri tem pa je mogoče utemeljeno sklepati, da podatkov ni mogoče
pridobiti drugače oziroma bi njihovo pridobivanje na drug način lahko ogrozilo življenje
ali zdravje ljudi.
(2) Predlog in odredba morata vsebovati podatke o osebi, na
katero se posebna oblika pridobivanja podatkov nanaša, utemeljitev razlogov za
njeno uporabo, podatke o načinu njenega izvajanja, obsegu in trajanju,
telekomunikacijskem sredstvu in okoliščinah, ki narekujejo uporabo posebne oblike
pridobivanja podatkov, ter utemeljitev, da podatkov ni mogoče pridobiti drugače
oziroma bi njihovo pridobivanje na drug način lahko ogrozilo življenje ali
zdravje ljudi.
(3) Uporaba posebne oblike pridobivanja podatkov iz prvega
odstavka tega člena lahko traja največ tri mesece. Iz utemeljenih razlogov se
lahko njena uporaba podaljša vsakič še za največ tri mesece, vendar skupno ne
več kot 24 mesecev. Vsako podaljšanje odobri predsednik Vrhovnega sodišča
Republike Slovenije. Uporaba posebne oblike pridobivanja podatkov iz prvega
odstavka tega člena se odpravi takoj, ko prenehajo razlogi, zaradi katerih je
bila odrejena. O prenehanju mora direktor agencije pisno obvestiti predsednika
Vrhovnega sodišča Republike Slovenije.
(4) Podatki, pridobljeni z uporabo posebne oblike
pridobivanja podatkov iz prvega odstavka tega člena, ki niso uporabni, oziroma
se ne nanašajo na razloge, zaradi katerih je bila odrejena posebna oblika
pridobivanja podatkov, se po vpogledu predsednika Vrhovnega sodišča Republike
Slovenije nemudoma uničijo. Ostali podatki se po vpogledu predsednika Vrhovnega
sodišča Republike Slovenije v razvidu agencije hranijo do zaključitve zadeve.
(5) Po zaključitvi zadeve v razvidu obvesti direktor agencije
osebo, na katero se je posebna oblika nanašala, da ima pravico seznaniti se s
pridobljenim gradivom, v primerih večjega obsega tega gradiva pa s poročilom,
ki obsega povzetek zbranega gradiva. Če je mogoče utemeljeno sklepati, da bo
zaradi seznanitve z gradivom nastala nevarnost za življenje ali zdravje ljudi
ali za nacionalno varnost, lahko direktor agencije odloči, da osebe z vsebino
pridobljenega gradiva ne bo seznanil.
24.a člen
(1) V primerih in pod pogoji iz prejšnjega člena lahko predsednik
Vrhovnega sodišča Republike Slovenije dovoli tudi nadzorovanje telekomunikacij
v Republiki Sloveniji z izpisom telekomunikacijskega prometa.
(2) Izpis telekomunikacijskega prometa obsega izpis vseh
dohodnih in odhodnih klicev na telekomunikacijskem sredstvu, vključno s podatki
o lastnikih oziroma uporabnikih telekomunikacijskih sredstev, s katerimi se je
oziroma se bo opravljal telekomunikacijski promet, četudi so tajni.
(3) Ne glede na omejitve iz tretjega odstavka prejšnjega
člena se pridobitev izpisa telekomunikacijskega prometa lahko dovoli za največ
šest mesecev.
24.b člen
(1) Operaterji telekomunikacijskih storitev in izvajalci
poštnih storitev morajo agenciji omogočiti ter zagotoviti pogoje za izvršitev
sodno odobrenih posebnih oblik pridobivanja podatkov, operaterji
telekomunikacij pa tudi omogočiti in zagotoviti pogoje za izvršitev posebnih
oblik pridobivanja podatkov, ki se ne odobravajo s sodno odločbo.
(2) Operaterji telekomunikacijskih storitev so v zvezi z
nadzorom telekomunikacijskega prometa, ne glede na določbe zakona, ki ureja
nadzor telekomunikacijskega prometa, poleg dolžnosti, določenih z zakonom, ki
ureja telekomunikacije, dolžni tudi:
-       
na pisno zahtevo direktorja agencije, sporočiti podatke o naročniku
telekomunikacijskega priključka, čeprav je tajen;
-       
na podlagi odredbe predsednika Vrhovnega sodišča Republike Slovenije sporočiti
podatke (številko ali identifikacijo klicočega in klicanega, naslov naročnika
in tip terminala, vrsto, datum, čas in trajanje klica oziroma količino
prenesenih podatkov), ki se nanašajo na naročnika in uporabnika ter so potrebni
za vzpostavljanje zveze;
-       
zagotoviti na svojem omrežju ustrezno programsko opremo in primeren
vmesnik za nadzor telekomunikacijskega prometa na način, v obsegu in trajanju,
kot to določa odredba predsednika Vrhovnega sodišča Republike Slovenije ali
odredba direktorja agencije.
24.c člen
V primeru odsotnosti predsednika Vrhovnega sodišča Republike
Slovenije opravlja njegove pristojnosti iz 24., 24.a in 24.b člena tega zakona
podpredsednik Vrhovnega sodišča Republike Slovenije.
25. člen
(1) Zaradi varovanja tajnosti pri uporabi oblik pridobivanja podatkov
lahko direktor agencije dovoli uporabo uradnih listin s prirejenimi
identifikacijskimi podatki in uporabo prirejenih identifikacijskih oznak.
Listino oziroma oznako izda pristojni organ na zahtevo direktorja agencije.
(2) Pristojni organ vodi evidenco izdanih uradnih listin s prirejenimi
identifikacijskimi podatki in evidenco izdanih prirejenih identifikacijskih
oznak.
(3) Po prenehanju razlogov, zaradi katerih je bila uporaba uradnih
listin s prirejenimi identifikacijskimi podatki in prirejenih identifikacijskih
oznak dovoljena, organ iz prvega odstavka tega člena uradne listine s
prirejenimi identifikacijskimi podatki in prirejene identifikacijske oznake
razveljavi, hrani pa jih agencija.
6. DELOVNA RAZMERJA IN POSEBNOSTI UREDITVE S PODROČJA
ZDRAVSTVENEGA, POKOJNINSKEGA IN INVALIDSKEGA ZAVAROVANJA
26. člen
(1) Za javne uslužbence agencije veljajo splošni predpisi, ki
urejajo delovna razmerja, zdravstveno, pokojninsko in invalidsko zavarovanje delavcev
ter varnost in zdravje pri delu, če s tem zakonom ni določeno drugače.
(2) Delavci agencije so uradne osebe agencije in druge osebe,
ki so zaposlene v agenciji.
(3) V aktu o sistemizaciji se posebej določijo delovna mesta
uradnih oseb agencije.
27. člen
(1) Delovno razmerje za opravljanje nalog v agenciji lahko
sklene oseba, ki poleg pogojev, določenih v predpisih, ki urejajo sklenitev
delovnega razmerja javnih uslužbencev, izpolnjuje še naslednje pogoje:
1.     
da je v skladu z določbami akta o sistemizaciji delovnih mest ustrezno
psihično in telesno pripravljena;
2.     
da ni bila pravnomočno obsojena zaradi naklepnega kaznivega dejanja, za
katero se storilec preganja po uradni dolžnosti ali ni bila pravnomočno
obsojena na nepogojno kazen zapora v trajanju več kot tri mesece;
3.     
da je izključno državljan Republike Slovenije s stalnim prebivališčem v
Republiki Sloveniji;
4.     
da je bila varnostno preverjena in njena zaposlitev ne pomeni
varnostnega tveganja za agencijo.
(2) Agencija lahko zahteva od kandidata, ki želi skleniti delovno
razmerje v agenciji, tudi podatke, na podlagi katerih ugotavlja varnostne zadržke
za delo v agenciji in jih tudi preveri.
(3) Če zoper kandidata, ki želi skleniti delovno razmerje v
agenciji, teče kazenski postopek zaradi kaznivega dejanja iz 2. točke prvega
odstavka tega člena, se odločitev, ali oseba izpolnjuje pogoje, odloži do pravnomočnosti
sodbe v tem postopku.
(4) Preverjanje podatkov (v nadaljnjem besedilu: varnostno
preverjanje) obsega preveritev podatkov, določenih s predpisi za pridobitev
dovoljenja za dostop do tajnih podatkov, ter podatkov, določenih s tem zakonom.
(5) Pri varnostnem preverjanju se pri ugotavljanju psihične
in telesne pripravljenosti preverjajo tudi odvisnost od alkohola in narkotičnih
sredstev, kar se preverja v zdravstveni organizaciji, ki jo določi agencija.
(6) Pri varnostnem preverjanju uslužbencev agencije za dostop
do tajnih podatkov TAJNO in STROGO TAJNO se opravi tudi varnostno preverjanje v
skladu z določbami tega zakona.
(7) Za osebo, ki ne privoli v varnostno preverjanje, se
šteje, da ne izpolnjuje varnostnih pogojev za sklenitev delovnega razmerja v
agenciji.
27.a člen
Varnostno tveganje v smislu 4. točke prvega odstavka
prejšnjega člena pomeni, da dejansko ugotovljene okoliščine iz varnostnega
preverjanja kažejo na:
-       
utemeljene dvome o zanesljivosti posameznika za izvajanje nalog v
agenciji,
-       
posebno ogroženost agencije zaradi poskusov navezovanja stikov in
poskusov rekrutiranja tujih obveščevalnih služb, zlasti na podlagi
izsiljevanja,
-       
utemeljene dvome o opredelitvi posameznika za svobodno in demokratično
ustavno ureditev ali o tem, da se je v vsakem času pripravljen zavzemati za
njeno ohranitev.
28. člen
(1) Delovno razmerje v agenciji se lahko sklene brez objave
oziroma razpisa.
(2) Kandidatu, s katerim ne bo sklenjeno delovno razmerje, agencija
ni dolžna sporočiti razlogov za svojo odločitev.
29. člen
(1) Uradne osebe agencije morajo opravljati z zakonom določene
naloge, tudi če je izvajanje le-teh povezano z večjo nevarnostjo za njihovo
varnost, zdravje ali življenje.
(2) Direktor agencije v aktu o sistemizaciji določi delovna mesta
in naloge, ki se izvajajo v delovnih pogojih iz prvega odstavka tega člena, in
delovna mesta, na katerih se v skladu s splošnimi predpisi, ki urejajo
pokojninsko in invalidsko zavarovanje, uradne osebe obvezno dodatno zavaruje.
30. člen
Uradnim osebam agencije, ki opravljajo naloge v
izpostavljenih sredinah na delovnih mestih, na katerih javni uslužbenci tajno
delujejo v varnostno nevarnih strukturah in okoljih ali vodijo in usmerjajo
tajne sodelavce v strukturah, ki s svojo dejavnostjo ogrožajo ali bi lahko
ogrozile nacionalno varnost države, njeno ustavno ureditev ali druge interese
države ali delujejo v posebnih delovnih okoljih in je pri izvajanju nalog posebej
ogroženo njihovo življenje in integriteta njihove osebnosti, se vsakih 12
mesecev dejanskega dela šteje za 16 mesecev zavarovanja.
31. člen
(črtan)
32. člen
(1) Uradna oseba agencije je zaradi nemotenega opravljanja
nalog agencije lahko začasno premeščena na delo v diplomatsko-konzularno ali
drugo predstavništvo pravne osebe iz Republike Slovenije v tujini ali v organ
mednarodne organizacije.
(2) Podrobnosti, ki se nanašajo na naloge uradne osebe ter na
pravice in obveznosti iz delovnega razmerja, se uredijo s sporazumom med
direktorjem agencije in predstojnikom državnega organa, pristojnega za zunanje
zadeve, predstojnikom drugega predstavništva pravne osebe iz Republike
Slovenije v tujini ali po postopku, predvidenem za imenovanje predstavnikov
Republike Slovenije v mednarodnih organizacijah in z aneksom k pogodbi o
zaposlitvi.
33. člen
(1) Direktor agencije lahko zaradi nemotenega opravljanja nalog
agencije začasno razporedi javnega uslužbenca agencije, ki nima statusa uradne
osebe agencije, na delovno mesto, ki je opredeljeno kot delovno mesto uradne osebe
agencije.
(2) Status uradne osebe agencije imajo tudi javni uslužbenci
agencije, ki so zaradi svojih zmožnosti in potreb agencije z aktom direktorja
agencije dodatno zadolženi za opravljanje nalog na delovnem mestu uradnih oseb
za čas, ko takšne naloge dejansko opravljajo.
(3) Za čas začasne razporeditve iz prejšnjih dveh odstavkov ima
javni uslužbenec tudi pooblastila, ki so določena za opravljanje nalog na
delovnem mestu uradne osebe agencije.
34. člen
(1) Uradne osebe agencije morajo na podlagi odredbe direktorja
agencije ali osebe, ki jo za to pooblasti, opravljati delo v posebnih delovnih
razmerah, kadar je to potrebno za izvajanje z zakonom določenih nalog.
(2) Posebne delovne razmere so:
-       
delo v neenakomernem delovnem času;
-       
delo v izmenah;
-       
delo ob sobotah, nedeljah, praznikih in drugih dela prostih dneh;
-       
delo preko polnega delovnega časa;
-       
popoldansko in nočno delo;
-       
delo v podaljšanem delovnem času;
-       
izraba in prekinitev dopusta glede na potrebe agencije.
(3) Delo v neenakomernem delovnem času oziroma izmenah vključuje
opravljanje delovne obveznosti ob sobotah, nedeljah, praznikih in drugih dela
prostih dneh ter delo v popoldanskem in nočnem času v okviru določene redne
mesečne oziroma letne delovne obveznosti.
(4) Delovna mesta, na katerih poteka delo v skladu s prejšnjim
odstavkom, se določijo v aktu o notranji organizaciji in sistemizaciji delovnih
mest.
(5) Druge oblike dela v posebnih delovnih razmerah se odredijo,
če to terjajo delovne obveznosti oziroma je samo tako mogoče opraviti določene
naloge, ki jih ni moč odlagati ali pa morajo biti opravljene v določenem roku.
35. člen
Pogoji za delovanje sindikata se lahko določijo s pogodbo, ki
jo skleneta direktor agencije in sindikalni zaupnik.
36. člen
(1) Uradne osebe agencije morajo med stavko opravljati naloge
agencije, opredeljene v prvem in drugem odstavku 2. člena tega zakona.
(2) Drugi javni uslužbenci agencije uresničujejo pravico do
stavke pod pogoji, ki jih določa zakon za javne uslužbence v državnih organih, in
morajo uradnim osebam agencije omogočiti izvršitev nalog agencije, ki so nujne
in katerih opustitev bi lahko pomenila takojšnjo in neposredno nevarnost za
varnost države.
37. člen
(1) Javni uslužbenci agencije ne smejo opravljati dela, ki bi
jih oviralo pri izvrševanju delovnih nalog, ali dela, ki bi škodovalo ugledu
agencije, oziroma dela, ki ni združljivo z naravo dejavnosti agencije.
(2) Uradna oseba agencije mora direktorja obvestiti o vsakem
opravljanju pridobitne dejavnosti, tudi če gre za pridobitno dejavnost
pedagoškega, umetniškega in publicističnega dela oziroma kulturne dejavnosti.
Opustitev navedene dolžnosti pomeni hujšo kršitev delovnih obveznosti.
(3) O tem, katerih del javni uslužbenci agencije ne smejo
opravljati, odloča direktor agencije.
38. člen
Agencija nezgodno zavaruje uradne osebe agencije za primer
nesreče pri delu, katere posledica je smrt ali trajna izguba splošne delovne
zmožnosti.
39. člen
Za vrednotenje delovnih razmer, posebnih prepovedi in
omejitev po določbah tega zakona določi vlada odstotek povečanja osnovne plače javnim
uslužbencem agencije.
40. člen
(1) Uradni osebi agencije pripada za vsako začeto leto delovne
dobe v agenciji nad pet let dodatek na stalnost v višini 0,5% osnovne plače.
(2) V delovno dobo se všteva tudi delovna doba s statusom
pooblaščene uradne osebe po Zakonu o notranjih zadevah.
6.A IZOBRAŽEVANJE, IZPOPOLNJEVANJE IN USPOSABLJANJE
40.a člen
(1) Agencija skrbi za načrtovanje in izvajanje izobraževanja,
izpopolnjevanja in usposabljanja za svoje potrebe.
(2) Izobraževanje poteka po javnoveljavnih izobraževalnih
programih za pridobitev višje strokovne in visokošolske izobrazbe ter po
programih poklicnega izpopolnjevanja in usposabljanja ter specializacije.
(3) Agencija lahko z visokošolskim zavodom sodeluje pri
izobraževanju svojih uslužbencev po veljavnih študijskih programih, njeni
uslužbenci pa lahko sodelujejo v izobraževalnem, pedagoškem in
znanstvenoraziskovalnem procesu.
40.b člen
(1) Javni uslužbenec agencije, ki je sklenil pogodbo o
zaposlitvi za opravljanje del in nalog uradne osebe agencije, je dolžan v roku,
določenem v aktu o sistemizaciji delovnih mest, opraviti izpit za izvrševanje
dolžnosti in pooblastil uradne osebe agencije.
(2) Podrobnejšo vsebino programa in način opravljanja izpita
iz prejšnjega odstavka določi direktor agencije.
(3) Javnemu uslužbencu agencije, ki tudi v drugem roku ne
opravi izpita iz prvega odstavka tega člena, preneha delovno razmerje.
6.B PRIZNANJA
40.c člen
(1) Za krepitev motivacije in stimulacije pri izvajanju nalog
agencije, za utrjevanje pripadnosti agenciji in z namenom, da so posebni
delovni dosežki deležni odobravanja in priznanja, se uradnim osebam agencije
podeljujejo priznanja.
(2) Vrste priznanj ter postopek podeljevanja določi direktor
agencije.
7. DISCIPLINSKA IN ODŠKODNINSKA ODGOVORNOST
41. člen
V disciplinskih in odškodninskih zadevah zoper uslužbence
agencije veljajo določbe zakona, ki velja za javne uslužbence.
42. člen
Uradni osebi agencije, ki je začasno odstranjena z dela ali
delovnega mesta v agenciji, se med trajanjem začasne odstranitve z dela ali
delovnega mesta odvzame službena izkaznica in dodeljeno službeno orožje.
43. člen
V disciplinskih postopkih zoper uradno osebo agencije v zvezi
z delom agencije je javnost izključena.
44. člen
(prenehal
veljati)
8. POSEBNE DOLOČBE O FINANČNEM IN MATERIALNEM POSLOVANJU
SLOVENSKE OBVEŠČEVALNO-VARNOSTNE AGENCIJE
45. člen
Pri finančnem in materialnem poslovanju agencije v razmerju
do tretjih oseb uporablja agencija naziv, ki ga na njen predlog določi vlada.
45.a člen
(1) Od denarnih prejemkov, ki jih agencija izplačuje v zvezi
s tajnim pridobivanjem podatkov za izplačilo stroškov in nagrad (v nadaljnjem
besedilu: posebna sredstva), se ne plačujejo davki in prispevki za socialno
varnost oziroma druge dajatve, ki jih določajo predpisi. Prejeta denarna ali
materialna sredstva se ne štejejo v izračun davčne ali pokojninske osnove. (delno se preneha
uporabljati)
(2) V finančnem načrtu agencije se za posebna sredstva
agencije v okviru proračuna določijo namenska finančna sredstva. Podatki o
izplačilih se vodijo v ločenih evidencah, skladno s predpisi, ki urejajo
posamezna področja. (delno se preneha
uporabljati)
(3) Postopek o poslovanju s posebnimi sredstvi določi
direktor agencije. (delno se preneha
uporabljati)
46. člen
Predpisi, ki veljajo za Ministrstvo za notranje zadeve Republike
Slovenije in Ministrstvo za obrambo Republike Slovenije na področju carinskih,
davčnih in drugih dajatev, obrambnih zadev, telekomunikacij, sistemov zvez, poštnih
storitev, nabave namenske opreme, izvrševanja proračuna ter na drugih področjih,
veljajo tudi za agencijo.
47. člen
Za nakup specialne operativne tehnike ter prostorov, ki jih
za izvajanje svojih nalog uporablja agencija, se ne uporabljajo predpisi, ki
določajo obveznosti javnega naročila.
48. člen
Agencija vodi evidence svojega finančno-materialnega poslovanja
v skladu s predpisi, ki veljajo za finančno poslovanje državnih organov.

Zakon o Slovenski obveščevalno-varnostni
agenciji – ZSOVA (Uradni list RS, št. 23/99)
vsebuje naslednje prehodne in končne določbe:
»9. PREHODNE IN KONČNE DOLOČBE
49. člen
(1) Do sprejema zakona, ki bo urejal parlamentarni nadzor nad
delom nosilcev obveščevalno-varnostne dejavnosti, mora agencija omogočiti
delovnemu telesu Državnega zbora, pristojnemu za nadzor nad delom varnostnih in
obveščevalnih služb (v nadaljnjem besedilu: komisija za nadzor), stalen nadzor.
(2) Komisiji za nadzor agencija v januarju predstavi program dela
za tekoče leto in jo do konca meseca februarja seznani s poročilom o
opravljenem delu v preteklem letu.
(3) O izvrševanju svoje načrtovane dejavnosti agencija mesečno,
po potrebi pa tudi zunaj teh rokov, poroča komisiji za nadzor, poročilo pa
lahko kadar koli zahteva tudi komisija.
(4) O posebnih oblikah pridobivanja podatkov iz 20. in 23. člena
tega zakona je agencija dolžna na zahtevo komisije za nadzor le-tej dovoliti
vpogled v dokumentacijo ter ogled naprav in prostorov, ki se pri tem
uporabljajo.
(5) Član komisije je dolžan varovati podatke zaupne narave, ki
jih je izvedel pri delu oziroma v zvezi z delom komisije. Dolžnost varovanja
zaupnih podatkov ne preneha s prenehanjem članstva v komisiji oziroma s
prenehanjem mandata.
50. člen
Do sprejema predpisa, ki bo urejal položaj javnih uslužbencev,
se za delavce agencije uporabljajo določbe 136. člena Zakona o notranjih
zadevah (Uradni list SRS št. 28/80, 38/88, 27/89 in Uradni list RS, št. 19/91,
4/92, 58/93 in 87/97).
51. člen
Z dnem uveljavitve tega zakona preneha veljati 30. člen Zakona
o Vladi Republike Slovenije (Uradni list RS, št. 4/93, 71/94, 93/96 in 47/97).
52. člen
Do sprejema zakona, ki bo urejal določanje in varovanje zaupnih
podatkov v državnih organih, so podatki, ki jih agencija pridobi pri izvajanju
nalog s tajnim sodelovanjem in posebnimi oblikami pridobivanja podatkov, državna
tajnost.
53. člen
Do sprejema nacionalno-varnostnega programa opravlja agencija
naloge na podlagi prednostnih nalog, ki jih določi vlada.
54. člen
Slovenska obveščevalno-varnostna agencija uskladi svoje delovanje
z določbami tega zakona najkasneje v roku enega leta od njegove uveljavitve.
55. člen
Gradivo iz arhiva nekdanje službe državne varnosti se izroči
Arhivu Republike Slovenije najkasneje v enem letu po uveljavitvi tega zakona.
56. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon o javnih uslužbencih – ZJU (Uradni list
RS, št. 56/02)
vsebuje naslednjo končno določbo:
»204. člen
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne eno leto po objavi.«.

Zakon o parlamentarnem nadzoru obveščevalnih
in varnostnih služb – ZPNOVS (Uradni list RS, št. 26/03)
spreminja 49. člen zakona tako, da se glasi:
»49. člen
(prenehal veljati);
ter vsebuje naslednjo končno določbo:
»39. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
Slovenski obveščevalno-varnostni agenciji – ZSOVA-A (Uradni list RS, št. 126/03)
vsebuje naslednjo prehodno in končno določbo:
»PREHODNA IN KONČNA DOLOČBA
25. člen
Predpis iz 11.e člena zakona sprejme Vlada Republike
Slovenije najkasneje v šestih mesecih po uveljavitvi tega zakona.
26. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dohodnini – ZDoh-1 (Uradni list RS,
št. 54/04)
vsebuje naslednjo končno določbo:
»153. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije, uporablja pa se od 1. januarja 2005 dalje, razen
določbe 145. člena tega zakona, ki se uporablja od 1. maja 2004 dalje in določbe
148. člena tega zakona, ki se uporablja od dneva uveljavitve tega zakona dalje.«.

Zakon o spremembah in dopolnitvah Zakona o
Slovenski obveščevalno-varnostni agenciji – ZSOVA-B (Uradni list RS, št. 61/06)
vsebuje naslednje prehodne in končno določbo:
»PREHODNE IN KONČNA DOLOČBA
5. člen
Uporaba posebnih oblik pridobivanja podatkov iz 24., 24.a in
24.b člena Zakona o Slovenski obveščevalno-varnostni agenciji (Uradni list RS,
št. 20/04 – uradno prečiščeno besedilo in 54/04 – ZDoh-1), ki se na dan
uveljavitve tega zakona izvaja na podlagi pisne odredbe predsednika okrožnega
sodišča, na čigar območju je sedež agencije, se konča po Zakonu o Slovenski
obveščevalno-varnostni agenciji (Uradni list RS, št. 20/04 – uradno prečiščeno
besedilo in 54/04 – ZDoh-1).
Morebitno podaljšanje uporabe posebnih oblik pridobivanja
podatkov iz prejšnjega odstavka se odobri v skladu s tem zakonom.
Na Vrhovno sodišče Republike Slovenije se prenesejo vse zadeve,
evidence in arhivi, ki jih vodi pristojno sodišče, v zvezi z uporabo posebnih
oblik pridobivanja podatkov na podlagi odredbe predsednika pristojnega
okrožnega sodišča.
6. člen
Ta zakon začne veljati petnajsti dan po objavi v Uradnem
listu Republike Slovenije.«.