1. člen
Zakon o skladih skupnih rezerv (Uradni list
SRS, št. 11/79, 23/81, 6/84 in 18/85 ter Uradni list RS, št. 7/91) preneha
veljati 31. decembra 1991.
2. člen
Skladi skupnih rezerv (v nadaljnjem
besedilu: skladi) nadaljujejo delo do sprejetja letnega obračuna skladov za
leto 1991, vendar najdlje do 29. februarja 1992.
Z dnem, ko je k obračunu iz prejšnjega
odstavka dano soglasje, prenehajo skladi kot pravne osebe.
3. člen
Sredstva, pravice, obveznosti, arhiv in
dokumentacijo skladov skupnih rezerv občin prevzamejo občine, Sklada skupnih
rezerv gospodarstva Slovenije pa Republika Slovenija, in sicer po stanju na dan
31. decembra 1991.
4. člen
Obveznosti skladov iz združenih sredstev
rezerv in druge obveznosti, ki jih imajo skladi v svojih skladih, poravnajo
občine in Republika Slovenija najpozneje do konca tistega leta, v katerem
dospejo terjatve skladov iz naslova odobrenih kreditov.
Ne glede na določbe prejšnjega odstavka
razporedijo skladi skupni dohodek za leto 1991 po kriterijih, ki jih določi
pristojni organ sklada, izplačajo pa ga v skladu z razpoložljivimi sredstvi.
Za znesek stroškov delovanja skladov od
1. januarja 1992 do dneva sprejetja letnega obračuna iz prvega odstavka 2.
člena tega zakona se zmanjšajo obveznosti skladov iz naslova izplačila skupnega
dohodka.
Pristojni organi skladov določijo merila za
poravnavo nenominiranih obveznosti, ki jih izkazujejo skladi v svojih skladih,
podjetjem – združevalcem sredstev rezerv v sklade.
5. člen
 Od dneva uveljavitve tega zakona smejo
skladi najemati kredite, odobravati kredite z rokom vračila po
31. decembru 1991, podaljševati roke odplačil obstoječih kreditov na čas
po 31. decembru 1991, sklepati kupoprodajne in druge pogodbe v zvezi z
osnovnimi sredstvi skladov in predčasno vnovčevati certifikate za združena
sredstva rezerv le s soglasjem izvršnega sveta skupščine občine oziroma
Izvršnega sveta Skupščine Republike Slovenije.
Izvršni svet iz prejšnjega odstavka daje
soglasje k letnemu obračunu skladov za leto 1991.
Akti skladov, sprejeti brez soglasja
izvršnega sveta po prejšnjih odstavkih, so nični.
6. člen
Skladi v 30 dneh po uveljavitvi tega zakona
predložijo republiškemu in občinskim upravnim organom, pristojnim za finance,
pregled najetih in odobrenih kreditov skladov po nosilcih in rokih odplačila.
7. člen
Z dnem, ko začne veljati ta zakon,
prenehajo veljati 4., 13., 14., 15., drugi odstavek 16. člena in 17. člen
zakona o sredstvih rezerv (Uradni list SFRJ, št. 62/77, 41/83, 10/84, 22/84,
71/84 in 83/89).
8. člen
Ta zakon začne veljati osmi dan po objavi v
Uradnem listu Republike Slovenije.
Št. 412-02/91-2/3
Ljubljana, dne 11. decembra
1991.
Skupščina Republike Slovenije
Predsednik
dr. France Bučar l. r.