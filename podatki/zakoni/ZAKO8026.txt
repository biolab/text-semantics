1. člen
(vsebina zakona)
S tem zakonom se določajo pristojni organi in njihova
pooblastila, enotni povezovalni organ ter prekrški in sankcije za izvajanje
Uredbe (EU) 2017/2394 Evropskega parlamenta in Sveta z dne 12. decembra
2017 o sodelovanju med nacionalnimi organi, odgovornimi za izvrševanje zakonodaje
o varstvu potrošnikov in razveljavitvi Uredbe (ES) št. 2006/2004 (UL L št. 345
z dne 27. 12. 2017, str. 1; v nadaljnjem besedilu: Uredba 2017/2394/EU),
ki jih izrekajo pristojni organi.
2. člen
(pomen izraza)
V tem zakonu uporabljeni izraz »podjetje« ima enak pomen, kot
ga določa zakon, ki ureja varstvo potrošnikov.
3. člen
(pristojni organi)
(1) Organi, pristojni za izvajanje Uredbe 2017/2394/EU (v
nadaljnjem besedilu: pristojni organi), so:
-       
Agencija za komunikacijska omrežja in storitve Republike Slovenije,
-       
Banka Slovenije,
-       
Ministrstvo za infrastrukturo, Inšpektorat Republike Slovenije za
infrastrukturo,
-       
Ministrstvo za kmetijstvo, gozdarstvo in prehrano, Inšpektorat Republike
Slovenije za kmetijstvo, gozdarstvo, lovstvo in ribištvo,
-       
Javna agencija Republike Slovenije za civilno letalstvo,
-       
Javna agencija Republike Slovenije za zdravila in medicinske pripomočke,
-       
Ministrstvo za gospodarski razvoj in tehnologijo, Tržni inšpektorat
Republike Slovenije in
-       
Ministrstvo za infrastrukturo, Uprava Republike Slovenije za pomorstvo.
(2) Pristojni organi so dolžni medsebojno sodelovati, tudi ob
pomoči drugih javnih organov.
4. člen
(enotni povezovalni organ)
Enotni povezovalni organ, pristojen za izvajanje Uredbe
2017/2394/EU, je ministrstvo, pristojno za varstvo potrošnikov.
5. člen
(organizacije, ki obvestijo o domnevnih kršitvah)
Organizacije, ki lahko obvestijo pristojne organe o domnevnih
kršitvah, so Evropski potrošniški center, nevladne organizacije, ki so
ustanovljene za varstvo pravic potrošnikov in izvajajo posamezne strokovne in
raziskovalne naloge na področju varstva potrošnikov, gospodarske in
obrtno-podjetniške zbornice ter druge organizacije in združenja, ki delujejo na
področju, povezanem z vsebino kršitve.
6. člen
(uporaba drugih predpisov)
Pristojni organi opravljajo inšpekcijski nadzor v skladu z
določbami tega zakona, Uredbe 2017/2394/EU, določbami zakona, ki ureja
inšpekcijski nadzor, in drugih zakonov, ki določajo pristojnost posameznega
pristojnega organa.
7. člen
(pooblastila)
Za opravljanje nalog inšpekcijskega nadzora ima pooblaščena
oseba pristojnega organa pri podjetju, pri katerem opravlja inšpekcijski
nadzor, poleg pooblastil na podlagi predpisov, navedenih v prejšnjem členu, pravico:
-       
opraviti navidezni nakup blaga ali storitev, po potrebi tudi s skrivno
identiteto;
-       
uporabiti ukrepe, povezane s spletnimi stranmi.
8. člen
(ukrepi, povezani s spletnimi stranmi)
(1) Če podjetje ne izvrši odločbe o prenehanju ali prepovedi
kršitve in če ni na voljo nobene druge učinkovite možnosti, da se doseže
prenehanje ali prepoved kršitve, in da se prepreči nevarnost resnega
oškodovanja kolektivnih interesov potrošnikov, lahko pooblaščena oseba
pristojnega organa odredi podjetju odstranitev vsebine.
(2) Če podjetje ne izvrši niti odločbe o odstranitvi vsebine
iz prejšnjega odstavka, lahko sodišče na predlog pooblaščene osebe pristojnega
organa odredi:
1.     
ponudniku storitev gostovanja odstranitev, onemogočanje ali omejitev
dostopa do spletnega vmesnika;
2.     
ponudniku storitev izključnega prenosa omejitev dostopa do spletnega
vmesnika ali izrecni prikaz opozorila kršitve na spletnem vmesniku;
3.     
registrom ali registrarjem domen v ustreznih primerih začasni izbris
zapisa sistema domenskih imen in registracijo popolnoma določenega imena domene
omogoči pristojnemu organu;
4.     
registrom ali registrarjem domen izbris popolnoma določenega imena
domene.
(3) O ukrepih iz prejšnjega odstavka odloča Upravno sodišče
Republike Slovenije v 15 dneh od prejema predloga.
(4) V predlogu pooblaščene osebe pristojnega organa morata
biti ob upoštevanju načela sorazmernosti in učinkovitosti ter v okviru
tehničnih možnosti določena obseg omejitve in način njene izvršitve.
(5) Ukrepi, povezani s spletnimi stranmi, se lahko izvajajo
le v obsegu, nujno potrebnem za izvršitev odločbe o prenehanju kršitve, in na
način, ki je najmanj obremenjujoč za ponudnika storitev informacijske družbe.
(6) Zoper odločbo iz tretjega odstavka tega člena lahko
ponudnik storitev informacijske družbe v treh dneh vloži pritožbo, o kateri
Vrhovno sodišče Republike Slovenije odloči najpozneje v 15 dneh po prejemu
pritožbe.
9. člen
(kršitve Uredbe 2017/2394/EU)
(1) Z globo od 12.500 do 25.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ravna v nasprotju s točko (c) tretjega pododstavka
prvega odstavka 21. člena Uredbe 2017/2394/EU.
(2) Z globo od 1.500 do 2.000 eurov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika oziroma posameznika, ki samostojno opravlja dejavnost, če stori
prekršek iz prejšnjega odstavka.
10. člen
(lažje kršitve Uredbe 2017/2394/EU)
(1) Z globo od 25.000 do 50.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ravna v nasprotju s točko (e) tretjega pododstavka prvega
odstavka 21. člena Uredbe 2017/2394/EU.
(2) Z globo od 2.000 do 3.500 eurov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika oziroma posameznika, ki samostojno opravlja dejavnost, če stori
prekršek iz prejšnjega odstavka.
11. člen
(hujše kršitve)
(1) Z globo od 50.000 do 125.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ravna v nasprotju z izrečenim ukrepom na podlagi točke
(f) četrtega odstavka 9. člena Uredbe 2017/2394/EU.
(2) Z globo od 3.500 do 4.000 eurov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika oziroma posameznika, ki samostojno opravlja dejavnost, če stori
prekršek iz prejšnjega odstavka.
12. člen
(višina globe v hitrem prekrškovnem postopku)
Za prekrške iz tega zakona se sme v hitrem prekrškovnem
postopku izreči globa tudi v znesku, ki je višji od najnižje predpisane globe,
določene s tem zakonom.
KONČNI DOLOČBI
13. člen
(razveljavitev predpisa)
Z dnem uveljavitve tega zakona preneha veljati Uredba o
izvajanju Uredbe Evropskega parlamenta in Sveta (ES) o sodelovanju med
nacionalnimi organi, odgovornimi za izvrševanje zakonodaje o varstvu potrošnikov
(Uradni list RS, št. 118/05, 28/12 in 6/14).
14. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 311-06/20-2/13
Ljubljana, dne 17. decembra 2020
EPA 1381-VIII
Državni zbor
Republike Slovenije
Igor Zorčič
predsednik