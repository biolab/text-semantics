SPLOŠNE DOLOČBE
1. člen
(vsebina zakona)
S tem zakonom se ureja zavarovanje za
starševsko varstvo in pravice, ki iz tega izhajajo, družinske prejemke, pogoje
in postopek za uveljavljanje posameznih pravic ter druga vprašanja glede
izvajanja tega zakona.
2. člen
(vrste pravic)
Pravice po tem zakonu so:
-      
pravice iz naslova zavarovanja za starševsko varstvo in
-      
pravice do družinskih prejemkov.
Pravice po tem zakonu uveljavlja eden od
staršev, če zakon ne določa drugače.
Pravice iz tega zakona so vezane na otroka.
Pravice po tem zakonu prenehajo s smrtjo otroka.
3. člen
(pomen posameznih pojmov)
Pojmi, uporabljeni v tem zakonu, imajo
naslednji pomen:
1.    
starševski dopust je pravica do odsotnosti z dela zaradi poroda oziroma
nege in varstva otroka po tem zakonu,
2.    
starševsko nadomestilo je nadomestilo plače oziroma osebni prejemek, ki
izhaja iz zavarovanja za starševsko varstvo po tem zakonu,
3.    
druga oseba je oseba, ki neguje in varuje otroka na podlagi odločbe
centra za socialno delo (v nadaljnjem besedilu: center) oziroma sodbe ali
začasne odredbe sodišča, izdane v skladu s predpisi, ki urejajo družinska
razmerja,
4.    
samozaposleni so osebe, ki opravljajo katerokoli samostojno dejavnost,
kot so samostojni podjetniki posamezniki po zakonu o gospodarskih družbah,
osebe, ki z osebnim delom samostojno opravljajo umetniško ali kakšno drugo
kulturno dejavnost, osebe, ki samostojno opravljajo dejavnost s področja
zdravstva, socialne varnosti, znanosti ali zasebno veterinarsko dejavnost,
osebe, ki opravljajo odvetniško ali notarsko dejavnost, osebe, ki opravljajo
duhovniško oziroma drugo versko službo,
5.    
kmetje so osebe, ki opravljajo kmetijsko dejavnost in so vključene v
obvezno pokojninsko in invalidsko zavarovanje po posebnih predpisih,
6.    
za daljše obdobje se šteje najmanj 30 koledarskih dni,
7.    
polna odsotnost z dela je odsotnost v obsegu tedenske delovne obveznosti
zavarovanca, ne glede na to ali gre za polni ali krajši delovni čas,
8.    
delna odsotnost z dela je odsotnost v obsegu, krajšem od obsega tedenske
delovne obveznosti zavarovanca. Delna odsotnost z dela ne more biti daljša od
polovičnega obsega tedenske delovne obveznosti. Delna odsotnost z dela se
izračuna tako, da se pripadajoče število dni dopusta pomnoži s količnikom, ki
je razmerje med polno delovno obveznostjo in številom ur dopusta na teden,
9.    
strnjen niz je odsotnost z dela v polnem trajanju posamezne vrste
starševskega dopusta na enkrat brez prekinitve,
10.  otrok,
ki potrebuje posebno nego in varstvo, je otrok z motnjami v duševnem razvoju,
slep in slaboviden otrok, gluh in naglušen otrok, otrok z odpovedjo funkcije
vitalnih organov, gibalno oviran otrok, dolgotrajno hudo bolan otrok, ki zaradi
svojega zdravstvenega stanja potrebuje skrbnejšo nego in varstvo,
11.  zunajzakonski
partner je oseba, ki živi z drugo osebo najmanj eno leto v zunajzakonski
skupnosti, ki je po zakonu o zakonski zvezi in družinskih razmerjih v pravnih
posledicah izenačena z zakonsko zvezo,
12.  velika
družina je družina, ki ima v koledarskem letu vsaj en dan tri ali več otrok, ki
izpolnjujejo pogoje iz prvega odstavka 70. člena tega zakona,
13.  prispevki
za socialno varnost so prispevki za obvezno pokojninsko in invalidsko
zavarovanje, prispevki za obvezno zdravstveno zavarovanje, prispevki za zavarovanje
za primer brezposelnosti in prispevki za starševsko varstvo.
3.a člen
(zdravniške komisije)
Zdravniške komisije so komisije, ki dajejo
mnenja centrom za socialno delo oziroma ministrstvu v postopkih za
uveljavljanje pravic za otroke, ki potrebujejo posebno nego in varstvo.
Zdravniške komisije imenuje minister, pristojen za družino (v nadaljnjem
besedilu: minister), na predlog Pediatrične klinike v Ljubljani. Minister
imenuje zdravniške komisije prve stopnje in zdravniške komisije druge stopnje.
4. člen
(sredstva za izvajanje zakona)
Sredstva za izvajanje tega zakona se
zagotavljajo v proračunu Republike Slovenije.
A) PRVI DEL
5. člen
(splošna določba)
Prvi del zakona ureja sistem zavarovanja za
starševsko varstvo in pravice, ki iz tega izhajajo ter postopek uveljavljanja
teh pravic.
Z zavarovanjem se zavarovancem po načelih
vzajemnosti in solidarnosti zagotavljajo pravice vezane na starševske
obveznosti.
Če vplačani prispevki iz naslova
starševskega varstva ne zadoščajo za pokrivanje obveznosti za pravice, ki
izhajajo iz zavarovanja, se sredstva zagotavljajo iz drugih proračunskih virov.
I. ZAVAROVANJE ZA STARŠEVSKO VARSTVO
6. člen
(zavarovanci za starševsko varstvo)
Zavarovanci za starševsko varstvo so:
1.    
osebe, ki so v delovnem razmerju v Republiki Sloveniji,
2.    
osebe v delovnem razmerju pri delodajalcu s sedežem v Republiki
Sloveniji, poslane na delo ali na strokovno izpopolnjevanje v tujino, če niso
obvezno zavarovane v državi, v katero so bile poslane,
3.    
osebe, zaposlene pri tujih in mednarodnih organizacijah in ustanovah,
tujih konzularnih in diplomatskih predstavništvih s sedežem v Republiki
Sloveniji, če ni z mednarodno pogodbo drugače določeno,
4.    
osebe, ki na območju Republike Slovenije samostojno opravljajo
pridobitno ali poklicno dejavnost kot edini ali glavni poklic,
5.    
poslovodne osebe gospodarskih družb in direktorji zasebnih zavodov v
Republiki Sloveniji, ki niso zavarovane na drugi podlagi,
6.    
kmetje, člani njihovih gospodarstev in druge osebe, ki v Republiki
Sloveniji opravljajo kmetijsko dejavnost kot edini ali glavni poklic in so
vključeni v obvezno pokojninsko in invalidsko zavarovanje,
7.    
brezposelne osebe, ki prejemajo na Zavodu za zaposlovanje Republike
Slovenije nadomestilo ali denarno pomoč, po predpisih, ki urejajo zavarovanje
za primer brezposelnosti,
8.    
osebe, ki po prenehanju delovnega razmerja prejemajo nadomestilo med
začasno zadržanostjo od dela od Zavoda za zdravstveno zavarovanje Slovenije, po
predpisih, ki urejajo zdravstveno zavarovanje,
9.    
osebe, ki prejemajo starševsko nadomestilo po tem zakonu in niso
zavarovane na drugi podlagi,
10.  osebe,
ki imajo pravico do plačila prispevkov za socialno varnost zaradi dela s
krajšim delovnim časom zaradi starševstva po tem zakonu,
11.  osebe,
ki imajo pravico do delnega plačila za izgubljeni dohodek po tem ali drugem zakonu,
12.  brezposelne
osebe, ki so vključene v javna dela.
7. člen
(pravice iz zavarovanja)
Pravice iz zavarovanja so:
1.    
starševski dopust,
2.    
starševsko nadomestilo,
3.    
pravica do krajšega delovnega časa in pravica do plačila prispevkov za
socialno varnost zaradi starševstva.
8. člen
(prispevki za starševsko varstvo)
Za starševsko varstvo se plačuje prispevek
zavarovanca in prispevek delodajalca.
Višina prispevka se določi z zakonom.
Prispevki se vplačujejo v proračun
Republike Slovenije.
9. člen
(osnova za plačilo prispevkov)
Prispevki se obračunavajo od osnove za
plačilo prispevkov, ki je enaka osnovi za plačilo prispevkov, od katere
zavarovanci iz 6. člena tega zakona plačujejo prispevke za obvezno pokojninsko
in invalidsko zavarovanje.
10. člen
(zavezanci za plačilo prispevkov
zavarovanca)
Zavezanci za plačilo prispevkov zavarovanca
za starševsko varstvo so zavarovanci iz 6. člena tega zakona, razen
zavarovancev iz 10. točke, za katere plačuje prispevek zavarovanca Republika
Slovenija.
11. člen
(zavezanci za plačilo prispevkov
delodajalcev)
Zavezanci za plačilo prispevkov
delodajalcev za starševsko varstvo so:
1.    
delodajalci – za zavarovance iz 1., 2. in 3. točke 6. člena tega zakona;
2.    
zavarovanci iz 4., 5. in 6. točke 6. člena tega zakona;
3.    
Zavod za zdravstveno zavarovanje Slovenije za zavarovance iz 8. točke 6.
člena tega zakona;
4.    
Republika Slovenija za zavarovance iz 7., 9., 10. in 11. točke 6. člena tega zakona.
Podjetjem, zavodom in drugim organizacijam
za zaposlovanje invalidov, ki so zavezanci za plačilo prispevkov za starševsko
varstvo in osebam, ki so pri njih v delovnem razmerju, se prispevki za
starševsko varstvo obračunavajo in odvedejo na poseben račun in kot odstopljena
sredstva uporabljajo za materialni razvoj teh podjetij oziroma organizacij v
skladu z zakonom.
12. člen
(splošno o prispevkih)
Glede obračunavanja prispevka za starševsko
varstvo, rokov za plačilo, izterjave, vračila preveč plačanega prispevka,
zamudnih obresti, odpisa zaradi neizterljivosti, poroštva, zastaranja in
kaznovanja se uporabljajo posebni predpisi, ki urejajo davčni postopek in
plačevanje prispevkov za socialno varnost.
II. PRAVICA DO STARŠEVSKEGA DOPUSTA
1. Splošne določbe o starševskem dopustu
13. člen
(vrste starševskega dopusta)
Vrste starševskega dopusta so:
1.    
porodniški dopust,
2.    
očetovski dopust,
3.    
dopust za nego in varstvo otroka,
4.    
posvojiteljski dopust.
Starševski dopust je določen v koledarskih
dnevih za polno odsotnost z dela.
14. člen
(pravica do starševskega dopusta)
Starši ali druge osebe imajo pravico do
starševskega dopusta, če so zavarovanci po tem zakonu.
15. člen
(dolžnosti delodajalcev)
Delodajalci so dolžni delavcem zagotoviti
odsotnost z dela zaradi izrabe starševskega dopusta v skladu s tem zakonom.
16. člen
(obveščanje delodajalca)
Delavec mora obvestiti delodajalca o nameri
izrabe starševskega dopusta 30 dni pred predvidenim nastopom dopusta, če ta
zakon ne določa drugače.
Center o priznanju posamezne vrste
starševskega dopusta obvesti delodajalca oziroma pristojni organ za
registracijo samostojne dejavnosti, če začasno preneha z opravljanjem
dejavnosti, v 15 dneh po priznanju pravice.
2. Porodniški dopust
17. člen
(trajanje porodniškega dopusta)
Mati ima pravico do porodniškega dopusta v
trajanju 105 dni.
18. člen
(prenehanje pravice do porodniškega
dopusta)
Če mati rodi mrtvega otroka ima pravico do
porodniškega dopusta še 42 dni od dneva poroda.
Če otrok umre v času porodniškega dopusta
ima mati pravico do porodniškega dopusta v obsegu kot ga je do dneva smrti
otroka že izrabila, vendar najmanj 42 dni od rojstva otroka. Po smrti otroka
pripada materi največ 10 dni porodniškega dopusta.
Če mati zapusti otroka ob rojstvu oziroma
po rojstvu otroka ima pravico do porodniškega dopusta še 42 dni od dneva
poroda.
Če mati zapusti otroka v času porodniškega
dopusta, pa je že izrabila 42 dni porodniškega dopusta, nima več pravice do
porodniškega dopusta od naslednjega dne, ko je zapustila otroka.
19. člen
(način izrabe porodniškega dopusta)
Porodniški dopust se izrabi v strnjenem
nizu v obliki polne odsotnosti z dela.
Mati mora nastopiti porodniški dopust 28
dni pred predvidenim datumom poroda, ki ga določi ginekolog. Če mati ne nastopi
porodniškega dopusta v tem roku, neizrabljenega dela porodniškega dopusta ne
more izrabiti po otrokovem rojstvu, razen v primeru, če je porod nastopil pred
predvidenim datumom.
Če mati na dan poroda še ni nastopila
porodniškega dopusta, nastopi porodniški dopust z dnem rojstva otroka.
20. člen
(pravica očeta do porodniškega dopusta)
Oče ima pravico do porodniškega dopusta, če
mati:
1.    
umre,
2.    
zapusti otroka,
3.    
na podlagi mnenja pristojnega zdravnika, trajno oziroma začasno ni
sposobna za samostojno življenje in delo.
Oče ima pravico do porodniškega dopusta v
obsegu kot ga ima mati, zmanjšanem za toliko dni, kolikor je mati to pravico že
izrabila, najmanj pa za 28 dni.
Pravico do porodniškega dopusta ima v
soglasju z materjo tudi oče otroka v primerih, ko rodi otroka mati, mlajša od
18 let in ima status vajenke, učenke, dijakinje oziroma študentke. V tem
primeru porodniški dopust traja 77 dni in se skrajša še za toliko dni, kolikor
je otrok star, ko oče nastopi porodniški dopust. Oče ima pravico do
porodniškega dopusta, če dejansko neguje in varuje otroka.
21. člen
(pravica druge osebe do porodniškega
dopusta)
Druga oseba ima pravico do porodniškega
dopusta v obsegu kot ga ima mati, zmanjšanem za toliko dni, kolikor sta mati in
oče to pravico že izrabila.
Pravico do porodniškega dopusta ima v
soglasju z materjo tudi eden od starih staršev otroka v primerih, ko rodi
otroka mati, mlajša od 18 let in ima status vajenke, učenke, dijakinje oziroma
študentke. V tem primeru porodniški dopust traja 77 dni in se skrajša še za
toliko dni, kolikor je otrok star, ko druga oseba nastopi porodniški dopust.
22. člen
(obveščanje delodajalca)
Če mati rodi otroka preden je o izrabi
porodniškega dopusta obvestila delodajalca, mora delodajalca o tem obvestiti v
3 dneh po rojstvu otroka, razen če njeno zdravstveno stanje tega ne dopušča. V
tem primeru je treba zagotoviti zdravniško dokazilo.
Če mati sklepa delovno razmerje v 58 dneh pred
predvidenim datumom poroda, mora delodajalca obvestiti o nastopu porodniškega
dopusta ob sklenitvi delovnega razmerja.
Oče mora obvestiti delodajalca o izrabi
porodniškega dopusta najkasneje v 3 dneh od nastopa razloga za izrabo
porodniškega dopusta.
Druga oseba mora obvestiti delodajalca o
izrabi porodniškega dopusta najkasneje v 3 dneh od nastopa razloga za izrabo
porodniškega dopusta iz drugega odstavka prejšnjega člena.
3. Očetovski dopust
23. člen
(trajanje očetovskega dopusta)
Oče ima pravico do očetovskega dopusta ob
rojstvu otroka oziroma otrok, in sicer v trajanju 90 dni. Pravica je
neprenosljiva.
24. člen
(oče nima pravice do očetovskega dopusta)
Oče nima pravice do očetovskega dopusta,
če:
1.    
mati rodi mrtvega otroka,
2.    
mu je odvzeta roditeljska pravica oziroma so prepovedani stiki z otrokom
skladno s posebnim zakonom,
3.    
otrok živi pri materi ali pri drugi osebi ter oče ne varuje in ne neguje
otroka.
Če oče izrabi očetovski dopust pred
nastopom razlogov iz prejšnjega odstavka, mu pripada pravica v obsegu, kolikor
ga je že izrabil preden so nastopili razlogi za prenehanje pravice.
25. člen
(način izrabe očetovskega dopusta)
Oče mora izrabiti očetovski dopust do
dopolnjenega šestega meseca otrokove starosti v trajanju najmanj 15 dni v
obliki polne odsotnosti z dela. Oče nima pravice do izrabe tega dela dopusta,
če koristi porodniški dopust.
Oče lahko izrabi očetovski dopust v
trajanju 75 dni v obliki polne odsotnosti z dela najdalj do 3. leta starosti
otroka. Evidenco o izrabi tega dela dopusta vodi delodajalec in center.
Kadar oče izrabi očetovski dopust po
dnevih, se trajanje pravice določi v delovnih dnevih tako, da se upošteva 70%
pripadajočih koledarskih dni.
4. Dopust za nego in varstvo otroka
26. člen
(trajanje dopusta za nego in varstvo
otroka)
Eden od staršev ima pravico do dopusta za
nego in varstvo otroka v trajanju 260 dni neposredno po preteku porodniškega
dopusta.
Ob rojstvu dvojčkov se dopust za nego in
varstvo otroka podaljša za dodatnih 90 dni.
Ob rojstvu več hkrati živo rojenih otrok se
dopust za nego in varstvo otroka podaljša za vsakega nadaljnjega otroka za
dodatnih 90 dni.
Ob rojstvu nedonošenčka se dopust za nego
in varstvo otroka podaljša za toliko dni, kolikor dni je bila nosečnost krajša
kot 260 dni.
Ob rojstvu otroka, ki potrebuje posebno
nego in varstvo, se dopust za nego in varstvo otroka podaljša za dodatnih 90
dni na podlagi mnenja zdravniške komisije.
Dopust za nego in varstvo otroka se
podaljša v primeru, ko starša že ob rojstvu otroka varujeta in vzgajata najmanj
dva otroka do starosti 8 let, za 30 dni, za tri otroke za 60 dni in za štiri
ali več otrok za 90 dni.
Pravice iz prejšnjih odstavkov tega člena
se seštevajo.
Del dopusta za nego in varstvo otroka v
trajanju največ 75 dni se lahko prenese in izrabi najdalj do 8. leta starosti
otroka.
27. člen
(prenehanje pravice do dopusta za nego in
varstvo otroka)
Starša nimata pravice do dopusta za nego in
varstvo otroka, če je otrok oddan v vzgojo in varstvo drugi osebi oziroma v
zavod.
Eden od staršev nima pravice do dopusta za
nego in varstvo otroka, če je otrok dodeljen v varstvo in vzgojo drugemu od
staršev ter sam ne varuje in ne neguje otroka.
Če razlog za prenehanje pravice iz
prejšnjih dveh odstavkov nastopi v času trajanja dopusta, starša nimata pravice
do neizrabljenega dela dopusta za nego in varstvo otroka.
V primerih, ko je razlog za pravico do
daljšega dopusta za nego in varstvo otroka rojstvo dveh ali več hkrati rojenih
otrok, pa eden od otrok umre, staršema preneha pravica do pripadajočega dela
daljšega dopusta za nego in varstvo otroka.
28. člen
(kasneje ugotovljeno zdravstveno stanje
otroka)
Če je motnja v telesnem ali duševnem
razvoju oziroma dolgotrajna hujša bolezen otroka ugotovljena po uveljavitvi
pravice do dopusta za nego in varstvo otroka, otrok pa še ni dopolnil starosti
osemnajst mesecev, ima eden od staršev pravico do dopusta za nego in varstvo
otroka 90 dni od dneva priznanja pravice.
29. člen
(dogovor o izrabi dopusta za nego in
varstvo otroka)
Starša se pisno dogovorita o izrabi dopusta
za nego in varstvo otroka 30 dni pred potekom porodniškega dopusta. Dogovor
predložita centru skupaj z zahtevo za uveljavljanje pravice in z njim seznanita
svoja delodajalca.
Pisni dogovor preneha veljati, če:
1.    
nastopi smrt enega od staršev,
2.    
eden od staršev zapusti otroka,
3.    
postane eden od staršev na podlagi mnenja pristojnega zdravnika, trajno
oziroma začasno nesposoben za samostojno življenje in delo.
Pisni dogovor se spremeni, če:
1.    
nastopi razlog za podaljšanje dopusta za nego in varstvo otroka v času
dopusta za nego in varstvo otroka,
2.    
se pričakuje rojstvo drugega otroka,
3.    
nastopijo druge okoliščine, ki vplivajo na predhodno odločitev staršev
(kot je bolezen, ki traja daljše obdobje, napotitev enega od staršev na delo v
tujino, izobraževanje, izguba oziroma sprememba zaposlitve).
Če se starša ne moreta dogovoriti o izrabi
dopusta za nego in varstvo otroka ali je njuna odločitev v nasprotju s koristjo
otroka, odloči o tem center, ki pri tem upošteva koristi otroka.
Če izrabi dopust za nego in varstvo otroka
samo eden od staršev, se ne sklene pisnega dogovora iz prvega odstavka tega
člena.
30. člen
(način izrabe dopusta za nego in varstvo
otroka)
Dopust za nego in varstvo otroka se izrabi
v strnjenem nizu v obliki polne ali delne odsotnosti z dela.
Časovno razporeditev delne odsotnosti z
dela medsebojno dogovorita starša in delodajalca. Če ne pride do dogovora,
odloči o pravici do izrabe dopusta center, ki pri tem upošteva koristi otroka.
31. člen
(omejitve načina izrabe dopusta za nego in
varstvo otroka)
Oba starša ne moreta hkrati izrabljati
dopusta za nego in varstvo otroka v obliki polne odsotnosti z dela, razen ob
rojstvu:
1.    
dveh ali več hkrati živo rojenih otrok,
2.    
otroka, ki potrebuje posebno nego in varstvo,
3.    
otroka v družini, v kateri starša že ob rojstvu otroka varujeta in vzgajata
najmanj dva otroka do starosti 8 let oziroma, če varujeta in negujeta otroka,
ki potrebuje posebno nego in varstvo.
32. člen
(način izrabe prenesenega dopusta za nego 
in varstvo otroka)
Starša, ki sta prenesla del dopusta za nego
in varstvo otroka, lahko le-tega izrabita v strnjenem nizu v obliki polne ali
delne odsotnosti z dela ali po dnevih v obliki polne odsotnosti z dela. Kadar
starša izrabita dopust za nego in varstvo otroka po dnevih, se trajanje pravice
določi v delovnih dnevih tako, da se upošteva 70% pripadajočih koledarskih dni
prenesenega dopusta za nego in varstvo otroka.
Delodajalec mora o izrabi prenesenega
dopusta za nego in varstvo otroka obvestiti pristojni center najkasneje 15 dni
po nastopu dopusta. Obvestilu o izrabi dopusta mora priložiti tudi podatke za
izračun osnove iz tretjega odstavka 42. člena tega zakona.
Evidenco o izrabi prenesenega dopusta za
nego in varstvo otroka vodi delodajalec in center. Delodajalec mora na zahtevo
centra, staršev ali druge osebe izdati potrdilo o neizrabljenem prenesenem
dopustu za nego in varstvo otroka.
33. člen
(rok obveščanja delodajalca)
Delavca morata obvestiti svojega
delodajalca o spremembi izrabe dopusta za nego in varstvo otroka v 3 dneh, ko
je nastopil razlog za spremembo pisnega dogovora po tem zakonu.
V primeru izrabe prenesenega dopusta mora
delavec obvestiti svojega delodajalca o svoji odsotnosti v 3 dneh pred nastopom
le-tega, kadar ga izrabi po dnevih, v 15 dneh pred nastopom pa, če ga izrabi v
strnjenem nizu.
34. člen
(pravica druge osebe do dopusta za nego in
varstvo otroka)
Druga oseba ima pravico do dopusta za nego
in varstvo otroka v obsegu kot ga imata mati oziroma oče, zmanjšanem za toliko
dni, kolikor sta mati in oče to pravico že izrabila.
Pravico do dopusta za nego in varstvo
otroka ima v soglasju z materjo tudi eden od starih staršev otroka v primerih,
ko rodi otroka mati, mlajša od 18 let in ima status vajenke, učenke, dijakinje
oziroma študentke.
5. Posvojiteljski dopust
35. člen
(trajanje posvojiteljskega dopusta)
Posvojitelj oziroma oseba, ki ji je otrok
zaupan v vzgojo in varstvo z namenom posvojitve v skladu s posebnim predpisom,
ima pravico do posvojiteljskega dopusta, ki ga nastopi najpozneje 30 dni po
namestitvi otroka v družino z namenom posvojitve:
-      
za otroka starega od 1 do 4 let v trajanju 150 dni,
-      
za otroka starega od 4 do 10 let v trajanju 120 dni.
Posvojitelj oziroma oseba, ki ji je otrok
zaupan v vzgojo in varstvo z namenom posvojitve v skladu s posebnim predpisom
nima pravice do posvojiteljskega dopusta, če je za istega otroka izrabila
pravico do porodniškega dopusta, očetovskega dopusta oziroma dopusta za nego in
varstvo otroka ali pravico do starševskega dodatka.
Če je bil dopust za nego in varstvo otroka
izrabljen v manjšem obsegu kot 150 dni, se prizna dopust v obsegu iz prvega
odstavka tega člena, zmanjšan za dneve izrabe dopusta za nego in varstvo otroka
in očetovskega dopusta.
Pravice do posvojiteljskega dopusta nima
oseba, če posvoji otroka svojega zakonca.
36. člen
(način izrabe posvojiteljskega dopusta)
Posvojiteljski dopust se lahko izrabi v
strnjenem nizu ob polni ali delni odsotnosti z dela, enega ali obeh staršev
hkrati, pri čemer skupno trajanje dopusta ne sme presegati 150 dni oziroma 120
dni.
37. člen
(obveščanje delodajalca)
Posvojitelj oziroma oseba, ki ji je otrok
zaupan v vzgojo in varstvo z namenom posvojitve, mora obvestiti delodajalca o
izrabi posvojiteljskega dopusta najkasneje v 3 dneh od nastopa razloga za
izrabo posvojiteljskega dopusta.
III. PRAVICA DO STARŠEVSKEGA NADOMESTILA
38. člen
(vrste starševskega nadomestila)
Pravica do starševskega nadomestila obsega:
-      
porodniško nadomestilo,
-      
očetovsko nadomestilo,
-      
nadomestilo za nego in varstvo otroka,
-      
posvojiteljsko nadomestilo.
39. člen
(pravica do starševskega nadomestila)
Pravico do starševskega nadomestila imajo
tiste osebe, ki imajo pravico do starševskega dopusta in so bile zavarovane po
tem zakonu pred dnevom nastopa posamezne vrste starševskega dopusta.
Pravico do starševskega nadomestila imajo
tudi osebe, ki nimajo pravice do starševskega dopusta, če so bile zavarovane po
tem zakonu najmanj dvanajst mesecev v zadnjih treh letih pred uveljavljanjem
pravice do starševskega nadomestila.
Enemu od staršev, ki mu je bila priznana
pravica iz prejšnjega odstavka, ne more biti naknadno priznana pravica do
starševskega dopusta za istega otroka.
Pravica do starševskega nadomestila po tem
zakonu izključuje prejemanje drugih nadomestil po predpisih, ki urejajo
zdravstveno zavarovanje in zavarovanje za primer brezposelnosti ter plačilo
prispevkov za socialno varnost zaradi dela s krajšim delovnim časom zaradi
starševstva in prejemanje delnega plačila za izgubljeni dohodek po tem zakonu.
40. člen
(trajanje pravice do starševskega
nadomestila)
Ob izpolnjevanju pogojev iz prejšnjega
člena pripada zavarovancu:
1.    
v času porodniškega dopusta pravica do porodniškega nadomestila;
2.    
v času očetovskega dopusta v trajanju 15 dni pravica do očetovskega
nadomestila, za 75 dni pa mu Republika Slovenija zagotavlja plačilo prispevkov
za socialno varnost od minimalne plače (delno
prenehala veljati);
3.    
v času dopusta za nego in varstvo otroka pravica do nadomestila za nego
in varstvo otroka;
4.    
v času posvojiteljskega dopusta pravica do posvojiteljskega nadomestila.
Če se posamezna vrsta starševskega dopusta
izrabi v obliki delne odsotnosti z dela, zavarovancu pripada pravica do
starševskega nadomestila za toliko časa, kot traja delna odsotnost z dela v
skladu s tem zakonom.
Starševsko nadomestilo po tem zakonu
pripada za delovne dni oziroma delovne ure, ko je zavarovanec na starševskem
dopustu, kot tudi za praznične in druge proste dni, določene z zakonom.
41. člen
(osnova za izračun starševskega
nadomestila)
Osnova za posamezno vrsto starševskega nadomestila
je povprečna osnova, od katere so bili obračunani prispevki za starševsko
varstvo v skladu z 9. členom tega zakona v zadnjih 12 mesecih pred vložitvijo
prve vloge za starševski dopust.
Za izračun osnove za posamezno vrsto
starševskega nadomestila se ne glede na obračunane prispevke, ne štejejo:
-      
prejemki za delo, ki ga je delavec opravil zunaj okvira rednega dela (na
primer delo preko polnega delovnega časa, ki presega omejitve, določene z
zakonom, sodelovanje v izpitni komisiji, predavanja izven redne zaposlitve);
-      
prejemki, ki pomenijo povračilo materialnih stroškov (na primer
dnevnice, kilometrine, terenski dodatki, dodatek za ločeno življenje, dodatek
za prehrano, potni stroški, prevoz na delo);
-      
regres za letni dopust;
-      
nagrade ob delovnih jubilejih;
-      
prejemki v naravi, razen kadar pomenijo sestavni del plače po pogodbi o
zaposlitvi in so od njih plačani prispevki;
-      
odpravnine, prejemki zaradi upokojitve ali priprave na upokojitev;
-      
prejemki v obliki delnic, obveznic in drugih vrednostnih papirjev;
-      
drugi prejemki, ki so bili delavcu izplačani poleg plače.
Če so bili za zavarovanca obračunani
prispevki za starševsko varstvo za krajše obdobje kot je to določeno v prvem
odstavku tega člena, se mu za manjkajoče mesece kot osnova upošteva 55%
minimalne plače. (delno
prenehal veljati)
Za zavarovanca iz drugega odstavka 39.
člena tega zakona se kot osnova upošteva 55% minimalne plače. Tako določena
osnova se za vsak mesec zavarovanja za starševsko varstvo, ki ga je imel v
zadnjih treh letih pred uveljavitvijo pravice do starševskega nadomestila,
poveča za 2% minimalne plače, vendar največ za 50% minimalne plače. (delno
prenehal veljati)
42. člen
(izjeme pri določitvi osnove za izračun
starševskega nadomestila)
Če zavarovanec izrabi posamezne vrste
starševskega dopusta v strnjenem nizu brez prekinitve oziroma je prekinitev
krajša kot 365 dni, je osnova enaka osnovi, ki je bila določena ob izrabi prve
vrste starševskega dopusta.
Prejšnji odstavek se smiselno uporablja
tudi pri določitvi osnove za izračun starševskega nadomestila iz drugega
odstavka 39. člena tega zakona.
Če zavarovanec izrabi posamezne vrste
starševskega dopusta v več delih in je prekinitev daljša kot 365 dni, se osnova
za izračun starševskega nadomestila določi na novo v skladu s prvim odstavkom
prejšnjega člena.
Osnova za določitev starševskega
nadomestila v času prenesenega dopusta je enaka osnovi, ki se takrat uporablja
za izračun nadomestila zaradi začasne odsotnosti od dela zaradi bolezni, po
predpisih, ki urejajo zdravstveno zavarovanje.
42.a člen
(plačevanje prispevkov za socialno varnost
v času prejemanja starševskih nadomestil)
Upravičenci do starševskih nadomestil, ki
jim je prenehalo delovno razmerje v času trajanja starševskega dopusta, so
obvezno pokojninsko in invalidsko zavarovani, obvezno zdravstveno zavarovani
ter zavarovani za primer brezposelnosti in za starševsko varstvo. Prispevek
zavarovanca plačuje upravičenec, prispevek delodajalca pa plačuje Republika
Slovenija v skladu z zakonom, ki ureja posamezno področje.
V času prejemanja starševskih nadomestil so
upravičenci do starševskih nadomestil po drugem odstavku 39. člena tega zakona
obvezno pokojninsko in invalidsko zavarovani ter zavarovani za primer
brezposelnosti in za starševsko varstvo. Prispevek zavarovanca plačuje
upravičenec, prispevek delodajalca pa plačuje Republika Slovenija v skladu z
zakonom, ki ureja posamezno področje. Navedeni upravičenci so zdravstveno
zavarovani za primer bolezni in poškodbe izven dela, in sicer za plačilo
zdravstvenih storitev, za povračilo potnih stroškov, pogrebnino in posmrtnino.
Prispevek plačuje upravičenec.
Prispevki iz prvega in drugega odstavka
tega člena se plačujejo od starševskega nadomestila po stopnjah, določenih z
zakonom, ki določa stopnje prispevkov za socialno varnost.
43. člen
(najvišje in najnižje izplačilo
nadomestila)
(delno
prenehal veljati)
Izplačilo starševskega nadomestila, razen
porodniškega nadomestila, ne more biti višje od dvainpolkratnika povprečne
mesečne plače v Republiki Sloveniji na podlagi zadnjih znanih uradnih podatkov
o mesečnih plačah.
Izplačilo starševskega nadomestila ne more
biti nižje od 55% minimalne plače.
44. člen
(višina starševskega nadomestila)
Starševsko nadomestilo za polno odsotnost z
dela znaša 100% osnove.
Starševsko nadomestilo za delno odsotnost z
dela je enako sorazmernemu delu delne odsotnosti z dela kot je določeno v 8.
točki 3. člena tega zakona.
45. člen
(prenehanje pravice do starševskega
nadomestila)
Pravica do starševskega nadomestila
preneha, če pristojna inšpekcija za delo ugotovi, da oseba v času izrabe
starševskega dopusta dela.
Pravica do starševskega nadomestila
preneha, če oseba iz drugega odstavka 39. člena tega zakona začne delati
oziroma začne opravljati samostojno dejavnost.
Če nastopi katerikoli razlog iz prvega ali
drugega odstavka tega člena mora oseba, ki prejema starševsko nadomestilo,
vrniti neupravičeno prejeti znesek starševskega nadomestila, skupaj s
pripadajočimi obrestmi.
46. člen
(črtan)
47. člen
(črtan)
IV. PRAVICA STARŠEV DO KRAJŠEGA DELOVNEGA ČASA IN DO PLAČILA
PRISPEVKOV ZA SOCIALNO VARNOST ZARADI STARŠEVSTVA
48. člen
(pravica staršev do krajšega delovnega
časa)
Eden od staršev, ki neguje in varuje otroka
do tretjega leta starosti, ima pravico delati krajši delovni čas.
Eden od staršev, ki neguje in varuje težje
gibalno oviranega otroka ali zmerno ali težje duševno prizadetega otroka, ima
pravico delati krajši delovni čas tudi po tretjem letu starosti otroka, vendar
ne dlje kot do 18. leta starosti otroka.
V primerih iz prvega in drugega odstavka
tega člena delodajalec delavcu zagotavlja pravico do plače po dejanski delovni
obveznosti, Republika Slovenija pa mu zagotavlja do polne delovne obveznosti
plačilo prispevkov za socialno varnost od sorazmernega dela minimalne plače.
Republika Slovenija plačuje prispevke zavarovanca in delodajalca za obvezno
pokojninsko in invalidsko zavarovanje, zavarovanje za primer brezposelnosti, za
starševsko varstvo, za zdravstveno zavarovanje pa prispevke za primer bolezni
in poškodbe izven dela, za pravice do zdravstvenih storitev, povračila potnih
stroškov, pogrebnino in posmrtnino. Republika Slovenija plačuje prispevke po
stopnjah, določenih z zakonom, ki določa stopnje prispevkov za socialno
varnost. (delno
prenehal veljati)
Krajši delovni čas mora obsegati najmanj
polovično tedensko delovno obveznost.
48.a člen
(pravica do plačila prispevkov za socialno
varnost)
Eden od staršev, ki si na podlagi svoje
dejavnosti plačuje prispevke za socialno varnost za najmanj 20 ur tedensko, ter
neguje in varuje otroka do tretjega leta starosti, ima pravico do plačila
prispevkov za socialno varnost od sorazmernega dela minimalne plače. (delno
prenehal veljati)
Eden od staršev, ki si na podlagi svoje
dejavnosti plačuje prispevke za socialno varnost za najmanj 20 ur tedensko, ter
neguje in varuje težje gibalno oviranega otroka ali zmerno ali težje duševno
prizadetega otroka, ima pravico do plačila prispevkov za socialno varnost od
sorazmernega dela minimalne plače tudi po tretjem letu starosti otroka, vendar
ne dlje kot do 18. leta starosti otroka. (delno
prenehal veljati)
Plačilo prispevkov za socialno varnost
zaradi starševstva po tem členu zagotavlja Republika Slovenija. Republika
Slovenija plačuje prispevke zavarovanca in delodajalca za obvezno pokojninsko
in invalidsko zavarovanje, zavarovanje za primer brezposelnosti, za starševsko
varstvo, za zdravstveno zavarovanje pa prispevke za primer bolezni in poškodbe
izven dela, za pravice do zdravstvenih storitev, povračila potnih stroškov,
pogrebnino in posmrtnino. Republika Slovenija plačuje prispevke po stopnjah, določenih
z zakonom, ki določa stopnje prispevkov za socialno varnost.
48.b člen
(pravica pri negi in varstvu dveh otrok)
Eden od staršev, ki neguje in varuje dva
otroka, ima pravico iz prvega odstavka 48. člena oziroma iz prvega
odstavka 48.a člena tega zakona podaljšati do dopolnjenega šestega leta
starosti mlajšega otroka.
48.c člen
(plačilo prispevkov v primeru štirih ali
več otrok)
Eden od staršev, ki zapusti trg dela zaradi
nege in varstva štirih ali več otrok, ima pravico do plačila prispevkov za socialno
varnost iz tretjega odstavka 48.a člena od minimalne plače do dopolnjenega
desetega leta starosti najmlajšega otroka. (delno
prenehal veljati)
V smislu določb tega člena oseba zapusti
trg dela, če ji preneha delovno razmerje s sporazumno razveljavitvijo ali
odpovedjo pogodbe o zaposlitvi z njene strani, oziroma, če je na lastno zahtevo
izbrisana iz registra brezposelnih oseb.
49. člen
(uveljavljanje pravice)
Pravica iz drugega odstavka 48. člena
in drugega odstavka 48.a člena tega zakona se uveljavlja pri centru za socialno
delo na podlagi mnenja zdravniške komisije.
49.a člen
(krajši delovni čas oziroma plačilo
prispevkov ne pripada)
Pravica iz drugega odstavka 48. člena
oziroma drugega odstavka 48.a člena tega zakona ne pripada, če je otrok zaradi
zdravljenja, usposabljanja, vzgoje ali šolanja v zavodu, v katerem ima
celodnevno brezplačno oskrbo, razen če je to obdobje krajše od 30 dni v letu.
Pravica iz prejšnjega odstavka ne pripada
tudi v primeru, če je otrok v rejništvu.
V. POSTOPEK UVELJAVLJANJA PRAVIC IZ ZAVAROVANJA ZA STARŠEVSKO
VARSTVO
50. člen
(uporaba zakona o splošnem upravnem
postopku)
Pravice iz zavarovanja za starševsko
varstvo se uveljavljajo v skladu z zakonom o splošnem upravnem postopku, če ta
zakon ne določa drugače.
51. člen
(odločanje o pravicah)
O pravicah iz zavarovanja za starševsko
varstvo odloča na prvi stopnji center, ki ga določi minister.
O pritožbah zoper odločbe centra odloča
ministrstvo, pristojno za varstvo družine (v nadaljnjem besedilu: ministrstvo).
Pritožba na odločbo centra ne zadrži
izvršitve odločbe.
V sporih zoper odločbe ministrstva odloča
pristojno delovno in socialno sodišče.
52. člen
(krajevna pristojnost)
Pravice se uveljavljajo pri centru, ki je
krajevno pristojen po:
1.    
materinem stalnem prebivališču,
2.    
materinem začasnem prebivališču, če v Republiki Sloveniji nima stalnega
prebivališča,
3.    
sedežu materinega delodajalca oziroma dejavnosti, če nima stalnega niti
začasnega prebivališča v Republiki Slovenije,
4.    
kraju rojstva otroka,
5.    
po stalnem prebivališču posvojitelja oziroma osebe, ki ji je otrok
zaupan v vzgojo in varstvo z namenom posvojitve.
53. člen
(izvršilni predpis)
Zahteva za uveljavljanje posameznih vrst
pravic se vloži na posebnih obrazcih, katerim morajo biti priložena dokazila o
izpolnjevanju pogojev za pridobitev posamezne pravice.
Natančnejši postopek za uveljavljanje
posameznih vrst pravic, vsebino obrazcev in vrste dokazil predpiše minister.
Natančnejše pogoje za pridobitev pravice do
dopusta za nego in varstvo otroka iz petega odstavka 26. člena tega zakona in
pravice do krajšega delovnega časa iz 48. člena tega zakona ter za delo in
plačilo zdravniških komisij, predpiše minister.
54. člen
(roki za uveljavljanje pravic)
Pravico do porodniškega dopusta,
očetovskega dopusta in porodniškega ter očetovskega nadomestila se uveljavlja 30
dni pred predvidenim nastopom porodniškega oziroma očetovskega dopusta ali 60
dni pred predvidenim datumom poroda na podlagi potrdila ginekologa. Center v ta
namen izroči stranki vse obrazce in jo opozori na obveznosti do delodajalca ter
jo seznani z nadaljnjim postopkom uveljavljanja posameznih pravic ter tudi s
posledicami zamude rokov iz 16., 22., 29., 33. in 37. člena tega zakona.
Pravica do dopusta za nego in varstvo
otroka in nadomestilo za nego in varstvo otroka se uveljavlja 30 dni pred
iztekom porodniškega dopusta.
Pravica do posvojiteljskega dopusta in
posvojiteljskega nadomestila se uveljavlja najkasneje 30 dni po nastopu
posvojiteljskega dopusta. Po tem roku se pravice ne more uveljaviti.
Roki iz tega člena ne veljajo v primerih,
kjer ta zakon določa krajše roke za obveščanje delodajalca.
55. člen
(odločanje centra)
Center odloči o pravici do starševskega
dopusta v 15 dneh od prejema vloge.
B) DRUGI DEL
56. člen
(splošna določba)
Ta del zakona ureja pravice do družinskih
prejemkov.
I. PRAVICA DO DRUŽINSKIH PREJEMKOV
57. člen
(vrste družinskih prejemkov)
Družinski prejemki so denarni prejemki, ki
obsegajo:
1.    
starševski dodatek,
2.    
pomoč ob rojstvu otroka,
3.    
otroški dodatek,
4.    
dodatek za veliko družino,
5.    
dodatek za nego otroka,
6.    
delno plačilo za izgubljeni dohodek.
1. Starševski dodatek
58. člen
(definicija in višina starševskega
dodatka)
Starševski dodatek je denarna pomoč
staršem, kadar po rojstvu otroka le-ti niso upravičeni do starševskega
nadomestila.
Starševski dodatek znaša 37.520 tolarjev
mesečno.
59. člen
(pravica do starševskega dodatka)
Pravico do starševskega dodatka ima mati 77
dni od rojstva otroka, če imata mati in otrok stalno prebivališče v Republiki
Sloveniji in sta državljana Republike Slovenije. Po 77. dnevu od rojstva otroka
pa ima pravico do starševskega dodatka smiselno pod enakimi pogoji eden od
staršev, o čemer se starša pisno dogovorita pred uveljavljanjem pravice.
Oče ima v obdobju 77 dni od rojstva otroka
pravico do starševskega dodatka pod enakimi pogoji kot mati, če je mati:
1.    
umrla,
2.    
zapustila otroka,
3.    
na podlagi mnenja pristojnega zdravnika trajno oziroma začasno
nesposobna za samostojno življenje in delo.
Pravica do starševskega dodatka iz
prejšnjega odstavka se skrajša za toliko dni, kolikor je otrok star, ko oče
pridobi pravico do starševskega dodatka.
Glede prenehanja in spremembe pisnega
dogovora iz prvega odstavka tega člena, se smiselno uporabljajo določbe 29.
člena tega zakona, razen določbe prvega odstavka in 1. točke tretjega odstavka.
Če se starša v skladu s prvim odstavkom
tega člena ne moreta dogovoriti o izrabi starševskega dodatka ali je njuna
odločitev v nasprotju s koristjo otroka, odloči o tem center, ki pri tem
upošteva koristi otroka.
Druga oseba ima pravico do starševskega
dodatka pod enakimi pogoji kot starša, če dejansko neguje in varuje otroka,
zmanjšano za toliko dni, kolikor sta starša to pravico že izrabila.
Mati, oče ali druga oseba, ki prejema
pokojnino, lahko izbira med pokojnino ali starševskim dodatkom.
60. člen
(ni pravice do starševskega dodatka)
Pravice do starševskega dodatka nima mati,
oče ali druga oseba, ki prejema nadomestilo plače po tem in drugih zakonih
oziroma delno plačilo za izgubljeni dohodek po tem zakonu.
Pravice do starševskega dodatka tudi nima
mati, katere zakonec oziroma zunaj zakonski partner prejema nadomestilo za nego
in varstvo otroka za istega otroka.
61. člen
(trajanje pravice do starševskega dodatka)
Pravica do starševskega dodatka traja 365
dni od rojstva otroka.
Oče ali druga oseba ima pravico do
starševskega dodatka v trajanju kot ga ima mati, zmanjšanem za toliko dni,
kolikor je mati to pravico že izrabila.
62. člen
(prenehanje pravice do starševskega
dodatka)
Pravica do starševskega dodatka preneha z
naslednjim dnem, ko niso več izpolnjeni pogoji po tem zakonu.
2. Pomoč ob rojstvu otroka
63. člen
(definicija in višina pomoči ob rojstvu
otroka)
Pomoč ob rojstvu otroka je enkratni denarni
prejemek, namenjen nakupu opreme za novorojenca. Pomoč znaša 53.600 tolarjev.
Namesto denarnega prejemka se lahko v enaki
vrednosti zagotovi oprema za novorojenca v obliki zavitka. Število različnih
vrst zavitkov in minimalno opremo, ki mora biti vsebovana v zavitku, predpiše
minister.
Minister po postopku oddaje javnega
naročila izbere izvajalca, ki bo zagotavljal opremo in distribucijo opreme za
novorojenca.
64. člen
(pravica do pomoči ob rojstvu otroka)
Pravico do pomoči ob rojstvu otroka ima
vsak otrok, katerega mati ali oče imata stalno prebivališče v Republiki
Sloveniji.
3. Otroški dodatek
65. člen
(definicija in višina otroškega dodatka)
Z otroškim dodatkom se staršem oziroma
otroku zagotovi dopolnilni prejemek za preživljanje, vzgojo in izobraževanje,
kadar dohodek na družinskega člana ne presega zgornje meje dohodkovnega razreda
po tem zakonu. (delno
prenehal veljati)
Otroški
dodatek znaša mesečno v eurih:


 

Znesek
  otroškega dodatka za posameznega otroka  v eurih


Dohodek
  na družinskega člana v % povprečne plače RS

1.
  otrok

2.
  otrok

3. in naslednji otrok


do 15%

102,37

112,62

122,86


nad 15%
  do 25%

87,53

96,77

105,94


nad 25%
  do 30%

66,72

74,56

82,38


nad 30%
  do 35%

52,62

60,04

67,60


nad 35%
  do 45%

43,02

50,21

57,35


nad 45%
  do 55%

27,26

34,12

40,94


nad 55%
  do 75%

20,44

27,26

34,12


nad 75%
  do 99%

17,80

24,62

31,44


(prenehal
veljati)
Dohodkovni razred je določen v odstotku od
povprečne mesečne plače vseh zaposlenih v Republiki Sloveniji za koledarsko
leto pred vložitvijo zahteve.
Za določitev višine otroškega dodatka po
tem členu se ne uporablja določba 2. člena Zakona o usklajevanju transferjev
posameznikom in gospodinjstvom v Republiki Sloveniji (Uradni list RS, št.
114/06), ki se nanaša na upoštevanje vrednosti, veljavne na dan 31. 12.
2006. (prenehal
veljati)
Višina otroškega dodatka se določi glede na
uvrstitev družine v dohodkovni razred. Glede na število otrok se skupna višina
otroškega dodatka določi za vse otroke, ki so upravičeni do otroškega dodatka
tako, da se seštejejo posamezni zneski otroških dodatkov za vsakega otroka.
66. člen
(izjemna višina otroškega dodatka)
Kadar otrok živi v eno starševski družini,
se posamezni znesek otroškega dodatka iz prejšnjega člena poveča za 10%. Eno
starševska družina je skupnost enega od staršev z otroki, kadar roditeljsko
pravico, skladno s posebnim zakonom, izvršuje sam. 
Če predšolski otrok ni vključen v
predšolsko vzgojo v skladu s predpisi, ki urejajo vrtce, se posamezni znesek
otroškega dodatka iz prejšnjega člena poveča za 20%.
Kadar otrok po 18 letu starosti sam
uveljavlja pravico do otroškega dodatka, mu pripada otroški dodatek v višini,
ki velja za prvega otroka iz prejšnjega člena. (prenehal
veljati)
67. člen
(pravica do otroškega dodatka)
Pravico do otroškega dodatka ima eden od
staršev oziroma druga oseba za otroka s prijavljenim prebivališčem v Republiki
Sloveniji.
68. člen
(prenehal
veljati)
69. člen
(otroški dodatek ne pripada za otroka)
Pravice do otroškega dodatka nima eden od
staršev oziroma druga oseba za otroka, ki:
1.    
je v delovnem razmerju oziroma opravlja kmetijsko oziroma drugo
samostojno dejavnost,
2.    
je zaradi zdravljenja, vzgoje, šolanja ali usposabljanja v zavodu, v
katerem ima celodnevno brezplačno oskrbo, v trajanju več kot 30 dni,
3.    
je oddan v rejništvo,
4.    
je sklenil zakonsko zvezo oziroma živi v zunajzakonski skupnosti,
5.    
ima pravico do otroškega dodatka na podlagi mednarodne pogodbe,
6.    
ne živi z obema staršema in nad katerim izvršuje roditeljsko pravico v
celoti samo eden od staršev, če preživnina ni dogovorjena na centru ali
določena s sodbo sodišča, razen v primerih, ko očetovstvo ni urejeno.
Ne glede na 2. in 3. točko prejšnjega odstavka se prizna pravica do otroškega dodatka, če se dokaže, da tudi v
tem času starši materialno skrbijo za otroka. Center v tem primeru lahko prizna
pravico za dobo 3 mesecev do 6 mesecev na leto. Za koliko časa se prizna
pravica do otroškega dodatka, je odvisno od tega, kolikšno je letno število
dni, ki jih je otrok preživel v družini v zadnjih 12 mesecih pred vložitvijo
vloge za uveljavitev pravice do otroškega dodatka.
Ne glede na 6. točko prvega odstavka tega
člena se prizna pravica do otroškega dodatka, če se dokaže, da se preživnine ne
da uradno določiti oziroma dogovoriti.
70. člen
(trajanje pravice do otroškega dodatka)
Otrok, ki je upravičen do otroškega
dodatka, je oseba do dopolnjenega 18. leta starosti, starejša oseba pa, če se
šola, dokler ima status učenca, dijaka, vajenca ali študenta, vendar najdalj do
dopolnjenega 26. leta starosti. Izjemoma se za otroka šteje tudi oseba po tej
starosti, če traja njeno šolanje na visoki stopnji pet ali šest let, ali če
oseba zaradi daljše bolezni ali poškodbe ali služenja vojaškega roka med
šolanjem ni končala šolanja v predpisanem roku. Status otroka se podaljša za
toliko časa, kolikor se je šolanje zaradi teh razlogov podaljšalo. (delno
prenehal veljati)
Pravica do otroškega dodatka se prizna za
dobo enega leta.
71. člen
(prenehal
veljati)
72. člen
(prenehal
veljati)
73. člen
(prenehal
veljati)
74. člen
(prenehal
veljati)
75. člen
(prenehanje pravice do otroškega dodatka)
Pravica do otroškega dodatka preneha s
prvim dnem naslednjega meseca, ko niso več izpolnjeni pogoji po tem zakonu.
4. Dodatek za veliko družino
76. člen
(definicija in višina dodatka za veliko
družino)
Dodatek za veliko družino je letni prejemek
namenjen družini z več otroki.
Dodatek za družino s tremi otroki znaša
82.000 tolarjev.
Dodatek za družino s štirimi ali več otroki
znaša 100.000 tolarjev.
77. člen
(pravica do dodatka za veliko družino)
Pravico do dodatka za veliko družino ima
eden od staršev, če imajo eden od staršev in otroci skupno stalno prebivališče
v Republiki Sloveniji.
Pravico do dodatka ima tudi eden od otrok,
kadar trije ali več otrok iz iste družine živijo brez staršev.
78. člen
(črtan)
79. člen
(črtan)
5. Dodatek za nego otroka, ki potrebuje
posebno nego in varstvo
80. člen
(definicija in višina dodatka za nego
otroka)
Dodatek za nego otroka je denarni dodatek
za otroka, ki potrebuje posebno nego in varstvo in je namenjen kritju povečanih
življenjskih stroškov, ki jih ima družina zaradi nege in varstva takega otroka.
Mesečna višina dodatka za nego otroka
zaradi povišanih življenjskih stroškov je 19.300 tolarjev.
Za otroke s težko motnjo v duševnem razvoju
(otrok se lahko usposobi le za sodelovanje pri aktivnostih; potrebuje stalno
nego, varstvo, pomoč in vodenje; je omejen v gibanju, prisotne so težke dodatne
motnje, bolezni in obolenja; razumevanje in upoštevanje navodil je hudo
omejeno; orientacijski rezultat na testu inteligentnosti je pod 20 IQ, mentalna
starost do 2 let) ali težko gibalno ovirane otroke (otrok ima malo uporabnih
gibov, samostojno gibanje ni možno; v celoti je odvisen od tuje pomoči; otrok
je lahko težko moten v komunikaciji, sporazumeva se s pomočjo neverbalne
komunikacije oziroma nadomestne komunikacije), ki potrebujejo posebno nego in
varstvo, znaša dodatek 38.590 tolarjev.
81. člen
(pravica do dodatka za nego otroka)
Pravico do dodatka za nego otroka ima eden
od staršev ali druga oseba, če ima otrok stalno prebivališče v Republiki
Sloveniji.
Pravica iz prejšnjega odstavka se
uveljavlja na podlagi mnenja zdravniške komisije.
82. člen
(dodatek za nego otroka ne pripada za
otroka)
Pravice do dodatka za nego otroka nima eden
od staršev za otroka, ki je zaradi zdravljenja, usposabljanja, vzgoje ali
šolanja v zavodu, v katerem ima celodnevno brezplačno oskrbo ali v rejništvu.
Ne glede na prejšnji odstavek se prizna
pravica do dodatka za nego otroka, če se dokaže, da tudi v tem času materialno
skrbi za otroka. Center mu v tem primeru lahko prizna pravico za dobo od 3
mesecev do 6 mesecev na leto. Za koliko časa se prizna pravica do dodatka za
nego otroka, je odvisno od tega, kolikšno je letno število dni, ki jih je otrok
preživel v družini v zadnjih 12 mesecih.
83. člen
(trajanje pravice)
Pravica do dodatka za nego otroka traja za
obdobje, ko se otroku zagotavlja posebno varstvo zaradi zdravstvenih razlogov,
oziroma do 18. leta, po tej starosti pa, če so izpolnjeni pogoji iz 70. člena
tega zakona.
6. Delno plačilo za izgubljeni dohodek
84. člen
(definicija in višina delnega plačila za
izgubljeni dohodek)
Delno plačilo za izgubljeni dohodek je
osebni prejemek, ki ga prejme eden od staršev, kadar prekine delovno razmerje
ali začne delati krajši delovni čas zaradi nege in varstva otroka s težko
motnjo v duševnem razvoju ali težko gibalno oviranega otroka (v nadaljnjem
besedilu tega podpoglavja: otroci, ki potrebujejo posebno nego in varstvo).
Pravico iz prejšnjega odstavka ima tudi
eden od staršev, ki neguje in varuje dva ali več otrok z zmerno oziroma težjo
motnjo v duševnem razvoju ali zmerno oziroma težjo gibalno oviranostjo.
Mesečna višina delnega plačila za
izgubljeni dohodek je minimalna plača. Če eden od staršev dela s krajšim
delovnim časom, mu pripada sorazmerni del delnega plačila za izgubljeni
dohodek. (delno
prenehal veljati)
Upravičenci do delnega plačila za
izgubljeni dohodek so obvezno pokojninsko in invalidsko zavarovani, zavarovani
za primer brezposelnosti in za starševsko varstvo. Prispevek zavarovanca
plačuje upravičenec, prispevek delodajalca plačuje Republika Slovenija.
Upravičenci do delnega plačila za
izgubljeni dohodek so obvezno zdravstveno zavarovani za primer bolezni in
poškodbe izven dela za pravice do zdravstvenih storitev, povračila potnih
stroškov, pogrebnino in posmrtnino. Prispevek plačuje upravičenec.
Prispevki iz tretjega in četrtega odstavka
tega člena se plačujejo po stopnjah, določenih z zakonom, ki določa stopnje
prispevkov za socialno varnost.
85. člen
(pravica do delnega plačila za izgubljeni
dohodek)
Pravico do delnega plačila za izgubljeni
dohodek ima eden od staršev, če imata otrok in eden od staršev stalno
prebivališče v Republiki Sloveniji in sta državljana Republike Slovenije.
O pravici iz prejšnjega odstavka se odloči
na podlagi mnenja zdravniške komisije.
Delno plačilo za izgubljeni dohodek lahko
uveljavi oseba iz prvega odstavka tega člena, če se odloči, da bo zaradi skrbi
za otroka, ki potrebuje posebno nego in varstvo zapustila trg dela oziroma
začela delati s krajšim delovnim časom.
V smislu določb tega člena oseba zapusti
trg dela, če ji preneha delovno razmerje s sporazumno razveljavitvijo ali
odpovedjo pogodbe o zaposlitvi z njene strani, oziroma če je na lastno zahtevo
izbrisana iz registra brezposelnih oseb.
Šteje se, da oseba dela s krajšim delovnim
časom tudi v primeru, če je že pred uveljavljanjem pravice do delnega plačila
za izgubljeni dohodek delala krajši delovni čas od polnega.
86. člen
(delno plačilo za izgubljeni dohodek ne
pripada)
Pravice do delnega plačila za izgubljeni
dohodek nima eden od staršev, če je otrok zaradi zdravljenja, usposabljanja,
vzgoje ali šolanja v zavodu, v katerem ima celodnevno brezplačno oskrbo, razen
če je to obdobje krajše od 30 dni v letu.
Pravice do delnega plačila za izgubljeni
dohodek nima eden od staršev, če je otrok v rejništvu.
87. člen
(trajanje pravice)
Pravico do delnega plačila za izgubljeni
dohodek ima eden od staršev, dokler so izpolnjeni pogoji oziroma najdalj do 18.
leta starosti otroka. Če otrok umre, upravičenec obdrži pravico še 3 mesece po
smrti otroka.
Kadar zdravniška komisija iz 85. člena tega
zakona na podlagi mnenja pristojnega centra ugotovi, da prejemnik plačila za
izgubljeni dohodek otroku ne zagotavlja primerne nege in varstva na domu, mu
pravica preneha s prvim dnem naslednjega meseca po ugotovitvi.
II. POSTOPEK UVELJAVLJANJA PRAVIC DO DRUŽINSKIH PREJEMKOV
88. člen
(uporaba zakona o splošnem upravnem
postopku)
(se
delno preneha uporabljati)
Pravice do družinskih prejemkov se
uveljavljajo v skladu z zakonom o splošnem upravnem postopku, če ta zakon ne
določa drugače.
89. člen
(odločanje o pravicah)
(se
delno preneha uporabljati)
O pravicah o družinskih prejemkih odloča na
prvi stopnji center, ki ga določi minister.
O pritožbah zoper odločbe centra odloča
ministrstvo.
Pritožba na odločbo centra ne zadrži
izvršitve odločbe.
V sporih zoper odločbe ministrstva odloča
pristojno delovno in socialno sodišče.
90. člen
(krajevna pristojnost)
(se
delno preneha uporabljati)
Pravica do starševskega dodatka se
uveljavlja pri centru, ki je krajevno pristojen po materinem stalnem
prebivališču. 
Pravica do pomoči ob rojstvu otroka se
uveljavlja pri centru, ki je krajevno pristojen po materinem stalnem
prebivališču. Če mati nima stalnega prebivališča v Republiki Sloveniji, pravico
uveljavlja oče pri centru, ki je krajevno pristojen po njegovem stalnem
prebivališču.
Pravica do otroškega dodatka se uveljavlja
pri centru, ki je krajevno pristojen glede na otrokovo stalno prebivališče.
Če otrok nima stalnega prebivališča v
Republiki Sloveniji, se pravica do otroškega dodatka uveljavlja pri centru, ki
je krajevno pristojen glede na otrokovo začasno prebivališče.
Če otrok nima ne stalnega ne začasnega
prebivališča v Republiki Sloveniji, se uveljavlja pravica do otroškega dodatka
pri centru, ki je krajevno pristojen glede na sedež delodajalca enega od
staršev.
Za otroke, ki ne živijo s starši, center,
kjer ima otrok stalno prebivališče, po uradni dolžnosti uvede postopek za
uveljavljanje pravice do otroškega dodatka, pomoči ob rojstvu otroka, dodatka
za veliko družino in dodatka za nego otroka. V primeru, da otrok nima stalnega
prebivališča, je krajevno pristojen center, kjer je nastal povod za postopek.
Otrok po 18 letu starosti, ki sam
uveljavlja pravico do otroškega dodatka, uveljavlja pravico pri centru, ki je
krajevno pristojen glede na njegovo stalno prebivališče. (prenehal
veljati)
Pravica do dodatka za veliko družino se
uveljavlja pri centru, ki je krajevno pristojen glede na stalno prebivališče
družine.
Pravica do dodatka za nego otroka in delno
plačilo za izgubljeni dohodek se uveljavlja pri centru, ki je krajevno
pristojen glede na otrokovo stalno prebivališče.
91. člen
(izvršilni predpis)
(se
delno preneha uporabljati)
Zahteva za uveljavljanje posameznih vrst
pravic se vloži na posebnih obrazcih, ki jim morajo biti priložena dokazila o
izpolnjevanju pogojev za pridobitev posamezne pravice.
Natančnejši postopek za uveljavljanje
posameznih vrst pravic, vsebino obrazcev in vrste dokazil predpiše minister.
Natančnejše pogoje za pridobitev pravice do
dodatka za nego otroka iz 81. člena tega zakona in pravice do delnega plačila
za izgubljeni dohodek iz 85. člena tega zakona ter za delo in plačilo
zdravniških komisij, predpiše minister.
Roki za uveljavljanje posameznih pravic
92. člen
(rok za uveljavljanje pravice do
starševskega dodatka)
Mati uveljavlja pravico do starševskega
dodatka 30 dni pred predvidenim datumom poroda, vendar najkasneje 30 dni po
rojstvu otroka. Oče uveljavlja pravico najkasneje 30 dni po nastanku dogodka,
ki je razlog, da oče pridobi pravico. Če mati ali oče ne uveljavljata pravice v
tem roku, pripada pravica do starševskega dodatka od prvega dne naslednjega
meseca. Trajanje pravice se skrajša, sorazmerno zamujenemu roku za
uveljavljanje pravice.
93. člen
(rok za uveljavljanje pravice do pomoči ob
rojstvu otroka)
Pomoč ob rojstvu otroka uveljavlja eden od
staršev najkasneje 60 dni po rojstvu otroka. Po tem roku pravice ni mogoče
uveljaviti.
94. člen
(rok za uveljavljanje pravice do otroškega
dodatka)
Pravica do otroškega dodatka se uveljavlja
v 90 dneh po rojstvu otroka in se prizna z mesecem otrokovega rojstva. Če se
uveljavlja po tem roku, se pravica prizna s prvim dnem naslednjega meseca po
vložitvi zahtevka.
95. člen
(rok za uveljavljanje dodatka za veliko
družino)
Pravico do dodatka za veliko družino določi
center po uradni dolžnosti za vse prejemnike otroškega dodatka. Center po
uradni dolžnosti preverja upravičenost do dodatka za veliko družino vsako leto,
pri obravnavi vloge za pridobitev otroškega dodatka ali vloge ob povečanju
števila otrok v družini. Če je bila upravičencu v tekočem letu že priznana
pravica do dodatka za veliko družino v višini za družino s tremi otroki in se
mu število otrok pozneje v tem letu poveča, je upravičen do izplačila razlike
do dodatka za družine s štirimi ali več otroki. Center o tem odloči pri
obravnavi vloge ob povečanju števila otrok.
Kdor ni uveljavil pravice do otroškega
dodatka ali mu ta ne pripada, mora v tekočem letu vložiti vlogo za uveljavitev
pravice do dodatka za veliko družino za tekoče leto. Če je bila upravičencu v
tekočem letu že priznana pravica do dodatka za veliko družino v višini za
družino s tremi otroki in se mu število otrok pozneje v tem letu poveča, je
upravičen do izplačila razlike do dodatka za družine s štirimi ali več otroki.
Vlogo mora vložiti najpozneje v roku treh mesecev od dneva povečanja števila
otrok.
96. člen
(rok za uveljavljanje pravice do dodatka
za nego otroka)
Pravica do dodatka za nego otroka se
uveljavlja v 90 dneh po rojstvu otroka in se prizna z mesecem otrokovega
rojstva. Če se uveljavlja po tem roku, se pravica prizna s prvim dnem
naslednjega meseca po vložitvi zahtevka.
97. člen
(rok za uveljavljanje pravice do delnega
plačila za izgubljeni dohodek)
Pravica do delnega plačila za izgubljeni
dohodek se uveljavlja 30 dni pred prenehanjem delovnega razmerja oziroma
najkasneje 60 dni po prenehanju delovnega razmerja. Po tem roku pravice ni
mogoče uveljaviti.
C) TRETJI DEL
98. člen
(splošna določba)
Ta del zakona ureja izplačevanje nadomestil
in družinskih prejemkov, usklajevanje zneskov posameznih pravic, nadzor, zbirke
podatkov in evidence ter kazenske določbe.
I. IZPLAČEVANJE NADOMESTIL IN DRUŽINSKIH PREJEMKOV
99. člen
(rok izplačevanja)
Ministrstvo izplačuje:
1.    
posamezne vrsto starševskega nadomestila,
2.    
starševski dodatek,
3.    
otroški dodatek,
4.    
dodatek za nego otroka,
5.    
delno plačilo za izgubljeni dohodek,
najkasneje do 15. v mesecu za pretekli
mesec.
Varstvo otroka plačuje ministrstvo mesečno
na podlagi izstavljenega računa pravne ali fizični osebe, ki ima dovoljenje za
opravljanje dejavnosti varstva otrok. Izplačilo se opravi v rokih, ki veljajo
za izplačila iz proračuna.
Plačilo najemnine plačuje ministrstvo na
podlagi sklenjene najemniške pogodbe. Izplačilo se opravi v rokih, ki veljajo
za izplačila iz proračuna.
Sredstva za reševanje stanovanjskega
problema izplača ministrstvo v enkratnem znesku na podlagi pri notarju overjene
kupoprodajne pogodbe ali na podlagi veljavnega gradbenega dovoljenja oziroma
priglasitve del, ki se glasi na ime osebe, ki ji je bila priznana pravica do
nadomestila za nego in varstvo otroka.
Pomoč ob rojstvu otroka se izplača do 15. v
naslednjem mesecu po vložitvi zahtevka.
Dodatek za veliko družino se izplača do 15.
v naslednjem mesecu po izvršljivosti odločbe.
100. člen
(materialna oblika družinskih prejemkov)
Kadar obstaja velika verjetnost, da družina
posamezne denarne oblike družinskega prejemka ne bo namenila za namene, ki so s
tem zakonom predvideni in bo zato ogrožena socialnoekonomska varnost otroka,
lahko center odloči, da se posamezni prejemek ne izplača v denarju ampak v
obliki konkretnih dobrin, na podlagi naročilnice za konkretno blago, plačila
posameznih računov in podobno.
Center odloči v skladu s prejšnjim
odstavkom, kadar njegovo domnevo o nenamenski porabi prejemka potrjuje
poznavanje razmer v posamezni družini. Razlogi za to so lahko: alkoholizem in
druge oblike zasvojenosti, zanemarjanje otroka, težave pri izvajanju
starševskih dolžnosti in podobno.
II. USKLAJEVANJE PREJEMKOV
101. člen
(prenehal
veljati)
III. POVRNITEV ŠKODE
102. člen
(obveznost sporočanja sprememb)
(se
delno preneha uporabljati)
Pogoji za pridobitev pravic po tem zakonu
morajo biti izpolnjeni ves čas prejemanja pravic.
Vsakdo mora sporočiti centru dejstva in
okoliščine oziroma vse spremembe, ki vplivajo na priznane pravice, njihovo
višino in obdobje prejemanja, v 8 dneh od dne, ko je taka sprememba nastala
oziroma je zanjo zvedel.
Spremembe, ki jih je treba sporočiti centru
so: sprememba števila družinskih članov, zaposlitev ali izguba zaposlitve enega
od vzdrževalcev družine, začetek opravljanja samostojne dejavnosti ali
zaposlitev otroka po 15. letu starosti, namestitev otroka v rejniško družino
ali drugo obliko institucionalnega varstva.
Če se ugotovi, da so nastopile okoliščine,
zaradi katerih bi bilo treba izdati drugačno odločbo o pravici oziroma odločbo
o spremembi priznanja pravice iz tega zakona, center začne postopek po uradni
dolžnosti.
103. člen
(dolžnost povračila stroškov)
(se
delno preneha uporabljati)
Če se v času priznanja pravic ugotovi, da
so bili posredovani neresnični podatki ob vložitvi zahteve za uveljavljanje
posamezne pravice po tem zakonu, center izda odločbo o prenehanju te pravice
oziroma o njeni spremembi.
Center zahteva vračilo neupravičeno
pridobljenih denarnih sredstev po tem zakonu.
Če center ne izterja neupravičeno
pridobljenih denarnih sredstev v 90 dneh od pravnomočne odločbe, mora vso
dokumentacijo v treh izvodih poslati ministrstvu. Le-ta preko državnega
pravobranilstva začne postopek zaradi vračila neupravičeno pridobljene
premoženjske koristi z zamudnimi obrestmi.
Ministrstvo lahko na predlog posameznika
odloži plačilo dolga, dovoli obročno odplačevanje dolga ali odpiše dolg v
skladu s predpisi, ki urejajo javne finance.
Ministrstvo lahko odobri obročno
odplačevanja dolga ali dovoli, da se opravi poračun dolga z drugo priznano
pravico po tem zakonu tako, da se le-ta začne izplačevati šele, ko je dolg
poravnan.
IV. NADZOR
104. člen
(nadzor nad izvajanjem zakona)
Nadzor nad izvajanjem določb zakona o
izrabi starševskega dopusta in o pravici do dela s krajšim delovnim časom
zaradi starševstva opravlja pristojna inšpekcija za delo.
Nadzor nad izvajanjem določb zakona o
priznanju pravic do starševskega nadomestila in družinskih prejemkov opravlja
ministrstvo. (se
delno preneha uporabljati)
V. EVIDENCE IN VARSTVO OSEBNIH PODATKOV
105. člen
(namen zbiranja podatkov)
Za potrebe spremljanja, načrtovanja in
vodenja družinske politike, za znanstveno raziskovalne namene in za statistične
namene, določene v programu statističnih raziskovanj, vodi ministrstvo zbirke
podatkov, ki opredeljujejo socialni in ekonomski položaj družin.
Za potrebe odločanja o višini in trajanju
pravic iz tega zakona vodijo centri zbirke podatkov. (se
delno preneha uporabljati)
106. člen
(vrste evidenc)
Ministrstvo in centri vodijo evidence o:
1.    
porodniškem dopustu,
2.    
očetovskem dopustu,
3.    
dopustu za nego in varstvo otroka,
4.    
posvojiteljskem dopustu,
5.    
prenesenem dopustu,
6.    
porodniškem nadomestilu,
7.    
očetovskem nadomestilu,
8.    
nadomestilu za nego in varstvo otroka,
9.    
posvojiteljskem nadomestilu,
10.  dobroimetju,
11.  krajšem
delovnem času zaradi nege in varstva otroka,
12.  starševskem
dodatku,
13.  pomoč
ob rojstvu otroka,
14.  (prenehala
veljati),
15.  dodatku
za veliko družino,
16.  dodatku
za nego otroka, ki potrebuje posebno nego in varstvo,
17.  delnem
plačilu za izgubljeni dohodek,
18.  zavarovancih
za starševsko varstvo.
107. člen
(zbirke podatkov)
Evidence iz prejšnjega člena vsebujejo
naslednje osebne podatke za posameznika oziroma njegove družinske člane:
1.    
ime in priimek,
2.    
rojstne podatke (datum in kraj rojstva),
3.    
spol,
4.    
enotno matično številko občana,
5.    
podatke o državljanstvu,
6.    
podatke o prebivališču,
7.    
podatke o šolanju,
8.    
podatke o zdravstvenem stanju,
9.    
podatke o zaposlitvi,
10.  podatke
o plačah in osnovah za plačevanje prispevka,
11.  podatke
o dohodkih in premoženju,
12.  davčno
številko,
13.  podatke
o gospodinjstvu,
14.  številko
tekočega računa, hranilne knjižice ali nerezidenčnega računa tujca.
Ministrstvo vzpostavi, vodi, vzdržuje in
nadzoruje zbirke osebnih podatkov.
108. člen
(dolžnost sporočanja podatkov)
Podatki se zbirajo neposredno od
posameznika za njega in njegove družinske člane ter iz drugih uradnih zbirk, ki
jih v Republiki Sloveniji vodijo za to pooblaščeni organi in organizacije.
Ministrstvo in centri pridobivajo osebne
podatke iz obstoječih zbirk osebnih podatkov od naslednjih upravljavcev:
1.    
Ministrstva za notranje zadeve – podatke o številu družinskih članov in
skupnem gospodinjstvu iz centralnega registra prebivalstva (ime in priimek, podatke
o rojstvih in smrti, enotno matično številko občana, podatke o državljanstvu,
podatke o prebivališču);
2.    
Ministrstva za šolstvo in šport in izvajalcev vzgojne in izobraževalne
dejavnosti – podatke o vključitvi v vzgojni ali izobraževalni zavod;
3.    
Zavoda za pokojninsko in invalidsko zavarovanje Slovenije – podatke o
zavarovancih vključenih v pokojninsko in invalidsko zavarovanje, podatke o
izplačani pokojnini, varstvenem dodatku, dodatku za pomoč in postrežbo, nadomestilu
iz naslova pokojninskega in invalidskega zavarovanja;
4.    
Zavoda za zdravstveno zavarovanje Slovenije – podatke o zavarovancih
vključenih v zdravstveno zavarovanje, podatke o izplačanem nadomestilu iz
naslova zdravstvenega zavarovanja;
5.    
izvajalcev zdravstvenih dejavnosti – podatke o zdravstvenem stanju
družinskih članov;
6.    
Zavoda Republike Slovenije za zaposlovanje – podatke o brezposelnih
osebah, izplačanem nadomestilu iz naslova zavarovanja za primer brezposelnosti,
denarni pomoči, štipendijah in drugih materialnih pravicah iz tega naslova;
7.    
Jamstvenega in preživninskega sklada Republike Slovenije – podatke o
izplačanem nadomestilu preživnine;
8.    
Davčne uprave Republike Slovenije – podatke o dohodkih in premoženju
davčnih zavezancev ter podatke o obračunanih prispevkih za socialno varnost iz
registrov in evidenc, ki jih vodi davčni organ;
9.    
Geodetske uprave – podatke o višini katastrskega dohodka;
10.  centrov
– podatki o izplačani denarni socialni pomoči, rejnini, prispevkih za rejnice
ter o višini preživnine;
11.  izvajalcev
socialno varstvene dejavnosti – podatke o vključitvi v socialno varstveni
zavod;
12.  delodajalcev
– podatke o zaposlitvi, podatke o izplačilih plač in nadomestil, podatke o
drugih izplačilih,
13.  visokošolski
zavodi – podatke o vpisanih študentih (ime in priimek, enotno matično številko
občana, način študija).
Upravljavci zbirk osebnih podatkov iz
prejšnjega odstavka posredujejo podatke brezplačno.
109. člen
(varstvo podatkov)
Ministrstvo in centri lahko podatke, ki jih
dobijo od zavezancev iz prejšnjega člena, uporabijo samo za potrebe postopka
odločanja in za vodenje evidenc po tem zakonu.
Drugim uporabnikom lahko ministrstvo in
centri posredujejo podatke samo, če so za njihovo uporabo pooblaščeni z zakonom
ali na podlagi pisne zahteve ali privolitve osebe, na katero se podatki
nanašajo.
110. člen
(hramba podatkov)
Podatki iz evidenc iz 106. člena tega
zakona se hranijo 5 let po prenehanju pravice, razen podatkov iz evidenc pod
6., 7., 8., 9., 11., 12. in 17. točko 106. člena tega zakona, ki se hranijo
trajno.
VI. KAZENSKE DOLOČBE
111. člen
Z globo od 50.000 tolarjev do 150.000
tolarjev se za prekršek kaznuje oseba upravičena do denarnih prejemkov po tem
zakonu, ki v 15 dneh po nastanku spremembe centru ne sporoči vsake spremembe,
ki ima za posledico prenehanje pravice.
Z globo od 50.000 tolarjev do 150.000
tolarjev se za prekršek kaznujeta starša, če izrabljata starševski dopust v
nasprotju z določbami tega zakona in podzakonskega predpisa, izdanega na
podlagi tega zakona.
112. člen
Z globo najmanj 200.000 tolarjev se za
prekršek kaznuje delodajalec, pri katerem je oseba upravičena do denarnih
prejemkov zaposlena, ter upravljavce zbirk podatkov iz drugega odstavka 108.
člena tega zakona, ki na zahtevo ministrstva oziroma centra ne posredujejo
podatkov.
Z globo najmanj 50.000 tolarjev se za
prekršek iz prejšnjega odstavka kaznuje odgovorna oseba pravne osebe.
113. člen
Delodajalec – pravna oseba se kaznuje za
prekršek z globo od 100.000 tolarjev do 1.000.000 tolarjev, če ne omogoči:
-      
materi pravice do odsotnosti v skladu z določbami tega zakona;
-      
očetu pravice do odsotnosti v skladu z določbami tega zakona;
-      
drugi osebi pravic v skladu z določbami tega zakona.
Delodajalec – samostojni podjetnik
posameznik ali fizična oseba, ki samostojno opravlja dejavnost kot poklic, ki
stori prekršek iz prejšnjega odstavka, se kaznuje za prekršek z globo od
100.000 tolarjev do 250.000 tolarjev.
Z globo od 25.000 tolarjev do 250.000
tolarjev se kaznuje tudi odgovorna oseba delodajalca – pravne osebe, ki stori
prekršek iz prvega odstavka tega člena.
114. člen
Z globo do 300.000 tolarjev se kaznuje
takoj na kraju prekrška delodajalec – pravna oseba, ki stori prekršek iz prvega
odstavka prejšnjega člena.
Z globo do 200.000 tolarjev se kaznuje
takoj na kraju prekrška delodajalec – samostojni podjetnik posameznik ali
fizična oseba, ki samostojno opravlja dejavnost kot poklic, ki stori prekršek
iz prvega odstavka prejšnjega člena.
Z globo do 100.000 tolarjev se kaznuje
takoj na kraju prekrška tudi odgovorna oseba delodajalca – pravne osebe, ki
stori prekršek iz prvega odstavka prejšnjega člena.
_________
Zakon o starševskem
varstvu in družinskih prejemkih –
ZSDP (Uradni list RS, št.  97/01) vsebuje naslednje prehodne in končne določbe:
»VII. PREHODNE IN KONČNE DOLOČBE
115. člen
(postopki
uveljavljanja pravic)
Postopek za uveljavitev pravic iz delovnega
razmerja, ki se je začel pred uveljavitvijo tega zakona, se dokonča po
predpisih, ki so veljali do uveljavitve tega zakona.
Postopek za uveljavitev pravic iz
družinskih prejemkov, ki se je začel pred uveljavitvijo tega zakona, se dokonča
po predpisih, ki so veljali do uveljavitve tega zakona.
116. člen
(pravice do
starševskega dopusta in nadomestila za čas njegove izrabe)
Oseba, ki je uveljavila pravico do
porodniškega dopusta, dopusta za nego in varstvo otroka oziroma podaljšanega
dopusta za nego in varstvo otroka na podlagi zakona o delovnih razmerjih, in
prejema denarno nadomestilo za porodniški dopust na podlagi zakona o družinskih
prejemkih, do uveljavitve tega zakona zadrži te pravice v obsegu in trajanju,
kot je veljalo po predpisih, ki so veljali do uveljavitve tega zakona.
117. člen
(pravica do
krajšega delovnega časa zaradi starševstva)
Delavka, ki uveljavlja pravico delati
polovico polnega delovnega časa na dan v skladu s 84. členom zakona o delovnih
razmerjih do uveljavitve tega zakona in eden od staršev, ki neguje in varuje
težje telesno ali zmerno ali težko duševno prizadetega otroka, in je uveljavil
pravico delati polovico polnega delovnega časa na dan v skladu s 85. členom
zakona o delovnih razmerjih do uveljavitve tega zakona, zadrži to pravico v
obsegu in trajanju, kot je veljalo po predpisu, ki je veljal do uveljavitve
tega zakona. Center na zahtevo stranke odloči o pravici v skladu s tem zakonom.
118. člen
(pravica do
očetovskega dopusta)
Ne glede na določbo 23. člena tega zakona
se s 1. 1. 2003 prizna pravica do očetovskega dopusta v trajanju 15 dni,
ki ga oče izrabi v skladu s prvim odstavkom 25. člena tega zakona.
Od 1. 1. 2004 se pravica iz prejšnjega
odstavka podaljša za 30 dni in se mu v skladu z 2. točko prvega odstavka 40.
člena tega zakona zagotavlja plačilo prispevkov za socialno varnost od
minimalne plače.
Od 1. 1. 2005 se pravica prizna v trajanju
90 dni.
119. člen
(pravica do
nadomestila)
Prvi odstavek 39. člena tega zakona se
začne uporabljati po enem letu od uveljavitve tega zakona, drugi odstavek pa po
treh letih od uveljavitve.
Do uveljavitve določb iz prejšnjega
odstavka se šteje, da so izpolnjeni pogoji, če je bila oseba zavarovana za
pravico do nadomestila za čas zadržanosti z dela po predpisih o zdravstvenem
zavarovanju kot to določa veljavni zakon o družinskih prejemkih.
120. člen
(pravica do
starševskega dodatka)
Oseba, ki je uveljavila pravico do
starševskega dodatka do uveljavitve tega zakona, zadrži to pravico v obsegu in
trajanju, kot je veljalo po predpisu, ki je veljal do uveljavitve tega zakona.
121. člen
(pravica do
otroškega dodatka)
Oseba, ki je uveljavila pravico do otroškega
dodatka do uveljavitve tega zakona, zadrži to pravico v obsegu in trajanju kot
ji je bila priznana z odločbo centra.
Ne glede na določbo prvega odstavka 66.
člena tega zakona se posamezni znesek otroškega dodatka iz 65. člena tega
zakona poveča za 10% od 1. 1. 2004 dalje.
Ne glede na določbo drugega odstavka 66.
člena tega zakona se posamezni znesek otroškega dodatka iz 65. člena tega
zakona poveča za 20% od 1. 1. 2003.
Do uveljavitve zakona, ki bo urejal
izvrševanje rejniške dejavnosti, se 3. točka prvega odstavka 69. člena tega
zakona ne uporablja.
122. člen
(pravica do
dodatka za veliko družino)
Ne glede na določbo drugega odstavka 76.
člena tega zakona znaša dodatek za veliko družino v letu 2002 25.000 tolarjev,
v letu 2003 50.000 tolarjev in v letu 2004 70.000 tolarjev.
123. člen
(pravica do
dodatka za nego otroka)
Oseba, ki je uveljavila pravico do dodatka
za nego otroka do uveljavitve tega zakona, zadrži to pravico v obsegu in
trajanju, kot je veljalo po predpisu, ki je veljal do uveljavitve tega zakona.
Center po uradni dolžnosti izvede postopek za uveljavljanje pravice do dodatka
za nego otroka po tem zakonu in izda novo odločbo o priznanju pravice do
dodatka za nego otroka. Center izda nove odločbe najkasneje v 6 mesecih od
uveljavitve tega zakona.
124. člen
(delo
zdravniških komisij)
Do uveljavitve izvršilnega predpisa iz tega
zakona, najdalj pa do 31. 12. 2002, o pravici iz petega odstavka 26. člena
tega zakona odločajo zdravniške komisije Zavoda za zdravstveno zavarovanje
Slovenije, o pravici iz 81. člena tega zakona pa zdravniške komisije, imenovane
s sklepi ministra za delo, družino in socialne zadeve, na podlagi 43.b člena
zakona o družinskih prejemkih.
125. člen
(pravica do
delnega plačila za izgubljeni dohodek)
Pravica do delnega plačila za izgubljeni
dohodek po tem zakonu se prizna od 1. 1. 2003 dalje.
126. člen
(prenehanje
veljavnosti podzakonskih predpisov)
Do sprejema izvršilnih predpisov, določenih
v 53. in 91. členu tega zakona, se uporabljata pravilnik o izvajanju dopusta za
nego in varstvo otroka (Uradni list RS, št. 2/97) in pravilnik o kriterijih za
uveljavljanje dodatka za nego otroka (Uradni list RS, št. 26/96 in 19/99),
razen določb, ki so v nasprotju s tem zakonom.
Minister izda izvršilne predpise po tem
zakonu v treh mesecih od dneva, ko začne veljati ta zakon.
S tem zakonom se pojem “prispevek za
porodniško varstvo“, ki je določen v posameznih zakonih in podzakonskih
predpisih nadomešča s pojmom “prispevek za starševsko varstvo“.
127. člen
(prenehanje
veljavnosti zakonov)
Z dnem začetka uporabe tega zakona se
prenehajo uporabljati določbe zakona o temeljnih pravicah iz delovnega razmerja
(Uradni list SFRJ, št. 60/89 in 42/90) ter prenehajo veljati določbe zakona o
delovnih razmerjih (Uradni list RS, št. 14/90, 5/91, 29/92, 71/93, 19/94, 12/99
in 36/00), ki urejajo varstvo materinstva in starševstva v zvezi z odsotnostjo
z dela ter zakon o družinskih prejemkih (Uradni list RS, št. 65/93, 71/94,
73/95 in 26/99).
128. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporablja pa se od 1. 1. 2002
dalje.«.
_________
Zakon o spremembah in dopolnitvah zakona o
starševskem varstvu in družinskih prejemkih – ZSDP-A (Uradni list RS, št. 76/03) vsebuje naslednje prehodne in končno določbo:
»29. člen
Z dnem pristopa Republike Slovenije k
Evropski uniji za državljane držav članic državljanstvo Republike Slovenije ni
več pogoj za pridobitev pravic iz 9. in 20. člena tega zakona.
30. člen
21. člen tega zakona se začne uporabljati z
uveljavitvijo zakona o spremembah in dopolnitvah zakona o socialnem varstvu, ki
bo pravico iz omenjenega člena urejal za osebe po 18. letu starosti.
Do začetka uporabe 21. člena tega zakona
ima pravico do delnega plačila za izgubljeni dohodek eden od staršev, dokler
niso izpolnjeni pogoji za uveljavljanje pravic iz naslova pokojninskega in
invalidskega zavarovanja oziroma največ tri mesece po smrti otroka.
31. člen
V postopkih za uveljavljanje posameznih
pravic, ki so jih začeli upravičenci po določbah zakona o starševskem varstvu
in družinskih prejemkih pred uveljavitvijo tega zakona, se te pravice priznajo
tem upravičencem v skladu z določbami navedenega zakona.
32. člen
Ta zakon začne veljati petnajsti dan po
objavi v Uradnem listu Republike Slovenije.«.
_________
Zakon o
spremembah in dopolnitvah Zakona o starševskem varstvu in družinskih prejemkih –
ZSDP-B (Uradni list RS,
št. 47/06)
vsebuje naslednjo prehodno in končno določbo:
»36. člen
Postopki za uveljavljanje posameznih
pravic, ki so jih upravičenci začeli pred uveljavitvijo tega zakona, se končajo
po določbah Zakona o starševskem varstvu in družinskih prejemkih.
37. člen
Ta zakon začne veljati petnajsti dan po
objavi v Uradnem listu Republike Slovenije, določbe 3., 16. (48.b), 21., 25. in 29. člena pa se začnejo uporabljati 1. januarja 2007.«.
_________
Zakon o
usklajevanju transferjev posameznikom in gospodinjstvom v Republiki Sloveniji –
ZUTPG (Uradni list RS,
št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.
_________
Zakon o
spremembah in dopolnitvah Zakona o starševskem varstvu in družinskih prejemkih – ZSDP-C (Uradni list RS, št. 10/08)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije, določbe novega drugega, tretjega in
četrtega odstavka 65. člena pa se uporabljajo od 1. januarja 2008.«.
_________
Zakon o
uveljavljanju pravic iz javnih sredstev – ZUPJS (Uradni
list RS, št. 62/10)
v zvezi z delnim prenehanjem uporabe 88. člena, 89. člena, 90. člena, razen
sedmega odstavka, 91. člena, 102. člena, 103. člena, drugega odstavka 104.
člena in drugega odstavka 105. člena zakona določa:
»Z dnem začetka uporabe tega zakona se
prenehajo uporabljati za otroški dodatek: 88. člen, 89. člen, 90. člen, razen
sedmega odstavka, 91. člen, 102. člen, 103. člen, drugi odstavek 104. člena in
drugi odstavek 105. člena.«;
ter vsebuje
naslednjo končno določbo:
»65. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011, razen določb o državni štipendiji, znižanem plačilu vrtca, o subvenciji
malice za učence in dijake, subvenciji kosila za učence ter o subvenciji
prevozov za dijake in študente, ki se začnejo uporabljati 1. septembra 2011.
(2) Ne glede na prejšnji odstavek se 1.
točka prvega odstavka 17. člena tega zakona ne uporablja do vzpostavitve zbirke
podatkov o vrednosti nepremičnin.«.

Zakon za
uravnoteženje javnih financ –ZUJF (Uradni list RS, št. 40/12)
določa:
»IV. DEL
ZAČASNI UKREPI
4. NA PODROČJU STARŠEVSKEGA VARSTVA IN
DRUŽINSKIH PREJEMKOV
145. člen
(najvišje
izplačilo nadomestila)
Ne glede na prvi odstavek 43. člena Zakona
o starševskem varstvu in družinskih prejemkih (Uradni list RS, št. 110/06 –
uradno prečiščeno besedilo, 114/06 – ZUTPG, 10/08 in 62/10 – ZUPJS; v
nadaljnjem besedilu: ZSDP) od uveljavitve tega zakona izplačilo starševskega
nadomestila, razen porodniškega nadomestila, ne more biti višje od dvakratnika
povprečne mesečne plače v Republiki Sloveniji na podlagi zadnjih znanih uradnih
podatkov o mesečnih plačah.
146. člen
(višina
starševskega nadomestila)
Ne glede na prvi odstavek 44. člena ZSDP od
uveljavitve tega zakona starševsko nadomestilo, razen porodniškega nadomestila,
za polno odsotnost z dela znaša 90 % osnove. Starševsko nadomestilo znaša 100 %
osnove, kadar osnova ne presega 763,06 eurov.
147. člen
(višina
starševskega dodatka)
Ne glede na 58. člen ZSDP znaša od
uveljavitve tega zakona starševski dodatek 55 % neto minimalne plače.
148. člen
(pravica do
pomoči ob rojstvu otroka)
Ne glede na 64. člen ZSDP ima od
uveljavitve tega zakona pravico do pomoči ob rojstvu otroka vsak otrok,
katerega mati ali oče imata stalno prebivališče v Republiki Sloveniji in
povprečni mesečni dohodek na osebo ne presega 64 % neto povprečne plače skladno
z določili ZUPJS, ki se uporabljajo za odločanje o pravici do otroškega
dodatka. Za potrebe tega člena centri za socialno delo iz centralne zbirke
podatkov iz 49. člena ZUPJS obdelujejo osebne podatke, ki jih potrebujejo pri
odločanju o pravici po tem členu.
149. člen
(pravica do
dodatka za veliko družino)
Ne glede na prvi odstavek 77. člena ZSDP
ima od uveljavitve tega zakona pravico do dodatka za veliko družino eden od
staršev, če imajo eden od staršev in otroci skupno stalno prebivališče v
Republiki Sloveniji in povprečni mesečni dohodek na osebo ne presega 64 % neto
povprečne plače skladno z določili ZUPJS, ki se uporabljajo za odločanje o
pravici do otroškega dodatka. Za potrebe tega člena centri za socialno delo iz
centralne zbirke podatkov iz 49. člena ZUPJS obdelujejo osebne podatke, ki jih
potrebujejo pri odločanju o pravici po tem členu.«;
določa tudi:
»V. DEL
PREHODNE IN KONČNE DOLOČBE SPREMEMB IN
DOPOLNITEV ZAKONOV, TRAJNIH UKREPOV IN ZAČASNIH UKREPOV
15. Zakon o starševskem varstvu in
družinskih prejemkih
226. člen
Postopki za uveljavljanje pravice do
starševskega nadomestila, pomoči ob rojstvu otroka in dodatka za veliko
družino, ki so jih upravičenci začeli pred uveljavitvijo tega zakona, se
končajo po dosedanjih predpisih.«;
ter vsebuje
naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.
 
 
 
 
 
 
 
 
 