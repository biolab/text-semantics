I. SPLOŠNE DOLOČBE
1. člen
(vsebina zakona)
Ta zakon določa pojem, sestavo in določitev osebnega imena
ter pogoje za njegovo uporabo in spremembo za državljanke in državljane
Republike Slovenije (v nadaljnjem besedilu: državljan).
2. člen
(pojem osebnega imena)
(1) Osebno ime je pravica državljana in služi za razločevanje
ter identifikacijo fizičnih oseb. Državljan je osebno ime dolžan uporabljati.
(2) Osebno ime državljanu zagotavlja identiteto, varstvo njegove
osebnosti in dostojanstva.
(3) Pravica do svobodne izbire osebnega imena se sme omejiti
le, če je to nujno za zavarovanje javne varnosti, morale ali pravic in
svoboščin drugih ljudi.
3. člen
(sestava osebnega imena)
(1) Osebno ime je sestavljeno iz imena in priimka.
(2) Ime in priimek sta vsak zase lahko sestavljena iz besede
ali besed oziroma nedeljivih celot ali besed oziroma nedeljivih celot in črk.
4. člen
(izbira osebnega imena za pravni promet)
(1) Državljan, ki ima ime in priimek sestavljen iz več besed
oziroma nedeljivih celot ali iz več besed oziroma nedeljivih celot in črk, lahko
da izjavo o izbiri osebnega imena za pravni promet in mora izbrano osebno ime v
pravnem prometu tudi uporabljati.
(2) Osebno ime za pravni promet je lahko sestavljeno iz besed
oziroma nedeljivih celot in črk imena in priimka, pri čemer imena ali priimka
za pravni promet ne more sestavljati samo ena črka.
(3) Državljan lahko za pravni promet izbere tudi okrajšavo
imena in priimka, pri čemer imena ali priimka za pravni promet ne more
sestavljati samo okrajšava imena ali priimka.
5. člen
(osebno ime pripadnikov narodnih skupnosti)
Osebno ime pripadnika oziroma pripadnice (v nadaljnjem
besedilu: pripadnik) italijanske ali madžarske narodne skupnosti se vpiše v
matični register v italijanski oziroma madžarski pisavi in obliki, če se
pripadnik narodne skupnosti ne opredeli drugače.
II. DOLOČITEV OSEBNEGA IMENA
6. člen
(rok za določitev in prijavo osebnega imena)
(1) Osebno ime morajo starši otroku določiti in ga prijaviti
katerikoli upravni enoti (v nadaljnjem besedilu: pristojni organ) najpozneje v
30 dneh od otrokovega rojstva.
(2) Osebno ime vpiše v matični register pristojni organ glede
na kraj rojstva.
7. člen
(določitev osebnega imena otroku)
(1) Osebno ime določijo otroku starši sporazumno.
(2) Če eden od staršev ni znan, ni več živ ali je zadržan
izvajati starševsko skrb, določi otroku osebno ime drugi od staršev.
(3) Otrok lahko dobi priimek enega ali obeh staršev, lahko pa
mu starši določijo tudi drugačen priimek.
(4) Če otrokovi starši niso več živi ali ne morejo izvajati
starševske skrbi, določi otroku osebno ime oseba, ki ji je zaupana skrb za
otroka, v soglasju s pristojnim centrom za socialno delo.
8. člen
(načelo upoštevanja koristi otroka)
(1) Če pristojni organ ugotovi, da otroku osebno ime ali
priimek ali ime ni bilo določeno v skladu z drugim odstavkom 2. člena tega
zakona in bi izbrano osebno ime lahko škodovalo koristim otroka, starše na to
opozori.
(2) Če starši v petnajstih dneh otroku ne določijo novega
osebnega imena, pristojni organ v matični register vpiše otroka z imenom, ki so
mu ga starši določili, in o tem obvesti pristojni center za socialno delo, ki
lahko ukrepa v skladu s svojimi pristojnostmi v zvezi z vzgojo in varstvom
otrok.
9. člen
(prijava osebnega imena otroka, če ni sporazuma staršev)
(1) Če starša ne prijavita otrokovega osebnega imena v roku
iz 6. člena tega zakona, ker se o tem ne moreta sporazumeti, jima pri
sporazumni odločitvi pomaga center za socialno delo, ki pri tem upošteva
varstvo otrokovih pravic, otrokov osebnostni razvoj in varovanje njegovih
koristi.
(2) Če se starša tudi ob pomoči centra za socialno delo ne
sporazumeta o otrokovem osebnem imenu, o sporu med staršema odloči sodišče v
nepravdnem postopku na predlog enega ali obeh staršev. Predlogu mora biti
priloženo dokazilo pristojnega centra za socialno delo, da sta se starša ob
njegovi pomoči poskušala sporazumeti o otrokovem osebnem imenu. Preden sodišče
odloči, mora pridobiti mnenje pristojnega centra za socialno delo o koristih
otroka.
III. SPREMEMBA OSEBNEGA IMENA
10. člen
(sprememba osebnega imena)
Že določeno osebno ime se lahko spremeni mladoletnim in
polnoletnim državljanom.
11. člen
(načini spremembe osebnega imena)
Celotno osebno ime ali samo priimek ali samo ime se lahko
spremeni ob spremembi nekaterih družinskopravnih razmerij, na podlagi prošnje
državljana, ki je popolno poslovno sposoben, na podlagi prošnje zakonitega
zastopnika oziroma zastopnice (v nadaljnjem besedilu: zakoniti zastopnik) za
spremembo osebnega imena mladoletne osebe ali na podlagi prošnje skrbnika
oziroma skrbnice osebe, postavljene pod skrbništvo.
12. člen
(sprememba osebnega imena mladoletni osebi)
Če se spreminja osebno ime mladoletni osebi, je potrebno tudi
njeno soglasje, če je otrok že dopolnil devet let in je glede na svoj
osebnostni razvoj sposoben izraziti svojo voljo.
13. člen
(sprememba osebnega imena ob priznanju očetovstva)
(1) Do dopolnjenega 18. leta starosti lahko starši ob
priznanju očetovstva otroku določijo novo osebno ime z izjavo.
(2) Izjava o določitvi novega osebnega imena otroku mora biti
podana na zapisnik o priznanju očetovstva.
(3) Za določitev novega osebnega imena otroku, ki je že
dopolnil devet let, je potrebna tudi njegova privolitev, če je glede na svoj
osebnostni razvoj sposoben izraziti svojo voljo.
14. člen
(sprememba osebnega imena ob posvojitvi)
(1) Otroku, ki že ima določeno osebno ime, lahko posvojitelj
oziroma posvojiteljica (v nadaljnjem besedilu: posvojitelj) ob posvojitvi
izbere novo osebno ime. Novo osebno ime mora biti navedeno v odločbi o
posvojitvi.
(2) Posvojencu oziroma posvojenki (v nadaljnjem besedilu:
posvojenec) se lahko določi nov priimek kadarkoli, imena pa mu med četrtim in
devetim letom starosti ni mogoče spreminjati.
(3) Za določitev novega osebnega imena otroku, ki je že
dopolnil devet let, je potrebna tudi njegova privolitev, če je glede na svoj
osebnostni razvoj sposoben izraziti svojo voljo.
15. člen
(sprememba priimka ob sklenitvi zakonske ali partnerske
zveze)
(1) Zakonec ali partner lahko ob sklenitvi zakonske ali
partnerske zveze obdrži svoj priimek, izbere priimek zakonca ali partnerja,
svojemu priimku doda priimek zakonca ali partnerja ali izbere priimek zakonca
ali partnerja in temu priimku doda svoj priimek.
(2) Če je izbrani priimek iz prejšnjega odstavka sestavljen
iz več besed oziroma nedeljivih celot ali iz več besed oziroma nedeljivih celot
in črk, lahko zakonec ali partner ob sklenitvi zakonske ali partnerske zveze da
izjavo o izbiri osebnega imena za pravni promet iz 4. člena tega zakona.
16. člen
(priimek po sklenitvi zakonske ali partnerske zveze s tujcem)
Če državljan Republike Slovenije sklene zakonsko ali
partnersko zvezo pred organi tuje države z državljanom te države, lahko izbrani
priimek po sklenitvi zakonske ali partnerske zveze v Republiki Sloveniji
uporablja v obliki in na način, kakor se uporablja v državi zakonca ali
partnerja, v skladu z veljavnimi predpisi te države ter v skladu z
razpoložljivim naborom črk in znakov za zapis osebnega imena v Republiki
Sloveniji, ki je urejen v skladu s podzakonskim aktom, ki ureja vpis osebnega
imena v matični register.
17. člen
(sprememba priimka po vpisu razveze, razveljavitve ali
neobstoja zakonske ali partnerske zveze)
(1) Ob razveljavitvi ali razvezi zakonske ali partnerske
zveze razvezana zakonca ali partnerja obdržita priimek, ki sta ga izbrala ob
sklenitvi zakonske ali partnerske zveze.
(2) Zakonec ali partner, ki je ob sklenitvi zakonske ali
partnerske zveze spremenil priimek, lahko pri pristojnem organu v letu dni po
pravnomočnosti sodne odločbe o razvezi ali razveljavitvi zakonske ali
partnerske zveze oziroma v letu dni po podpisu notarskega zapisa ali druge
enakovredne listine o sporazumni razvezi da izjavo, da želi imeti priimek, ki
ga je imel pred sklenitvijo te zakonske ali partnerske zveze. Izjavo lahko da
le, če v času trajanja zakonske ali partnerske zveze priimka ni spreminjal.
(3) Po vpisu neobstoječe zakonske ali partnerske zveze
posameznik pridobi priimek, ki ga je imel pred sklenitvijo zakonske ali
partnerske zveze, če priimka v času trajanja zakonske ali partnerske zveze ni
spreminjal.
18. člen
(sprememba osebnega imena na prošnjo)
(1) Celotno osebno ime ali samo priimek ali samo ime se lahko
spremeni na prošnjo državljana, ki je popolno poslovno sposoben.
(2) O prošnji za spremembo osebnega imena odloča pristojni
organ, pri katerem je bila prošnja vložena.
19. člen
(zadržki za spremembo osebnega imena)
(1) Sprememba osebnega imena, priimka ali imena se ne dovoli
državljanu, ki je bil pravnomočno obsojen za kaznivo dejanje, za katero se
storilec preganja po uradni dolžnosti, dokler kazen ni izvršena ali dokler traja
preizkusna doba ali pravne posledice obsodbe.
(2) Če je osebno ime, priimek ali ime spremenjeno državljanu,
zoper katerega teče kazenski postopek za kaznivo dejanje, ki se preganja po
uradni dolžnosti, mora pristojni organ v treh dneh od veljavnosti spremembe o tem
obvestiti pristojno sodišče.
(3) Podatke iz kazenske evidence iz prvega odstavka tega
člena in podatke o kazenskem postopku iz drugega odstavka tega člena lahko v
skladu z določbami zakona, ki ureja splošni upravni postopek, pristojni organ
pridobi ali preveri sam, če prosilec oziroma prosilka (v nadaljnjem besedilu:
prosilec) navedenih dokazil ne priloži k prošnji za spremembo osebnega imena
ali če dvomi v verodostojnost dokazil, ki jih je prosilec priložil. Državljan
Republike Slovenije, ki prebiva v tujini, mora v postopku spremembe osebnega
imena predložiti tudi potrdilo o nekaznovanju pristojnega tujega organa.
20. člen
(sprememba osebnega imena mladoletni osebi na prošnjo)
(1) Mladoletni osebi se lahko spremeni osebno ime na prošnjo
zakonitih zastopnikov. Če zahteva spremembo osebnega imena skrbnik oziroma
skrbnica (v nadaljnjem besedilu: skrbnik), mora s tem soglašati tudi pristojni
center za socialno delo, ki mora pri tem upoštevati največje koristi otroka.
(2) Kadar starši živijo ločeno, lahko zahteva spremembo
osebnega imena otroku tisti od staršev, pri katerem otrok živi oziroma kateremu
je zaupan v varstvo in vzgojo, če s tem soglaša drugi od staršev.
(3) Če drugi od staršev ne soglaša s spremembo osebnega imena
mladoletnemu otroku, jima sporazumno odločitev pomaga doseči center za socialno
delo.
(4) Če se starša tudi ob pomoči centra za socialno delo ne
sporazumeta o otrokovem novem osebnem imenu, o utemeljenosti zahtevka odloči
sodišče v nepravdnem postopku na predlog enega ali obeh staršev. Predlogu mora
biti priloženo dokazilo pristojnega centra za socialno delo, da sta se starša
ob njegovem sodelovanju poskušala sporazumeti o otrokovem novem osebnem imenu.
Preden sodišče odloči, mora pridobiti mnenje pristojnega centra za socialno
delo o koristi otroka. Odločba sodišča o utemeljenosti zahtevka mora biti
priložena zahtevi za spremembo osebnega imena mladoletni osebi.
(5) Soglasje drugega od staršev ni potrebno, če eden od
staršev ni več živ, ni znan, njegovega prebivališča ni mogoče ugotoviti ali če
mu je odvzeta starševska skrb.
21. člen
(veljavnost in vpis spremembe osebnega imena)
(1) Sprememba osebnega imena velja od dneva, ko je bila
podana izjava o priznanju očetovstva, izjava o priimku po razvezi ali
razveljavitvi zakonske ali partnerske zveze oziroma od dneva pravnomočnosti
odločbe o posvojitvi, sprememba priimka zaradi sklenitve zakonske ali
partnerske zveze pa velja od dneva sklenitve zakonske ali partnerske zveze.
(2) Sprememba osebnega imena na podlagi odločbe velja za
popolno poslovno sposobno osebo od dneva vročitve odločbe, za mladoletno osebo
in osebo, postavljeno pod skrbništvo, pa od dokončnosti odločbe.
(3) Sprememba osebnega imena mora biti vpisana v matični
register v petih dneh od veljavnosti spremembe.
22. člen
(zapis osebnih imen)
Osebno ime se v matični register in javne listine zapisuje z
naborom črk in znakov, ki so določeni v skladu s podzakonskim aktom, ki ureja
vpis osebnega imena v matični register.
IV. NADZOR
23. člen
(nadzor)
(1) Nadzor nad izvajanjem določb tega zakona izvaja
ministrstvo, pristojno za notranje zadeve.
(2) Naloge prekrškovnega organa za kršitve iz 24. člena tega
zakona opravlja inšpektorat, pristojen za notranje zadeve, za kršitve iz prvega
odstavka 24. člena tega zakona pa tudi policija.
24. člen
(kazenske določbe)
(1) Kdor uporabi osebno ime v nasprotju z določbo prvega
odstavka 2. člena tega zakona, se kaznuje z globo 200 eurov.
(2) Vsak od staršev, ki ne določi in ne prijavi osebnega
imena otroku v roku iz prvega odstavka 6. člena tega zakona, se kaznuje z globo
100 eurov.

Zakon o osebnem imenu – ZOI-1 (Uradni list RS,
št. 20/06) vsebuje naslednje prehodne in
končne določbe:
»V. PREHODNE IN KONČNE DOLOČBE
25. člen
Prehodne določbe
(1) Ta zakon ne posega v osebna imena, ki so bila državljanom
določena po predpisih, ki so veljali ob določitvi njihovega osebnega imena.
(2) Osebe, ki ob sklenitvi zakonske zveze niso imele možnosti
uporabe izbranega priimka v skladu z določbami tega zakona, ker je bil izbrani
priimek sestavljen iz več besed, ki pa tvorijo celoto, lahko podajo novo izjavo
za uporabo priimka v pravnem prometu v dveh letih od uveljavitve tega zakona.
26. člen
(prenos pristojnosti)
(1) Postopki v zadevah določitve in spremembe osebnega imena
mladoletnim osebam v primerih, kadar med staršema ni soglasja, začeti do
uveljavitve tega zakona, se dokončajo pred centri za socialno delo v skladu z
določbami tretjega odstavka 3. člena in četrtega odstavka 7. člena Zakona o
osebnem imenu (Uradni list SRS, št. 16/74, 28/81, 38/86 in Uradni list RS, št.
5/91). O pritožbah zoper te odločbe odloča ministrstvo, pristojno za družino.
(2) Če je po uveljavitvi tega zakona v zadevi iz prejšnjega
odstavka odpravljena ali razveljavljena odločba prve stopnje, se postopek
nadaljuje pred pristojnim sodiščem po tem zakonu.
(3) V zadevah iz prejšnjega odstavka se zahteva za uvedbo postopka
pred centrom za socialno delo šteje za predlog v nepravdnem postopku.
(4) Centri za socialno delo zadeve iz drugega in tretjega
odstavka tega člena po uradni dolžnosti odstopijo pristojnim sodiščem.
27. člen
(prenehanje veljavnosti)
Z dnem uveljavitve tega zakona preneha veljati Zakon o
osebnem imenu (Uradni list SRS, št. 16/74, 28/81, 38/86 in Uradni list RS, št.
5/91).
28. člen
(veljavnost zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o osebnem
imenu – ZOI-1A (Uradni list RS, št. 43/19) vsebuje naslednjo končno določbo:
»KONČNA DOLOČBA
15. člen
(začetek veljavnosti in
uporabe)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Ne glede na prejšnji odstavek se spremenjeni 4. člen
zakona začne uporabljati leto dni po uveljavitvi tega zakona. Do takrat se
uporablja 4. člen Zakona o osebnem imenu (Uradni list RS, št. 20/06).«.