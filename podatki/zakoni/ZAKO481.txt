I. SPLOŠNE DOLOČBE
1. člen
Republika Slovenija daje začasno zatočišče pod pogoji in na
način, določen s tem zakonom.
2. člen
Če Vlada Republike Slovenije ugotovi, da so nastale v tuji
državi takšne razmere, kot na primer vojna ali njej podobne razmere, okupacija,
množične kršitve človekovih pravic in podobno, bo osebam, ki prihajajo iz te
države, nudila začasno zatočišče.
Upoštevaje ekonomske in druge zmožnosti Republike Slovenije,
razloge nacionalne varnosti, javnega reda in miru in podobno Državni zbor
Republike Slovenije na predlog Vlade Republike Slovenije določi število oseb,
ki jim bo Republika Slovenija nudila začasno zatočišče, ter pogoje, zaradi
katerih je lahko določeno število preseženo.
3. člen
Začasno zatočišče lahko pridobijo osebe, ki so državljani
države iz prejšnjega člena tega zakona, in osebe brez državljanstva:
-       
in so imele ob nastanku razmer iz prvega odstavka prejšnjega člena v
taki državi stalno ali začasno prebivališče ter so zaradi njih neposredno
prišle v Republiko Slovenijo,
-       
ali pa so bile ob nastanku teh razmer zakonito v Republiki Sloveniji, po
preteku zakonitega bivanja pa jim je vrnitev v matično državo začasno
onemogočena.
Začasno zatočišče lahko pridobijo tudi osebe, ki so imele ob
nastanku razmer iz prvega odstavka prejšnjega člena v tej državi stalno ali
začasno prebivališče: 
-       
in so ožji družinski člani oseb iz prve alinee prejšnjega odstavka ter
so skupaj z njimi neposredno prišle v Republiko Slovenijo,
-       
ali so ožji družinski člani oseb iz druge alinee prvega odstavka tega
člena ter so neposredno prišle v Republiko Slovenijo.
Za ožjega družinskega člana po tem zakonu se štejejo zakonec
in mladoletni otroci in starši mladoletnih otrok. Pri mladoletnih otrocih brez
staršev, se za ožjega družinskega člana šteje oseba, ki je pooblaščena da skrbi
za otroka.
4. člen
Začasnega zatočišča ne more pridobiti oseba, ki:
-       
je bila pravnomočno obsojena za kaznivo dejanje zoper človečnost in
mednarodno pravo,
-       
je bila pravnomočno obsojena za kaznivo dejanje, za katero je v
Republiki Sloveniji predpisana zaporna kazen najmanj tri leta, ki še ni bila
izbrisana,
-       
ima status begunca ali dovoljenje za bivanje v Republiki Sloveniji,
-       
ima status begunca, začasno zatočišče ali dovoljenje za bivanje v tretji
državi,
-       
je začasno zatočišče v Republiki Sloveniji po tem zakonu že pridobila,
pa ji je le-to po njeni volji prenehalo.
5. člen
Začasno zatočišče preneha:
-       
kadar prenehajo razmere, zaradi katerih ga je oseba pridobila,
-       
če oseba pridobi državljanstvo tretje države,
-       
če oseba pridobi status begunca, začasno zatočišče ali dovoljenje za
bivanje v tretji državi,
-       
če se oseba prostovoljno vrne v matično državo,
-       
če oseba pridobi drugačen status v Republiki Sloveniji v skladu z
zakonom,
-       
z odvzemom.
6. člen
Če se ugotovi eno izmed dejstev, navedenih v 4. členu tega
zakona, ko je oseba že pridobila začasno zatočišče, se ji le-to odvzame.
Začasno zatočišče se lahko odvzame tudi:
-       
če oseba trikrat ne prijavi bivališča v skladu s 15. členom tega zakona,
-       
če opravlja delo v nasprotju s 24. členom tega zakona,
-       
če to terjajo razlogi javnega reda ali če oseba zavrača izpolnjevanje
odločitev državnih organov.
7. člen
Osebe,
-       
ki niso zaprosile za začasno zatočišče,
-       
katerih vloga za začasno zatočišče je bila zavržena ali zavrnjena,
-       
ki so prišle v Republiko Slovenijo, ko je bilo število določeno v drugem
odstavku 2. člena tega zakona, že doseženo,
-       
ki so izgubile začasno zatočišče z odvzemom, in katerih takojšnja
vrnitev v matično državo ni možna, se namestijo v Prehodni dom Republike
Slovenije za tujce.
V Prehodnem domu Republike Slovenije za tujce sta tem osebam
zagotovljeni prehrana in nastanitev, gibanje pa jim je lahko omejeno v
naslednjih primerih:
-       
zaradi preprečevanja širjenja nalezljivih bolezni,
-       
če se skušajo izogniti ukrepu prisilne odstranitve iz države,
-       
če ogrožajo svoje življenje ali življenje drugih ali povzročajo
premoženjsko škodo.
Gibanje se lahko omeji:
-       
s prepovedjo gibanja izven prostorov Prehodnega doma Republike Slovenije
za tujce ali,
-       
s prepovedjo gibanja izven določenega območja.
V odločbi o omejitvi gibanja se lahko odredi tudi kontrola prisotnosti
osebe, ki ji je gibanje omejeno, vendar ne več kot dvakrat dnevno.
O omejitvi gibanja odloča Prehodni dom Republike Slovenije za
tujce po uradni dolžnosti in po določbah predpisov o upravnem postopku.
Omejitev gibanja lahko traja do prenehanja razlogov, vendar najdalj tri mesece.
Če so razlogi za omejitev gibanja po tem času še vedno podani, se omejitev lahko
podaljša še za tri mesece. Omejitev gibanja iz razlogov preprečevanja širjenja
nalezljivih bolezni traja dokler so za to podani razlogi.
Zoper odločbo o omejitvi gibanja je dovoljena pritožba na
pristojno sodišče v roku treh dni po njeni vročitvi. Sodišče mora o pritožbi
odločiti v roku petih dni.
8. člen
Osebe z začasnim zatočiščem lahko zaprosijo za dovoljenje za
začasno prebivanje.
Čas, v katerem se v Republiki Sloveniji osebam daje začasno
zatočišče, se ne šteje za bivanje, ki je potrebno za pridobitev dovoljenja za
stalno prebivanje tujca po zakonu o tujcih in tudi ne za prebivanje, predpisano
za pridobitev državljanstva Republike Slovenije.
II. POSTOPEK
9. člen
Postopki po tem zakonu se vodijo po določbah zakona o
splošnem upravnem postopku.
10. člen
Osebe iz prve alinee prvega odstavka ter drugega odstavka 3.
člena tega zakona, ki želijo začasno zatočišče, morajo zaprositi zanj ob
prihodu v Republiko Slovenijo pri organu, pristojnem za nadzor prehajanja čez
državno mejo.
Prosilec mora pri pristojnem organu iz prejšnjega odstavka izpolniti
vlogo. Če prosilec ne razume slovensko, se vloga prevede v njemu razumljiv
jezik. Obrazec in vsebino vloge predpiše minister pristojen za notranje zadeve.
Pooblaščena uradna oseba organa iz prvega odstavka tega člena
opravi osebno preiskavo in preiskavo prtljage prosilca. Kako se lahko opravijo
ta dejanja, podrobneje predpiše minister pristojen za notranje zadeve.
Uradna oseba na podlagi tako zbranih podatkov organizira prevoz
prosilca s spremstvom v najbližji sprejemni center, kjer se nadaljujejo
postopki ugotavljanja identitete in nadalje zbirajo podatki, potrebni za
priznanje začasnega zatočišča.
Organ, ki sprejme vlogo, prosilcu o tem izda potrdilo in vlogo
odstopi pristojnemu organu iz 12. člena tega zakona.
Osebe iz druge alinee prvega odstavka 3. člena tega zakona
morajo zaprositi za začasno zatočišče pred potekom dovoljenega prebivanja pri
pristojnem organu iz 12. člena tega zakona.
V primerih, ko je število oseb, ki jim bo Republika Slovenija
nudila začasno zatočišče preseženo, lahko prosilci ob izpolnjevanju pogojev iz
drugega odstavka 2. člena tega zakona vloge za pridobitev začasnega zatočišča
vložijo tudi na predstavništvih (misijah in konzulatih) Republike Slovenije v
tujini.
11. člen
Osebe, ki zaprosijo za začasno zatočišče, se do odločitve o
njihovi vlogi namestijo v sprejemne centre.
Centre iz prejšnjega odstavka kot svoje notranje
organizacijske enote ustanovi in za njih skrbi ministrstvo, pristojno za
notranje zadeve.
V sprejemnih centrih so te osebe zdravstveno pregledane. Po
potrebi se za njih odredijo ukrepi, ki zagotavljajo zaščito javnega zdravja.
12. člen
O priznanju začasnega zatočišča odloča za področje notranjih
zadev pristojna notranja organizacijska enota v upravni enoti z območja sedeža
sprejemnega centra.
Če pristojni organ že iz vloge ugotovi vse potrebne podatke,
odloči o začasnem zatočišču v skrajšanem postopku.
O odvzemu začasnega zatočišča odloča za področje notranjih
zadev pristojna notranja organizacijska enota upravne enote z območja kraja prebivanja
osebe z začasnim zatočiščem.
Osebi, ki ji je priznano začasno zatočišče, se izda posebna izkaznica.
Obrazec in vsebino izkaznice predpiše minister pristojen za notranje zadeve.
13. člen
Zoper sklep, s katerim je bila vloga za pridobitev začasnega zatočišča
zavržena, zoper odločbo, s katero je bila vloga za pridobitev začasnega
zatočišča zavrnjena, oziroma zoper odločbo, s katero je bila začasno zatočišče
odvzeto, je dopustna pritožba v petnajstih dneh od vročitve.
O pritožbi odloča ministrstvo pristojno za notranje zadeve.
14. člen
V odločbi, s katero je bila začasno zatočišče osebi zavrnjeno
ali odvzeto, in v sklepu, s katerim je bila vloga za pridobitev začasnega
zatočišča zavržena, mora biti določen rok, v katerem mora oseba državo
zapustiti.
Če oseba v določenem roku države ne zapusti, se odstrani po
določbah zakona o tujcih, razen v primerih iz 7. člena tega zakona.
15. člen
Osebe z začasnim zatočiščem morajo notranji organizacijski enoti
za področje notranjih zadev v upravni enoti po kraju prebivanja, v treh dneh
prijaviti vsako spremembo kraja prebivanja.
16. člen
Osebe, ki prosijo za začasno zatočišče, in osebe, ki so začasno
zatočišče že pridobile:
-       
morajo biti seznanjene s svojimi pravicami in obveznostmi,
-       
imajo pri komunikaciji z državnimi organi pravico do prevajalca, če to
zahtevajo,
-       
morajo biti seznanjene z naslovi humanitarnih in drugih nevladnih
organizacij, ki nudijo pravno in drugo pomoč.
III. VARSTVO OSEBNIH PODATKOV
17. člen
Organ iz 12. člena tega zakona zbira in obdeluje tele podatke
o osebah, ki zaprosijo za začasno zatočišče:
-       
ime in priimek,
-       
dekliški priimek,
-       
spol,
-       
stan,
-       
rojstni datum in kraj,
-       
državljanstvo,
-       
izobrazba in poklic,
-       
zadnje prebivališče zunaj Republike Slovenije,
-       
datum prihoda v Republiko Slovenijo,
-       
podatke o dokumentu, ki je bil podlaga za pridobitev začasnega
zatočišča,
-       
številka in datum izdaje odločbe o začasnem zatočišču,
-       
kraj prebivanja v Republiki Sloveniji.
Organ iz prejšnjega odstavka mora podatke sporočiti ministrstvu
pristojnemu za notranje zadeve.
18. člen
Ministrstvo, pristojno za notranje zadeve, za opravljanje
nalog določenih s tem zakonom zbira in obdeluje naslednje zbirke osebnih
podatkov:
o oskrbi in nastanitvi, ki vsebujejo:
-       
podatke iz prvega odstavka 17. člena,
-       
podatke o dohodkih,
o zdravstvenem varstvu, ki vsebujejo:
-       
podatke iz prvega odstavka 17. člena,
-       
podatke o zdravstvenih storitvah,
o izobraževanju, ki vsebujejo:
-       
podatke iz prvega odstavka 17. člena,
-       
podatke o izobrazbi pridobljeni v Republiki Sloveniji,
o začasnem in občasnem delu, ki vsebujejo:
-       
podatke iz prvega odstavka 17. člena,
-       
podatke o zaposlitvi,
-       
podatke o zaslužku,
o izgubi oziroma prenehanju začasnega zatočišča, ki vsebujejo:
-       
podatke iz prvega odstavka 17. člena,
-       
podatke o razlogih izgube oziroma prenehanja,
o vračanju v domovino, ki vsebujejo:
-       
podatke iz prvega odstavka 17. člena,
-       
podatke o načinu in kraju vračanja.
Podatke iz prvega odstavka 17. člena tega zakona ter podatke
o izgubi oziroma prenehanju začasnega zatočišča ministrstvo, pristojno za
notranje zadeve, pridobiva ob njihovem nastanku iz lastnih evidenc in od
posameznikov, na katere se podatki nanašajo. Podatke o zdravstvenemu varstvu in
izobraževanju ministrstvo, pristojno za notranje zadeve, lahko pridobiva iz
evidenc pristojnih organov in služb.
19. člen
Posameznika, na katerega se nanašajo podatki iz 17. in 18.
člena tega zakona ni treba obveščati o pridobivanju podatkov o njem.
Ministrstvo, pristojno za notranje zadeve, mora arhivirati
podatke o posamezniku v roku treh mesecev po njegovem odhodu iz Republike
Slovenije. Dostop do arhiviranih podatkov, ki se zbrišejo iz zbirke podatkov po
10 letih, je dopusten za potrebe dela ministrstva, pristojnega za notranje
zadeve in organa iz 12. člena tega zakona, mednarodno priznanih človekoljubnih
organizacij in za potrebe posameznika, na katerega se podatki nanašajo.
Organ iz 12. člena tega zakona zbriše podatke o posamezniku po
treh mesecih od odhoda iz Republike Slovenije.
IV. PRAVICE IN OBVEZNOSTI
20. člen
Osebe z začasnim zatočiščem imajo naslednje pravice do:
-       
bivanja in oskrbe v Republiki Sloveniji za čas začasnega zatočišča v
skladu z možnostmi,
-       
zdravstvenega varstva,
-       
izobraževanja,
-       
dela pod pogoji iz tega zakona,
-       
prejema človekoljubne pomoči v skladu z možnostmi,
-       
pomoči pri uveljavljanju pravic po tem zakonu.
21. člen
Osebe z začasnim zatočiščem se lahko nastanijo v
nastanitvenih centrih ali zunaj njih.
Za oskrbo in nastanitev oseb z začasnim zatočiščem se lahko
ustanovijo nastanitveni centri. Nastanitvene centre ustanavljajo ministrstvo,
pristojno za notranje zadeve, kot svoje notranje organizacijske enote ali v soglasju
z njim človekoljubne in druge organizacije. Pravila bivanja v nastanitvenih
centrih določa hišni red. O nastanitvi (vselitvi in izselitvi, obsegu oskrbe in
drugih pogojih nastanitve) v nastanitvenem centru odloča ministrstvo, pristojno
za notranje zadeve, z dokončno odločbo.
Osebe z začasnim zatočiščem morajo v skladu z možnostmi
prispevati sredstva za oskrbo in nastanitev sebe in svoje družine v
nastanitvenem centru.
Osebe z začasnim zatočiščem, ki ne bivajo v nastanitvenih centrih
prejemajo človekoljubno pomoč v skladu z možnostmi.
Prispevek oseb z začasnim zatočiščem k oskrbi in nastanitvi v
nastanitvenih centrih in višino prejete človekoljubne pomoči določi Vlada
Republike Slovenije.
22. člen
Osebam z začasnim zatočiščem je zagotovljeno zdravstveno varstvo.
Obseg, oblike in načine zdravstvenega varstva, v 30 dneh po uveljavitvi tega
zakona predpiše minister pristojen za zdravstvo.
23. člen
Ministrstvo pristojno za šolstvo organizira osnovnošolsko izobraževanje
za šoloobvezne osebe z začasnim zatočiščem.
Ministrstvo pristojno za šolstvo organizira izobraževanje oseb
z začasnim zatočiščem na sekundarni in post sekundarni stopnji v skladu s
finančnimi, prostorskimi in drugimi možnostmi Republike Slovenije.
24. člen
Osebe, ki uživajo začasno zatočišče lahko pod pogoji, določenimi
v zakonu, opravljajo začasna in občasna dela.
Naloge posredovanja dela za osebe z začasnim zatočiščem
opravlja ministrstvo, pristojno za notranje zadeve, v sodelovanju z Republiškim
zavodom za zaposlovanje.
Ministrstvo, pristojno za notranje zadeve, izda osebi z
začasnim zatočiščem napotnico. Na podlagi napotnice sklenejo osebe z začasnim
zatočiščem in delodajalec pogodbo o delu.
Delodajalec je dolžan en izvod pogodbe o delu poslati ministrstvu,
pristojnemu za notranje zadeve,.
Za opravljanje dela iz prvega odstavka tega člena oseba z
začasnim zatočiščem ne potrebuje delovnega dovoljenja.
24.a člen
Osebe z začasnim zatočiščem v Republiki Sloveniji lahko
pridobijo status tujca z dovoljenjem za stalno prebivanje, ne glede na določbe
zakona o tujcih.
Vlogo za izdajo dovoljenja za stalno prebivanje vložijo osebe
iz prejšnjega odstavka na upravni enoti, na območju katere je nastanitveni
center oziroma kjer prebivajo. Vlogi morajo priložiti dokazilo o priznanem
statusu začasnega zatočišča in potrdilo ministrstva, pristojnega za notranje
zadeve, o naslovu prebivališča za osebe, ki bivajo v nastanitvenih centrih.
O izdaji dovoljenja za stalno prebivanje odloča Ministrstvo
za notranje zadeve po skrajšanem postopku.
Osebe z začasnim zatočiščem so v postopku izdaje dovoljenja
za stalno prebivanje oproščene plačila upravne takse.
24.b člen
Osebe z začasnim zatočiščem od dneva pridobitve dovoljenja za
stalno prebivanje ne plačujejo šolnine v srednješolskem in visokošolskem
izobraževanju. 
25. člen
Pomoč pri uveljavljanju pravic po tem zakonu organizira ministrstvo,
pristojno za notranje zadeve, v sodelovanju s pristojnimi ministrstvi.
25.a člen
Ministrstvo, pristojno za notranje zadeve, v sodelovanju s
pristojnimi ministrstvi zagotavlja pomoč pri vključevanju oseb, ki so pridobile
dovoljenje za stalno prebivanje po tem zakonu, v kulturno, gospodarsko in
družbeno življenje Republike Slovenije. Pri tem:
-       
zagotavlja informacije o pravicah in dolžnostih, ki gredo osebam, ki so
pridobile dovoljenje za stalno prebivanje po tem zakonu;
-       
zagotavlja pomoč pri uveljavljanju pravic in obveznosti, ki gredo
osebam, ki so pridobile dovoljenje za stalno prebivanje po tem zakonu;
-       
organizira tečaje iz slovenskega jezika in seznanjanje s slovensko
zgodovino, kulturo in ustavno ureditvijo;
-       
zagotavlja sredstva za opravljanje izpitov iz slovenskega jezika;
-       
organizira tečaje in druge oblike strokovnega usposabljanja.
Ministrstvo, pristojno za notranje zadeve, zagotavlja
sredstva za izvajanje integracijskih ukrepov iz prejšnjega odstavka. Ministrstvo,
pristojno za notranje zadeve, lahko delno ali v celoti prepusti izvajanje
posameznih integracijskih ukrepov človekoljubnim ali drugim organizacijam. 
V. VRAČANJE V DOMOVINO
26. člen
Ko prenehajo razmere iz 2. člena tega zakona, Vlada Republike
Slovenije določi rok za zapustitev države. Vrnitev oseb z začasnim zatočiščem organizira
ministrstvo, pristojno za notranje zadeve,.
VI. KAZENSKE DOLOČBE
27. člen
Z denarno kaznijo najmanj 160.000 tolarjev se kaznuje za
prekršek delodajalec pravna oseba ali posameznik, ki stori prekršek v zvezi s
samostojnim opravljanjem dejavnosti, če sklene pogodbo o delu z osebo z
začasnim zatočiščem brez napotnice (tretji odstavek 24. člena).
Z denarno kaznijo najmanj 16.000 tolarjev se kaznuje za
prekršek iz prejšnjega odstavka tudi odgovorna oseba pravne osebe.
Z denarno kaznijo najmanj 16.000 tolarjev se kaznuje za
prekršek delodajalec posameznik, če sklene pogodbo o delu z osebo z začasnim
zatočiščem brez napotnice (tretji odstavek 24. člena).
28. člen
Z denarno kaznijo najmanj 6.000 tolarjev, se kaznuje za prekršek
oseba z začasnim zatočiščem, ki ne prijavi vsake spremembe kraja prebivanja v
skladu s 15. členom tega zakona.
29. člen
Z denarno kaznijo najmanj 2.000 tolarjev se kaznuje za prekršek
oseba, ki ne upošteva omejitve gibanja v skladu s četrtim odstavkom 7. člena
tega zakona.

Zakon o začasnem zatočišču – ZZZat (Uradni
list RS, št. 20/97) vsebuje naslednje prehodne in
končne določbe:
»VII. PREHODNE IN KONČNE DOLOČBE
30. člen
Vlada Republike Slovenije z uredbo določi, kateri državljani
Republike Bosne in Hercegovine, ki so bili zaradi razmer v Republiki Bosni in
Hercegovini pred uveljavitvijo tega zakona evidentirani pri Rdečem križu
Slovenije, lahko pridobijo začasno zatočišče po tem zakonu, po kakšnem postopku
in za koliko časa.
31. člen
Obstoječe evidence evidentiranih oseb se posredujejo ministrstvu
pristojnemu za notranje zadeve in uradu.
32. člen
Ta zakon začne veljati petnajsti dan po objavi v Uradnem listu
Republike Slovenije.«.

Odločba o razveljavitvi 30. člena zakona o
začasnem zatočišču in odpravi uredbe o pridobitvi začasnega zatočišča za
državljane Bosne in Hercegovine (Uradni list RS, št. 94/00) spreminja 30. člen zakona tako, da
se glasi:
»30. člen
(razveljavljen).«.

Zakon o dopolnitvah zakona o začasnem
zatočišču – ZZZat-A (Uradni list RS, št. 67/02) vsebuje naslednje prehodne in
končno določbo:
»3. člen
Osebe iz 24.a člena zakona, ki so pridobile dovoljenje za
stalno prebivanje v Republiki Sloveniji in prebivajo v nastanitvenih centrih
urada, imajo pravico do nadaljnjega prebivanja v nastanitvenih centrih največ
18 mesecev od uveljavitve tega zakona, razen v tistih, ki se deloma ali v
celoti zapirajo.
Prejšnji odstavek se ne uporablja za mladoletne osebe,
invalide, starejše osebe, nosečnice, samske ženske, starše samohranilce z
mladoletnimi otroci, žrtve spolnih zlorab ter mučenja ali organiziranega
nasilja, za katere zdravstvena komisija pri uradu, zaradi posebej utemeljenih
razlogov, predlaga nadaljnje bivanje v nastanitvenih centrih, ki jih določi
urad.
Osebe iz prejšnjega odstavka so po 18 mesecih od uveljavitve
tega zakona, dolžne prispevati k nastanitvi in oskrbi v nastanitvenem centru.
Merila za določitev prispevka k nastanitvi in oskrbi in način plačevanja
prispevka določi Vlada Republike Slovenije.
Sredstva za nastanitev in oskrbo iz prvega odstavka tega
člena zagotavlja urad.
4. člen
Osebe z začasnim zatočiščem in osebe, ki so pridobile
dovoljenje za stalno prebivanje po tem zakonu in ki se odločijo za zasebno
nastanitev, imajo pravico do denarnega nadomestila za nastanitev.
Višino, dobo in način izplačevanja denarnega nadomestila določi
Vlada Republike Slovenije.
Sredstva za denarno nadomestilo iz prvega odstavka tega člena
zagotavlja in izplačuje urad.
5. člen
Osebe iz 24.a člena zakona vložijo vlogo za izdajo dovoljenja
za stalno prebivanje v roku šestih mesecev od uveljavitve tega zakona.
Za osebe z začasnim zatočiščem, ki so v postopku ugotavljanja
nadaljnje upravičenosti do začasnega zatočišča, prične teči rok iz prejšnjega
odstavka z dnem dokončnosti upravnega akta.
6. člen
Do vključitve v obvezno zdravstveno zavarovanje oseb iz 24.a
člena zakona, krije stroške zdravstvenih storitev urad, vendar ne več kot tri
mesece od dneva pridobitve dovoljenja za stalno prebivanje.
Do uveljavitve pravice do denarne socialne pomoči, imajo
osebe iz 24.a člena zakona, ki so nastanjene izven nastanitvenih centrov,
pravico do prejemanja človekoljubne pomoči v skladu z uredbo o prispevku oseb z
začasnim zatočiščem k oskrbi in nastanitvi v nastanitvenem centru in višini
človekoljubne pomoči, ki jo lahko prejemajo osebe z začasnim zatočiščem (Uradni
list RS, št. 54/99 in 1/2000), vendar ne več kot tri mesece od dneva pridobitve
dovoljenja za stalno prebivanje.
7. člen
Za osebe, ki pridobijo dovoljenje za stalno prebivanje po tem
zakonu, ne velja omejitev iz drugega odstavka 8. člena zakona glede predpisane
dolžine bivanja v Republiki Sloveniji v primeru, če zaprosijo za sprejem v
državljanstvo Republike Slovenije.
8. člen
Dovoljenje za stalno prebivanje, pridobljeno na podlagi tega
zakona se razveljavi:
-       
če je tujec namenoma dal napačne podatke o svoji istovetnosti ali druge
netočne podatke ali je namenoma prikril okoliščine, ki so pomembne za izdajo
dovoljenja.
Dovoljenje za stalno prebivanje se lahko odpove:
-       
če je bil s pravnomočno sodbo obsojen zaradi kaznivega dejanja na
nepogojno zaporno kazen, daljšo od petih let,
-       
če obstaja sum, da bi lahko ogrožal varnost države, javno varnost ali
mir.
Zoper odločbo o razveljavitvi in odpovedi prebivanja je
dovoljena pritožba na Vlado Republike Slovenije v roku petnajstih dni od njene
vročitve.
Dovoljenje za stalno prebivanje preneha veljati:
-       
če je dovoljenje razveljavljeno,
-       
če je dovoljenje odpovedano,
-       
če je tujcu izrečena stranska kazen izgona tujca iz države ali varstveni
ukrep odstranitve tujca iz države,
-       
če se tujec odreče dovoljenju, in sicer z dnem podane izjave o odreku dovoljenja
za stalno prebivanje,
-       
če tujec pridobi državljanstvo Republike Slovenije,
-       
če se tujec izseli ali ostane v tujini neprekinjeno eno leto in o tem ne
obvesti organa, ki mu je izdal dovoljenje.
9. člen
Določbe tega zakona se uporabljajo samo za osebe, ki imajo na
dan uveljavitve tega zakona začasno zatočišče.
10. člen
Ta zakon začne veljati trideseti dan po objavi v Uradnem
listu Republike Slovenije.«.

Zakon o prenosu nalog nekaterih vladnih služb
na ministrstva – ZPNNVSM (Uradni list RS, št. 2/04) določa tudi:
»3. člen
S 1. aprilom 2004 se spremenijo naslednje določbe:
1.     
v zakonu o začasnem zatočišču (Uradni list RS, št. 20/97, 94/2000 – odl.
US in 67/2002):
- 
v 11. členu se besedilo "Urad za priseljevanje in begunce Vlade
Republike Slovenije (v nadaljnjem besedilu: urad)" nadomesti z besedilom
"ministrstvo, pristojno za notranje zadeve";
- 
v 18. členu, v drugem odstavku 21. člena, v 24. členu, v drugem odstavku
24.a člena, v 25. členu, v 25.a členu in v 26. členu se beseda "urad"
v ustreznih sklonih nadomesti z besedilom "ministrstvo, pristojno za
notranje zadeve,";
- 
v prvem stavku drugega odstavka 18. člena se besedilo "iz evidence
organov za notranje zadeve" nadomesti z besedami "iz lastnih
evidenc";
- 
v drugem odstavku 19. člena se besedilo "Urad in ministrstvo,
pristojno za notranje zadeve morata" nadomesti z besedilom
"Ministrstvo, pristojno za notranje zadeve, mora", besedilo "za
potrebe dela urada, ministrstva pristojnega za notranje zadeve" pa se
nadomesti z besedilom "za potrebe dela ministrstva, pristojnega za
notranje zadeve";
2.     
[…]
ter vsebuje naslednjo končno določbo:
»4. člen
Ta zakon začne veljati petnajsti dan po objavi v Uradnem
listu Republike Slovenije.«.