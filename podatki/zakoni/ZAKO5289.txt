1. člen
(cilj zakona)
Cilj tega zakona je olajšati dostop do alternativnega
reševanja sporov in spodbuditi mirno reševanje sporov s spodbujanjem uporabe
mediacije in zagotavljanjem uravnoteženega odnosa med mediacijo in sodnimi
postopki.
2. člen
(področje uporabe)
(1) S tem zakonom se ureja mediacija v sporih iz
civilnopravnih, gospodarskih, delovnih, družinskih in drugih
premoženjskopravnih razmerij v zvezi z zahtevki, s katerimi stranke lahko
prosto razpolagajo in se glede njih poravnajo, razen če je s posebnim zakonom
za posamezne od teh sporov določeno drugače. 
(2) Določbe tega zakona se smiselno uporabljajo tudi za
mediacijo v drugih sporih, kolikor to ustreza naravi pravnega razmerja, iz
katerega izvira spor, in če tega poseben zakon ne izključuje. 
(3) Ob upoštevanju določb četrtega odstavka tega člena se ta
zakon uporablja ne glede na to, ali predstavlja temelj za mediacijo sporazum
strank, dosežen pred ali po nastanku spora, zakon, napotilo ali predlog s
strani sodišča, arbitraže ali pristojnega državnega organa. 
(4) Določbe tega zakona se uporabljajo tudi za mediacijo, ki
jo vodi sodnik, ki ni pristojen za nobenega od sodnih postopkov v zvezi z zadevnim
sporom. Zakon pa se ne uporablja za primere, ko poskuša mirno rešitev spora
doseči sodišče ali sodnik, ki mu je zadeva predložena v reševanje, med sodnim
postopkom o zadevnem sporu, oziroma arbiter v arbitražnem postopku o tem sporu.
3. člen
(opredelitev pojmov)
(1) V tem zakonu: 
a)    
»mediacija« pomeni postopek, v katerem stranke prostovoljno s pomočjo
nevtralne tretje osebe (mediatorja) skušajo doseči mirno rešitev spora, ki
izvira iz ali je v zvezi s pogodbenim ali drugim pravnim razmerjem, ne glede na
to, ali se za ta postopek uporablja izraz mediacija, konciliacija, pomirjanje,
posredovanje v sporih ali drug podoben izraz. 
b)    
»mediator oziroma mediatorka (v nadaljnjem besedilu: mediator)« pomeni
vsako tretjo osebo, ki je zaprošena, da vodi mediacijo, ne glede na njen naziv
ali poklic in ne glede na način, na katerega je bila imenovana ali zaprošena za
vodenje mediacije in ki zaprosilo sprejme. V postopku lahko sodeluje eden ali
več mediatorjev. 
(2) Kadar se ta zakon sklicuje na sporazum strank, se to nanaša
tudi na pravila institucije, pri kateri poteka mediacija, če so stranke
pristale na uporabo teh pravil.
4. člen
(razlaga zakona)
(1) Pri razlagi določb tega zakona je treba upoštevati
potrebo po spodbujanju enotne uporabe Vzorčnega zakona UNCITRAL o mednarodni
trgovinski konciliaciji ter načelo vestnosti in poštenja. 
(2) Vprašanja, ki niso izrecno urejena, se rešujejo skladno s
splošnimi načeli, na katerih temelji ta zakon, zlasti z načeli prostovoljnega
sodelovanja, enakega obravnavanja strank, avtonomije strank v postopku,
zaupnosti postopka in nepristranskosti mediatorja.
5. člen
(drugačen dogovor strank)
Razen glede uporabe določb 4. člena, tretjega odstavka 8.
člena in 17. člena tega zakona se lahko stranke o vprašanjih, ki jih ureja ta
zakon, dogovorijo tudi drugače ali izključijo uporabo posamezne določbe tega
zakona.
6. člen
(začetek mediacije)
(1) Če so se stranke vnaprej sporazumele, da bodo z mediacijo
reševale medsebojne spore, ki utegnejo nastati iz določenega pravnega razmerja,
ali če mediacijo za reševanje določene vrste sporov predpisuje zakon, se
mediacija začne, ko stranka prejme predlog nasprotne stranke za začetek
mediacije. 
(2) V primerih, ki niso zajeti v prejšnjem odstavku, se
mediacija glede že nastalega spora začne z dnem, ko se stranke v tem sporu
sporazumejo za mediacijo. Če ena stranka drugi predlaga mediacijo, pa v
tridesetih dneh od dne, ko ji je poslala predlog, oziroma v roku, ki je določen
v predlogu, ne prejme sprejema predloga, lahko šteje, da je predlog za
mediacijo zavrnjen.
7. člen
(imenovanje mediatorjev)
(1) Stranke imenujejo mediatorja sporazumno, razen če so se
sporazumele za drugačen postopek imenovanja. 
(2) Stranke lahko za pomoč pri imenovanju mediatorjev
zaprosijo tretjo osebo ali institucijo in sicer tako, da: 
a)    
stranka zaprosi, da oseba ali institucija priporoči primerne mediatorje;
ali 
b)    
se stranke sporazumejo, da oseba ali institucija neposredno imenuje
mediatorje. 
(3) Oseba ali institucija iz prejšnjega odstavka ukrene vse
potrebno glede na okoliščine spora, da se imenujejo neodvisni in nepristranski
mediatorji. Če je to primerno zaradi zagotovitve neodvisnosti in nepristranosti
mediacije ali iz drugih upravičenih razlogov, lahko priporoči ali imenuje
mediatorja, ki nima istega državljanstva kot stranke. 
(4) Kdor je zaprošen, da vodi mediacijo, mora takoj razkriti
vse okoliščine, ki bi lahko vzbujale utemeljen dvom o njegovi neodvisnosti in
nepristranskosti. Ta dolžnost ga veže ves čas postopka mediacije.
8. člen
(potek mediacije)
(1) Stranke se lahko sporazumejo o poteku mediacije. To lahko
storijo tudi s sklicevanjem na kakšna obstoječa pravila. 
(2) Če se stranke o poteku mediacije niso sporazumele,
mediator vodi postopek, kot šteje za primerno. Pri tem upošteva vse okoliščine
primera, morebitne želje strank in potrebo po hitri in trajni rešitvi spora. 
(3) Mediator mora delovati neodvisno in nepristransko in si
prizadevati za enako obravnavanje strank, upoštevaje vse okoliščine primera. 
(4) Mediator lahko ves čas mediacije daje predloge za rešitev
spora. Rešitev, ki jo predlaga mediator, strank ne zavezuje.
9. člen
(komuniciranje mediatorja s strankami)
Mediator se lahko srečuje ali komunicira z vsako stranko
posebej ali z vsemi skupaj.
10. člen
(razkritje podatkov strankam)
Podatke v zvezi s sporom, ki jih mediator prejme od stranke,
lahko razkrije drugim strankam mediacije, razen če mu jih je stranka razkrila
pod izrecnim pogojem, da ostanejo zaupni.
11. člen
(zaupnost podatkov)
Vsi podatki, ki izvirajo iz mediacije ali so z njo povezani,
so zaupni, razen če so se stranke sporazumele drugače, če njihovo razkritje
zahteva zakon ali če je razkritje potrebno za izpolnitev ali prisilno izvršitev
sporazuma o rešitvi spora.
12. člen
(dopustnost dokazov v drugem postopku)
(1) Stranke, mediatorji in tretje osebe, ki so sodelovale pri
mediaciji, se v arbitražnem, sodnem ali drugem podobnem postopku ne smejo
sklicevati na oziroma predložiti kot dokaz ali pričati o: 
a)    
vabilu stranke k mediaciji ali dejstvu, da je bila stranka pripravljena
sodelovati v mediaciji; 
b)    
mnenjih in predlogih glede možne rešitve spora, ki so jih stranke
izrazile med mediacijo; 
c)    
izjavah ali priznanjih dejstev, ki so jih stranke dale med mediacijo; 
d)    
predlogih mediatorja; 
e)    
dejstvu, da je stranka pokazala pripravljenost sprejeti mediatorjev
predlog za mirno rešitev spora; 
f)     
listinah, pripravljenih izključno za potrebe mediacije. 
(2) Določba prejšnjega odstavka velja ne glede na obliko
podatkov in dokazov. 
(3) Podatki iz prvega odstavka tega člena se v postopku pred
arbitražo, sodiščem ali drugim državnim organom lahko razkrijejo ali uporabijo
v dokazne namene samo pod pogoji in v obsegu, ki ga zahteva zakon, zlasti
zaradi razlogov javnega reda (npr. zaščita interesov otrok ali preprečitev
posega v telesno ali duševno celovitost osebe) ali kolikor je potrebno za
izpolnitev ali prisilno izvršitev sporazuma o rešitvi spora, sicer pa takšni
podatki predstavljajo nedopustno dejstvo ali dokaz. 
(4) Določbe prvega, drugega in tretjega odstavka tega člena
se uporabljajo ne glede na to, ali je arbitražni, sodni ali drug podoben
postopek povezan s sporom, glede katerega je potekala ali poteka mediacija. 
(5) Razen v primerih iz prvega odstavka tega člena dokazi, ki
so sicer dopustni v arbitražnem, sodnem ali drugem podobnem postopku, ne
postanejo nedopustni samo zato, ker so bili uporabljeni v postopku mediacije.
13. člen
(konec mediacije)
Mediacija se konča: 
a)    
če je sklenjen sporazum o rešitvi spora, z dnem sklenitve tega
sporazuma; 
b)    
če se stranke ne sporazumejo o imenovanju mediatorja v 30 dneh od
začetka mediacije, z iztekom tega roka; 
c)    
če mediator po posvetovanju s strankami izjavi, da nadaljevanje postopka
ni smiselno, z dnem te izjave; 
d)    
če stranke pisno izjavijo mediatorju, da je postopek zaključen, z dnem
te izjave; 
e)    
če ena stranka pisno izjavi drugim strankam in mediatorju, da je
postopek zaključen, z dnem te izjave. Če v postopku sodeluje več strank, ki so
pripravljene mediacijo med seboj nadaljevati, se mediacija konča samo za
stranko, ki je podala izjavo.
14. člen
(sporazum o rešitvi spora)
(1) Mediator lahko sodeluje pri oblikovanju besedila
sporazuma o rešitvi spora. 
(2) Stranke se lahko sporazumejo, da se sporazum o rešitvi
spora sestavi v obliki neposredno izvršljivega notarskega zapisa, poravnave
pred sodiščem ali arbitražne odločbe na podlagi poravnave.
15. člen
(mediator kot arbiter)
Če se stranke niso sporazumele drugače, mediator ne more
nastopati kot arbiter v sporu, ki je bil ali je predmet mediacije, ali v drugem
sporu, ki izvira iz istega pravnega razmerja ali je z njim v zvezi.
16. člen
(uvedba arbitražnega ali sodnega postopka)
(1) Če so se stranke sporazumele za mediacijo in se izrecno
zavezale, da do preteka določenega časa ali do nastopa določenega dogodka ne
bodo začele arbitražnega ali sodnega postopka glede obstoječega ali bodočega
spora, mora arbitraža oziroma sodišče na ugovor tožene stranke zavreči tožbo,
razen če tožeča stranka izkaže, da bi sicer nastale težke in nepopravljive
posledice. Ta ugovor mora tožena stranka podati najkasneje v odgovoru na tožbo.
(2) Sodišče zavrže tožbo tudi tedaj, kadar zakon predpisuje
obvezen postopek mediacije pred vložitvijo tožbe. 
(3) Začetek arbitražnega ali sodnega postopka sam po sebi ne
pomeni odpovedi sporazumu o mediaciji niti zaključka postopka mediacije.
17. člen
(učinek mediacije na zastaralne in prekluzivne roke)
(1) Zastaranje zahtevka, ki je predmet mediacije, med
trajanjem mediacije ne teče. 
(2) Če se mediacija konča brez sporazuma o rešitvi spora, se
zastaranje nadaljuje od trenutka, ko je postopek končan brez sporazuma o
rešitvi spora. Čas, ki je pretekel pred začetkom mediacije, se všteje v
zastaralni rok, ki ga določa zakon. 
(3) Če je s posebnim predpisom določen rok za vložitev tožbe,
se ta rok v zvezi z zahtevkom, ki je predmet mediacije, ne izteče prej kot 15
dni po koncu mediacije.
18. člen
(stroški mediacije)
(1) Mediator ima pravico do nagrade in povračila razumnih
stroškov, razen če se je s strankami sporazumel drugače ali drugače določajo
pravila institucije, pri kateri poteka mediacija. 
(2) Če se stranke niso drugače sporazumele, vsaka stranka
nosi svoje stroške, skupne stroške mediacije pa nosijo stranke po enakih delih.
19. člen
(prehodna določba)
Določbe tega zakona se ne uporabljajo za postopke mediacije,
ki so se začeli pred uveljavitvijo tega zakona, razen če se stranke sporazumejo
drugače.
20. člen
(končna določba)
Ta zakon začne veljati petnajsti dan po objavi v Uradnem
listu Republike Slovenije.
Št. 710-01/08-6/1
Ljubljana, dne 23. maja 2008
EPA 1929-IV
Državni zbor 
Republike Slovenije 
France Cukjati, dr. med., l.r. 
Predsednik