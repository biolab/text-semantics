1. člen
(vsebina zakona)
S tem zakonom se ureja priznavanje pravice do dodatka k
pokojnini za delo in izjemne dosežke na področju športa (v nadaljnjem besedilu:
dodatek) ter določajo pogoji in postopek za njegovo priznanje in izplačilo.
2. člen
(upravičenec)
Upravičenec ali upravičenka do dodatka je državljan ali
državljanka Republike Slovenije, ki je z delom in izjemnimi dosežki na področju
športa (v nadaljnjem besedilu: izjemni dosežki) trajno prispeval k razvoju
družbe in ugledu Republike Slovenije, in je uživalec pokojnine po splošnih
predpisih, ali je uživalec pokojnine iz tujine, če je z državo, iz katere
prejema pokojnino, sklenjena mednarodna pogodba ali če ta država priznava
pravico do izplačevanja pokojnine v tujino državljanom Republike Slovenije (v
nadaljnjem besedilu: upravičenec).
3. člen
(kriteriji za pridobitev pravice do dodatka)
(1) Pravico do dodatka pridobi upravičenec, ki je z izjemnimi
dosežki na področju športa trajno prispeval k razvoju družbe in ugledu Republike
Slovenije, tako da je:
-       
vrhunski športnik, ki je dobitnik olimpijske ali paraolimpijske medalje,
medalje z olimpijade gluhih, medalje s šahovske olimpijade,
-       
vrhunski športnik, ki je dobitnik medalje v članski konkurenci s
svetovnih prvenstev v olimpijskih ali paraolimpijskih kolektivnih ali
individualnih športnih panogah ali medalje s svetovnih prvenstev gluhih,
-       
kot športnik dobitnik Bloudkove nagrade za življenjsko delo ali vrhunski
mednarodni športni dosežek.
(2) Ne glede na prejšnji odstavek tega člena do pravice do
dodatka niso upravičene osebe, ki jih je pristojna nacionalna panožna (ali
mednarodna) športna zveza kaznovala v skladu z Zakonom o ratifikaciji
Mednarodne konvencije proti uporabi nedovoljenih snovi v športu (Uradni list RS
– Mednarodne pogodbe, št. 15/07) s prepovedjo tekmovanj za dve leti ali več, če
je bila uporaba nedovoljenih snovi v športu storjena naklepno.
(3) Ne glede na prvi odstavek tega člena do pravice do
dodatka niso upravičene osebe, ki so bile pravnomočno obsojene na nepogojno
kazen zapora za naklepna kazniva dejanja, ki je daljša od šestih mesecev, pa
jim obsodba še ni bila izbrisana.
4. člen
(višina dodatka)
(1) Dodatek se odmeri v odstotku od razlike med starostno ali
invalidsko pokojnino, ki jo prejema upravičenec in zneskom starostne pokojnine
moškega, odmerjene od najvišje pokojninske osnove za 40 let pokojninske dobe po
splošnih predpisih. Dodatek znaša najmanj 70 in največ 100 odstotkov razlike,
in sicer glede na vrsto in število prejetih medalj oziroma nagrad.
(2) Pri odmeri dodatka se upošteva mesečni znesek starostne ali
invalidske pokojnine, ki pripada upravičencu na dan priznanja pravice do
dodatka. Zavod za pokojninsko in invalidsko zavarovanje izplačuje dodatek na
podlagi vloge od prvega dne naslednjega meseca po vložitvi zahteve.
(3) Minister, pristojen za šport (v nadaljnjem besedilu:
minister), podrobneje določi kriterije za določitev odstotka iz prvega odstavka
tega člena.
5. člen
(postopek priznanja pravice do dodatka)
(1) Pravico do dodatka upravičenec pridobi na podlagi odločbe
ministrstva, če izpolnjuje kriterije iz 2. in 3. člena tega zakona.
(2) Ministrstvo, pristojno za šport (v nadaljnjem besedilu:
ministrstvo), začne postopek za priznanje pravice do dodatka na predlog osebe,
ki meni, da izpolnjuje pogoje iz 2. in 3. člena tega zakona.
(3) Predlog za priznanje pravice oseba iz prejšnjega odstavka
lahko poda največ tri mesece pred pridobitvijo pravice do starostne pokojnine
po splošnih predpisih, ob pridobitvi pravice do invalidske pokojnine po
splošnih predpisih oziroma ob pričetku izplačevanja pokojnine iz tujine.
Upravičenec lahko predlog za priznanje pravice poda tudi potem, ko je že
pridobil pravico do starostne ali invalidske pokojnine po splošnih predpisih
oziroma po pričetku izplačevanja pokojnine iz tujine.
(4) Podatke o državljanstvu upravičenca ter o izpolnjevanju kriterijev
iz 3. člena tega zakona pridobi ministrstvo iz uradnih evidenc ter od
pristojnih nacionalnih panožnih ali mednarodnih športnih zvez na podlagi
soglasja osebe iz drugega odstavka tega člena, ki ga ta poda z vložitvijo
predloga.
(5) Z odločbo se ugotovi, za kateri izjemni dosežek na
področju športa iz prvega odstavka 3. člena tega zakona upravičencu pripada
pravica do dodatka, in odloči o upravičenosti do dodatka ter višini dodatka, ki
pripada upravičencu.
(6) Če ministrstvo po izdaji odločbe iz prvega odstavka tega
člena ugotovi, da oseba iz drugega odstavka tega člena v času njene izdaje ni
izpolnjevala pogojev za pridobitev pravice do dodatka ali da je upravičenec po
izdaji odločbe prenehal izpolnjevati pogoje za pridobitev pravice, ali da so po
izdaji odločbe ugotovljene okoliščine iz drugega in tretjega odstavka 3. člena
tega zakona, ali če upravičenec poda pisno izjavo, da se pravici do dodatka
odreka, se pravica do dodatka z odločbo ukine. V odločbi o ukinitvi pravice do
dodatka se odloči tudi o znesku neupravičeno prejetega dodatka, ki ga predstavlja
višina dodatka, izplačanega od dneva, ko upravičenec ni več izpolnjeval pogojev
za pridobitev pravice do dodatka. Neupravičeno prejeta sredstva je upravičenec
dolžan vrniti izplačevalcu dodatka v 60 dneh od izvršljivosti odločbe.
(7) Za vprašanja postopka, ki jih ta zakon ne ureja, se
smiselno uporabljajo določbe zakona, ki ureja splošni upravni postopek.
6. člen
(pogoji za izplačilo dodatka)
(1) Pravico do izplačila dodatka upravičenec uveljavlja z
vlogo za izplačilo dodatka pri Zavodu za pokojninsko in invalidsko zavarovanje
Slovenije (v nadaljnjem besedilu: Zavod). Vlogi mora priložiti odločbo iz
prvega odstavka 5. člena tega zakona, podatke o tem, ali je uživalec pokojnine
iz tujine, če je z državo, iz katere prejema pokojnino, sklenjena mednarodna
pogodba ali če ta država priznava pravico do izplačevanja pokojnine v tujino državljanom
Republike Slovenije ter o višini pokojnine iz tujine.
(2) Pravico do izplačila dodatka pridobi upravičenec, ko
pridobi pravico do starostne ali invalidske pokojnine po splošnih predpisih ali
ko se mu prične izplačevati pokojnina iz tujine, oziroma od prvega naslednjega
dne po vložitvi vloge za priznanje dodatka, če je vloga vložena potem, ko je že
pridobil pravico do starostne ali invalidske pokojnine po splošnih predpisih
oziroma po pričetku izplačevanja pokojnine iz tujine, če je ob pridobitvi pravice
do pokojnine po splošnih predpisih oziroma ob začetku izplačevanja pokojnine iz
tujine državljan Republike Slovenije.
7. člen
(izplačevanje dodatka in zagotavljanje sredstev)
(1) Dodatek izplačuje Zavod od prvega naslednjega dne po
vložitvi zahteve za izplačilo. Dodatek se izplačuje v mesečnih zneskih skupaj s
pokojnino in se usklajuje kot pokojnine po splošnih predpisih.
(2) Sredstva za izplačevanje dodatka zagotavlja Republika Slovenija
iz državnega proračuna, skladno z zakonom, ki ureja poračunavanje finančnih
obveznosti Republike Slovenije iz pokojninskega in invalidskega zavarovanja.
8. člen
(razlogi za prenehanje izplačevanja dodatka)
(1) Pravica do dodatka s smrtjo upravičenca preneha in je ni
mogoče prenesti na drugo osebo, ki je upravičena do vdovske oziroma družinske
pokojnine po splošnih predpisih.
(2) Zavod preneha izplačevati dodatek, če ministrstvo pravico
do dodatka z odločbo ukine, in sicer s prvim dnem naslednjega meseca po
dokončnosti odločbe.
9. člen
(evidenca)
(1) Ministrstvo vzpostavi, vodi in vzdržuje enotno evidenco upravičencev
do dodatka, v kateri se zbirajo naslednji podatki:
-       
ime in priimek,
-       
prebivališče,
-       
rojstni podatki,
-       
enotna matična številka občana,
-       
datum pridobitve pravice do starostne oziroma invalidske pokojnine
oziroma datum začetka izplačevanja pokojnine iz tujine,
-       
številka in datum odločbe o priznanju pravice do dodatka iz prvega
odstavka 5. člena tega zakona ter datum priznanja pravice do dodatka,
-       
podatek o doseženem izjemnem dosežku iz prvega odstavka 3. člena tega zakona,
-       
podatek o odstotku iz prvega odstavka 4. člena tega zakona,
-       
številka in datum odločbe o ukinitvi pravice do dodatka iz šestega
odstavka 5. člena tega zakona, datum prenehanja pravice do dodatka in
-       
razlog prenehanja pravice do dodatka.
(2) Evidenca iz prejšnjega odstavka je javna.
(3) Osebni podatki iz tega člena se zbirajo, obdelujejo,
shranjujejo in posredujejo samo za potrebe izvajanja nalog v zvezi z odločanjem
o priznanju in prenehanju pravice do dodatka, evidentiranjem izplačevanja
dodatka ter za statistične namene. Pri izdelavi statističnih analiz se osebni
podatki uporabljajo in obdelujejo v anonimizirani obliki.
(4) Ne glede na drugi odstavek tega člena osebni podatki, ki
se nanašajo na prebivališče, rojstne podatke, enotno matično številko občana in
datum pridobitve pravice do starostne ali invalidske pokojnine oziroma datum
začetka izplačevanja pokojnine iz tujine, niso javni.
(5) Osebni in drugi podatki, ki se vpisujejo v evidenco, se
pridobivajo iz podatkov v spisu, lahko pa tudi iz že obstoječih zbirk podatkov.
(6) Podatki iz evidence se hranijo trajno v skladu s
posebnimi predpisi.

Zakon o dodatku k pokojnini za delo in izjemne
dosežke na področju športa – ZDPIDŠ (Uradni list RS, št. 34/17) vsebuje naslednje prehodne in
končno določbo:
»PREHODNE IN KONČNA DOLOČBA
10. člen
(izplačevanje pokojnin na
področju športa, priznanih po Zakonu o izjemnem priznanju in odmeri starostne
pokojnine osebam, ki imajo posebne zasluge)
(1) Pokojnine, priznane upravičencem na področju športa na
podlagi Zakona o izjemnem priznanju in odmeri starostne pokojnine osebam, ki
imajo posebne zasluge (Uradni list SRS, št. 18/74 in 14/90, v nadaljnjem
besedilu: ZIPO) oziroma družinske (vdovske) pokojnine, odmerjene njihovim
družinskim članom od teh pokojnin po splošnih predpisih, se po uveljavitvi tega
zakona izplačujejo v znesku, ki je upravičencem oziroma njihovim družinskim
članom pripadal za zadnji mesec pred uveljavitvijo tega zakona in se nato
usklajujejo kot pokojnine po splošnih predpisih.
(2) Po uveljavitvi tega zakona se osebam, ki bi bili po ZIPO
upravičenci po umrlem upravičencu, vendar jim o pravici še ni bilo odločeno,
odmerijo družinske ali vdovske pokojnine v skladu s splošnim predpisom.
(3) Prejemanje pokojnine po ZIPO in dodatka k pokojnini po
tem zakonu se med seboj izključujeta.
11. člen
(končanje že začetih
postopkov)
Postopki za upravičence na področju športa, ki so bili začeti
pred začetkom uporabe tega zakona na podlagi Zakona o izjemnem priznanju in
odmeri starostne pokojnine osebam, ki imajo posebne zasluge (Uradni list SRS,
št. 18/74 in 14/90), se dokončajo po določbah tega zakona.
12. člen
(obdavčitev)
Do spremembe zakona, ki ureja dohodnino, se dodatek po tem
zakonu šteje za pokojnino po zakonu, ki ureja dohodnino.
13. člen
(izjemna pokojnina)
Z uveljavitvijo tega zakona se pravica do izjemne pokojnine
po zakonu, ki ureja šport, šteje kot pravica do dodatka v skladu s tem zakonom
in se pridobi oziroma prizna na način in pod pogoji, ki jih določa ta zakon.
14. člen
(izvršilni predpis)
Minister, pristojen za šport, v treh mesecih po uveljavitvi
tega zakona izda predpis iz tretjega odstavka 4. člena tega zakona.
15. člen
(prenehanje uporabe Zakona
o izjemnem priznanju in odmeri starostne pokojnine osebam, ki imajo posebne
zasluge)
Z dnem uporabe tega zakona se za upravičence na področju
športa preneha uporabljati Zakon o izjemnem priznanju in odmeri starostne
pokojnine osebam, ki imajo posebne zasluge (Uradni list SRS, št. 18/74 in
Uradni list RS, št. 14/90).
16. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne tri mesece po uveljavitvi.«.

Zakon o spremembi Zakona o dodatku k pokojnini
za delo in izjemne dosežke na področju športa – ZDPIDŠ-A (Uradni list RS, št. 119/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.