I. SPLOŠNE DOLOČBE
1. člen
(vsebina zakona)
Ta zakon določa oblike investicijskih spodbud, pogoje, merila
in postopek dodeljevanja investicijskih spodbud, aktivnosti za spodbujanje
investicij in internacionalizacije gospodarskih družb ter postopek priglasitve
in pregleda neposrednih tujih naložb in pristojne organe za izvajanje Uredbe
(EU) 2019/452 Evropskega parlamenta in Sveta z dne 19. marca 2019 o
vzpostavitvi okvira za pregled neposrednih tujih naložb v Uniji (UL L št. 79I
z dne 21. 3. 2019, str. 1), zadnjič spremenjene z Delegirano uredbo
Komisije (EU) 2021/2126 z dne 29. septembra 2021 o spremembi Priloge k
Uredbi (EU) 2019/452 Evropskega parlamenta in Sveta o vzpostavitvi okvira za
pregled neposrednih tujih naložb v Uniji (UL L št. 432 z dne 3. 12.
2021, str. 1), (v nadaljnjem besedilu: Uredba 2019/452/EU).
2. člen
(pomen izrazov)
Posamezni izrazi, uporabljeni v tem zakonu, imajo naslednji pomen:
-       
investicija je naložba v opredmetena in neopredmetena sredstva, ki se
nanaša na vzpostavitev nove gospodarske družbe, širitev zmogljivosti
gospodarske družbe, diverzifikacijo proizvodnje gospodarske družbe v nove
proizvode, ki niso bili predhodno proizvedeni v gospodarski družbi, ali
bistvene spremembe v celotnem proizvodnem procesu gospodarske družbe na območju
Republike Slovenije ali v upravičene stroške, za katere je dopustno
dodeljevanje državnih pomoči za raziskave in razvoj ter inovacije po Uredbi
Komisije (EU) št. 651/2014 z dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187 z dne 26. 6. 2014, str. 1), zadnjič
spremenjena z Uredbo Komisije (EU) 2021/1237 z dne 23. julija 2021 o
spremembi Uredbe (EU) št. 651/2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L
št. 270 z dne 29. 7. 2021, str. 39; v nadaljnjem besedilu:
Uredba 651/2014/EU),
-       
investicije v raziskave in razvoj ter inovacije so investicije v
raziskovalne ali razvojne projekte, ki sodijo v kategorijo temeljnih raziskav,
industrijskih raziskav ali eksperimentalnega razvoja, študije izvedljivosti,
gradnje ali posodobitev raziskovalnih infrastruktur, organizacijske ali
procesne inovacije, svetovalne ali podporne storitve za inovacije ali v
inovacijske grozde, kot so opredeljeni v Uredbi 651/2014/EU,
-       
storitvene dejavnosti so storitve, ki se tržijo na območju Republike
Slovenije in še najmanj v dveh drugih državah,
-       
investicija za potrebe nove gospodarske dejavnosti je naložba v
opredmetena in neopredmetena sredstva, ki zadevajo vzpostavitev nove gospodarske
družbe ali diverzifikacijo dejavnosti gospodarske družbe, pod pogojem, da nova
dejavnost ni enaka ali podobna dejavnosti, ki jo je gospodarska družba že
opravljala,
-       
enaka ali podobna dejavnost je dejavnost, zajeta v istem razredu
(štirimestni številčni šifri) statistične klasifikacije gospodarskih dejavnosti
NACE Revizija 2, kakor je določena v Uredbi (ES) št. 1893/2006 Evropskega
parlamenta in Sveta z dne 20. decembra 2006 o uvedbi statistične
klasifikacije gospodarskih dejavnosti NACE Revizija 2 in o spremembi Uredbe
Sveta (EGS) št. 3037/90 kakor tudi nekaterih uredb ES o posebnih
statističnih področjih (UL L 393, z dne 30. 12. 2006, str. 1),
-       
investitor ali investitorka (v nadaljnjem besedilu: investitor) je
domača ali tuja pravna oseba, ki investira v gospodarsko družbo na območju
Republike Slovenije,
-       
prejemnik ali prejemnica investicijske spodbude (v nadaljnjem besedilu:
prejemnik spodbude) je gospodarska družba, registrirana v Republiki Sloveniji,
kjer se bo izvedla investicija,
-       
nosilec ali nosilka strateške investicije (v nadaljnjem besedilu:
nosilec strateške investicije) je gospodarska družba, registrirana v Republiki
Sloveniji, kjer se bo izvedla strateška investicija,
-       
zaključek investicije pomeni, da so dela končana in je investicija
izvedena v višini, obsegu in času, kot je določeno v pogodbi o dodelitvi
spodbude,
-       
premestitev je prenos enake ali podobne dejavnosti ali njenega dela iz
gospodarske družbe v eni pogodbenici Sporazuma EGP (začetna gospodarska družba)
v gospodarsko družbo v drugi pogodbenici Sporazuma EGP, v kateri se izvede
investicija, ki prejme spodbudo. Do prenosa pride, če izdelek ali storitev v
začetni gospodarski družbi in gospodarski družbi, ki prejme spodbudo, vsaj
delno služi istemu namenu ali izpolnjuje zahteve ali potrebe iste vrste strank,
pri tem pa pride tudi do izgube delovnih mest pri enaki ali podobni dejavnosti
v eni od začetnih gospodarskih družb investitorja v EGP,
-       
tretja država je država, ki ni država članica EU,
-       
neposredna tuja naložba je naložba, ki jo izvede tuji vlagatelj in
katere namen je vzpostavitev ali ohranjanje trajnih in posrednih ali
neposrednih povezav med tujim vlagateljem in gospodarsko družbo s sedežem v
Republiki Sloveniji, s prvo in vsako nadaljnjo neposredno ali posredno
pridobitvijo najmanj 10 % udeležbe v kapitalu ali v glasovalnih pravicah,
-       
tuji vlagatelj je državljan tretje države ali pravna oseba s sedežem v
tretji državi, ki namerava izvesti neposredno tujo naložbo v Republiki
Sloveniji ali pa je to že izvedel; tuji vlagatelj je tudi državljan tretje
države ali pravna oseba s sedežem v tretji državi, ki ima posredno ali
neposredno vsaj 10 % udeležbe v kapitalu ali v glasovalnih pravicah v
pravni osebi s sedežem v državi članici EU in namerava izvesti neposredno tujo
naložbo v Republiki Sloveniji ali pa je to že izvedel,
-       
končni vlagatelj je državljan tretje države ali pravna oseba s sedežem v
tretji državi, ki ima v tujem vlagatelju posredno ali neposredno vsaj 10 %
udeležbe v kapitalu ali v glasovalnih pravicah.
II. OBLIKE, POGOJI IN MERILA DODELJEVANJA INVESTICIJSKIH
SPODBUD
3. člen
(oblike investicijskih spodbud)
(1) Investicijske spodbude (v nadaljnjem besedilu: spodbude) so
lahko v obliki:
-       
subvencije,
-       
kredita, garancije in subvencionirane obrestne mere ter
-       
nakupa nepremičnine v lasti samoupravne lokalne skupnosti po ceni, ki je
nižja od tržne.
(2) Spodbude iz prejšnjega odstavka imajo značaj regionalnih
državnih pomoči ali pomoči za naložbe za mala in srednja podjetja ali državnih
pomoči za raziskave in razvoj ter inovacije, ki se dodeljujejo v skladu s tem
zakonom na podlagi Uredbe 651/2014/EU in, v primeru regionalnih pomoči, uredbo,
ki ureja regionalno karto.
(3) Sredstva za subvencije se zagotovijo v proračunu
Republike Slovenije ter iz drugih domačih in mednarodnih virov.
4. člen
(pogoji za dodelitev spodbud)
(1) Spodbude se dodelijo, če investicija izpolnjuje naslednje
pogoje:
1.     
da je vrednost investicije:
- 
od 1.000.000 do 12.000.000 eurov v predelovalni dejavnosti, pri čemer
investicija v stroje in opremo pomeni najmanj 50 % vrednosti investicije,
- 
od 500.000 do 3.000.000 eurov v storitveni dejavnosti, pri čemer
investicija v stroje in opremo pomeni najmanj 50 % vrednosti investicije,
- 
od 500.000 do 2.000.000 eurov v razvojno-raziskovalni dejavnosti, pri
čemer investicija v stroje in opremo pomeni najmanj 50 % vrednosti
investicije,
2.     
da gospodarska družba ohrani najmanj povprečno število zaposlenih iz
obdobja zadnjih 12 mesecev pred mesecem oddaje vloge v obdobju ohranjanja
investicije,
3.     
da je dodana vrednost na zaposlenega v gospodarski družbi dve leti po
zaključku investicije višja od dodane vrednosti na zaposlenega v gospodarski
družbi v poslovnem letu pred letom oddaje vloge,
4.     
da je nameravana gradnja objektov za izvedbo investicije določena na
lokaciji, ki je skladna s prostorskim aktom, kar je razvidno iz priloženega
mnenja samoupravne lokalne skupnosti,
5.     
da gospodarska družba dosega minimalni prag števila točk na osnovi
ocenjevanja investicije po merilih iz prvega odstavka 5. člena tega zakona
in ima pozitiven vpliv na regijo, v kateri bo investicija izvedena, iz
ekonomskega, okoljskega, prostorskega in socialnega vidika,
6.     
da je za investicijo izkazana ekonomska, finančna, tehnična, prostorska
in tehnološka izvedljivost ter upravičenost investicije in
7.     
da se investicija ne začne izvajati pred oddajo vloge za dodelitev
spodbude.
(2) Če investicija poleg pogojev iz 4., 5., 6. in 7. točke
prejšnjega odstavka izpolnjuje tudi naslednje pogoje:
1.     
da je najnižja vrednost investicije:
- 
12.000.000 eurov v predelovalni dejavnosti, pri čemer investicija v stroje
in opremo pomeni najmanj 50 % vrednosti investicije,
- 
3.000.000 eurov v storitveni dejavnosti, pri čemer investicija v stroje
in opremo pomeni najmanj 50 % vrednosti investicije,
- 
2.000.000 eurov v razvojno-raziskovalni dejavnosti ter pri kateri
investicija v stroje in opremo pomeni najmanj 50 % vrednosti investicije,
2.     
da najpozneje v treh letih po zaključku investicije ustvari in zapolni
najmanj naslednje število novih delovnih mest:
- 
25 v predelovalni dejavnosti, od tega najmanj 5 visokokvalificiranih,
- 
20 v storitveni dejavnosti, od tega najmanj 5 visokokvalificiranih,
- 
10 v razvojno-raziskovalni dejavnosti, od tega najmanj 5 visokokvalificiranih,
in
3.     
da je dodana vrednost na zaposlenega v gospodarski družbi dve leti po
zaključku investicije višja od povprečne dodane vrednosti na zaposlenega v
dejavnosti v Republiki Sloveniji, v katero se gospodarska družba uvršča, in
višja od dodane vrednosti na zaposlenega v gospodarski družbi v poslovnem letu
pred letom oddaje vloge,
se šteje, da bistveno prispeva k razvoju
slovenskega gospodarstva.
(3) Spodbude se na območju »c« uredbe, ki ureja regionalno
karto velikim gospodarskim družbam lahko dodelijo le za investicijo za potrebe
nove gospodarske dejavnosti. Pri opredelitvi velikosti gospodarskih družb se
upoštevajo opredelitve, kot jih določa Priloga I k Uredbi 651/2014/EU.
(4) Spodbude se ne dodelijo za investicije v naslednje
dejavnosti:
1.     
primarni sektor kmetijske proizvodnje,
2.     
sektor ribištva in akvakulture, kakor jih določa Uredba Evropskega
parlamenta in Sveta (EU) št. 1379/2013 z dne 11. decembra 2013 o
skupni ureditvi trgov za ribiške proizvode in proizvode iz ribogojstva in o
spremembi uredb Sveta (ES) št. 1184/2006 in (ES) št. 1224/2009 ter
razveljavitvi Uredbe Sveta (ES) št. 104/2000 (UL L št. 354 z dne
28. 12. 2013, str. 1),
3.     
predelava in trženje kmetijskih proizvodov, kadar je znesek spodbude
določen na podlagi cene ali količine takih proizvodov, ki so kupljeni od
primarnih proizvajalcev ali jih je dala na trg zadevna gospodarska družba, ali
kadar je spodbuda pogojena s tem, da je delno ali v celoti prenesena na
primarne proizvajalce,
4.     
premogovništvo,
5.     
jeklarstvo,
6.     
prometni sektor in povezana infrastruktura,
7.     
ladjedelništvo,
8.     
industrija sintetičnih vlaken,
9.     
proizvodnja in distribucija energije ter energetska infrastruktura,
10.  
proizvodnja orožja in streliva,
11.  
gradbeništvo,
12.  
izobraževanje in
13.  
zdravstveno in socialno varstvo.
(5) Spodbude niso dovoljene:
-       
za dejavnosti, povezane z izvozom, ko je spodbuda neposredno vezana na
izvožene količine, vzpostavitev in delovanje distribucijske mreže ali na druge
tekoče izdatke, povezane z izvozno dejavnostjo,
-       
za gospodarsko družbo, ki je v postopku vračanja neupravičeno prejete
državne pomoči, na osnovi sklepa Evropske komisije, ki je prejeto državno pomoč
iste države članice razglasila za nezakonito in nezdružljivo s skupnim trgom
Skupnosti,
-       
v primerih, ko bi se uporabi domačega blaga dajala prednost pred uporabo
uvoženega blaga in
-       
za investitorja ali gospodarsko družbo kot prejemnika spodbude, ki je
izvedla premestitev v gospodarsko družbo, v kateri naj bi se izvajala
investicija, za katero se zaprosi za spodbudo, v dveh letih pred vlogo za
dodelitev spodbude ali ki bo izvedla premestitev pred potekom dveh let po
zaključku investicije, za katero se zaprosi za spodbudo.
(6) Spodbude se ne dodelijo, če:
1.     
je investicija za isti namen, ki vsebuje sestavine državnih pomoči, že
sofinancirana iz drugih sredstev državnega, lokalnega ali evropskega proračuna
in če skupna višina prejetih sredstev iz tega naslova presega najvišjo
dovoljeno višino sofinanciranja, ki jo določajo pravila o državni pomoči,
2.     
je investitor ali prejemnik spodbude naveden na seznamu podjetij, s
katerimi državne institucije ne smejo poslovati v skladu z zakonom, ki ureja
preprečevanje korupcije,
3.     
ima investitor ali prejemnik spodbude neporavnane zapadle finančne
obveznosti iz naslova obveznih dajatev in drugih denarnih nedavčnih obveznosti
v Republiki Sloveniji v skladu z zakonom, ki ureja finančno upravo, ki jih
pobira davčni organ, če vrednost neplačanih zapadlih obveznosti na dan oddaje
vloge pa vse do sklenitve pogodbe o dodelitvi subvencije znaša 50 eurov ali
več. Šteje se tudi, da investitor ali prejemnik spodbude ne izpolnjuje
obveznosti iz prejšnjega stavka, če na dan oddaje vloge ni imel predloženih
vseh obračunov davčnih odtegljajev za plače za obdobje zadnjega leta do datuma
oddaje vloge oziroma do sklenitve pogodbe o dodelitvi subvencije,
4.     
je investitor ali prejemnik spodbude gospodarska družba v težavah po 18.
točki 2. člena Uredbe 651/2014/EU; navedeno ne velja za gospodarske
družbe, ki 31. decembra 2019 niso bile v težavah, vendar so v obdobju od
1. januarja 2020 do 31. decembra 2021 postale gospodarske družbe v
težavah.
(7) Za dodelitev spodbude iz sredstev v okviru mehanizma za
okrevanje in odpornost mora investitor ali prejemnik spodbude izpolnjevati tudi
vse naslednje pogoje:
-       
da je za investicijo izkazana določena raven energetske učinkovitosti
proizvodnje,
-       
da ima investitor ali prejemnik spodbude izkazano okoljsko odgovorno
ravnanje,
-       
da se investicija začne izvajati v roku šestih mesecev po sklenitvi pogodbe
o dodelitvi subvencije,
-       
da je za investicijo v širitev zmogljivosti gospodarske družbe ali v
bistveno spremembo v celotnem proizvodnem procesu gospodarske družbe izkazana snovna
učinkovitost proizvodnje,
-       
da investicija doseže najmanj 40 % ocenjenih točk iz naslova meril,
ki prispevajo k zelenemu prehodu in so navedene v 5. členu tega zakona,
-       
da bo investicija izvedena v skladu z načelom, da se ne škoduje bistveno
in ne škoduje ciljem, določenim v 17. členu Uredbe (EU) 2020/852 Evropskega
parlamenta in Sveta z dne 18. junija 2020 o vzpostavitvi okvira za
spodbujanje trajnostnih naložb ter spremembi Uredbe (EU) 2019/2088 (UL 198 z
dne 22. 6. 2020, str. 13).
(8) Vlada Republike Slovenije (v nadaljnjem besedilu: vlada) z
uredbo podrobneje predpiše pogoje in določi način ugotavljanja izpolnjevanja
pogojev za dodelitev spodbude.
4.a člen
(pogoji za dodelitev spodbud za investicije v raziskave in
razvoj ter inovacije)
(1) Ne glede na 4. člen tega zakona se spodbude za
investicije v raziskave in razvoj ter inovacije dodelijo, če investicija
izpolnjuje naslednje pogoje:
1.     
da je vrednost investicije nad 500.000 eurov v predelovalni, storitveni
ali razvojno-raziskovalni dejavnosti,
2.     
da gospodarska družba v obdobju izvajanja investicije ohrani najmanj
povprečno število zaposlenih iz obdobja zadnjih 12 mesecev pred mesecem oddaje
vloge,
3.     
da gospodarska družba dosega minimalni prag števila točk na podlagi
ocenjevanja investicije po merilih iz prvega odstavka 5. člena tega
zakona,
4.     
da je za investicijo izkazana ekonomska, finančna, tehnična, prostorska
in tehnološka izvedljivost ter upravičenost investicije in
5.     
da se investicija ne začne izvajati pred oddajo vloge za dodelitev
spodbude.
(2) Če investicija v raziskave in razvoj ter inovacije poleg
pogojev iz 3., 4. in 5. točke prejšnjega odstavka izpolnjuje tudi naslednje
pogoje:
1.     
da je najnižja vrednost investicije nad 2.000.000 eurov v
predelovalni, storitveni dejavnosti ali razvojno-raziskovalni dejavnosti,
2.     
da gre za investicijo, pri kateri sodelujejo najmanj trije investitorji,
ki so velike gospodarske družbe, in vsaj ena mala ali srednja gospodarska
družba ter organizacija za raziskovanje in širjenje znanja ali inovacijski
grozd, ustanovljen skladno z namenom iz Uredbe 651/2014/EU,
3.     
da je dodana vrednost na zaposlenega v gospodarski družbi, prejemnici
spodbude, ki je velika gospodarska družba, dve leti po zaključku investicije
višja od dodane vrednosti na zaposlenega v gospodarski družbi v poslovnem letu
pred letom oddaje vloge.
(3) Pri opredelitvi velikosti gospodarskih družb iz
prejšnjega odstavka se upoštevajo opredelitve, kot jih določa Priloga I k
Uredbi 651/2014/EU.
(4) Spodbude po tem členu se ne dodelijo za investicije v
raziskave in razvoj ter inovacije v naslednje dejavnosti:
1.     
primarni sektor kmetijske proizvodnje, z izjemo pomoči za raziskave in
razvoj, pomoči za inovacije za MSP, pomoči za projekte operativnih skupin
evropskega partnerstva za inovacije (EIP) na področju kmetijske produktivnosti
in trajnosti,
2.     
sektor ribištva in akvakulture, kakor jih določa Uredba (EU) Evropskega
parlamenta in Sveta št. 1379/2013 z dne 11. decembra 2013 o skupni
ureditvi trgov za ribiške proizvode in proizvode iz ribogojstva in o spremembi
uredb Sveta (ES) št. 1184/2006 in (ES) št. 1224/2009 ter
razveljavitvi Uredbe Sveta (ES) št. 104/2000 (UL L št. 354 z dne
28. 12. 2013, str. 1), z izjemo pomoči za raziskave in razvoj, pomoči
za inovacije za MSP, pomoči za projekte operativnih skupin evropskega
partnerstva za inovacije (EIP) na področju kmetijske produktivnosti in trajnosti,
3.     
predelava in trženje kmetijskih proizvodov, kadar je znesek spodbude
določen na podlagi cene ali količine takih proizvodov, ki so kupljeni od
primarnih proizvajalcev ali jih je dala na trg zadevna gospodarska družba, ali
kadar je spodbuda pogojena s tem, da je delno ali v celoti prenesena na primarne
proizvajalce,
4.     
sektor premogovništva za lažje zaprtje nekonkurenčnih premogovnikov,
kakor jo zajema Sklep Sveta z dne 10. decembra 2010 o državnih pomočeh za
lažje zaprtje nekonkurenčnih premogovnikov št. 2010/787/EU (UL L
št. 336 z dne 21. 12. 2010, str. 24).
(5) Spodbude po tem členu niso dovoljene:
-       
za dejavnosti, povezane z izvozom, ko je spodbuda neposredno vezana na
izvožene količine, vzpostavitev in delovanje distribucijske mreže ali na druge
tekoče izdatke, povezane z izvozno dejavnostjo,
-       
za gospodarsko družbo, ki je v postopku vračanja neupravičeno prejete
državne pomoči, na podlagi sklepa Evropske komisije, ki je prejeto državno
pomoč iste države članice razglasila za nezakonito in nezdružljivo s skupnim
trgom Skupnosti, 
-       
v primerih, ko bi se uporabi domačega blaga dajala prednost pred uporabo
uvoženega blaga.
(6) Spodbude po tem členu se ne dodelijo, če:
1.     
je investicija za isti namen, ki vsebuje sestavine državnih pomoči, že
sofinancirana iz drugih sredstev državnega, lokalnega ali evropskega proračuna
in če skupna višina prejetih sredstev iz tega naslova presega najvišjo
dovoljeno višino sofinanciranja, ki jo določajo pravila o državni pomoči,
2.     
je investitor ali prejemnik spodbude naveden na seznamu podjetij, s
katerimi državne institucije ne smejo poslovati v skladu z zakonom, ki ureja
preprečevanje korupcije,
3.     
ima investitor ali prejemnik spodbude neporavnane zapadle finančne
obveznosti iz naslova obveznih dajatev in drugih denarnih nedavčnih obveznosti
v Republiki Sloveniji v skladu z zakonom, ki ureja finančno upravo, ki jih
pobira davčni organ, če vrednost neplačanih zapadlih obveznosti na dan oddaje
vloge pa vse do sklenitve pogodbe o dodelitvi subvencije znaša 50 eurov ali
več. Šteje se tudi, da investitor ali prejemnik spodbude ne izpolnjuje
obveznosti iz prejšnjega stavka, če na dan oddaje vloge ni imel predloženih
vseh obračunov davčnih odtegljajev za plače za obdobje zadnjega leta do datuma
oddaje vloge oziroma do sklenitve pogodbe o dodelitvi subvencije,
4.     
je investitor ali prejemnik spodbude gospodarska družba v težavah po 18.
točki 2. člena Uredbe 651/2014/EU; navedeno ne velja za gospodarske
družbe, ki 31. decembra 2019 niso bile v težavah, vendar so v obdobju od
1. januarja 2020 do 31. decembra 2021 postale gospodarske družbe v
težavah.
(7) Vlada z uredbo podrobneje predpiše pogoje in določi način
ugotavljanja izpolnjevanja pogojev za dodelitev spodbude za investicije v
raziskave in razvoj ter inovacije.
4.b člen
(dodelitev spodbude v skladu z Okvirom Evropske komisije za
državno pomoč za raziskave in razvoj ter inovacije)
(1) Če investicija v raziskave in razvoj ter inovacije iz
drugega odstavka prejšnjega člena prispeva k:
1.     
pospešenemu zmanjševanju emisij toplogrednih plinov iz proizvodnih in
poslovnih procesov ali
2.     
razvoju rešitev za okoljsko čistejšo mobilnost ali
3.     
prehodu h krožnemu gospodarstvu ali
4.     
učinkovitejši rabi virov ali
5.     
pospešitvi digitalne preobrazbe poslovnih procesov,
se spodbuda pri investitorjih, ki sodelujejo
v investiciji za raziskave in razvoj ter inovacije lahko dodeli v višji
intenzivnosti ali za višje vrednosti investicij v raziskave in razvoj ter
inovacije, kot so določene za spodbude za investicije v raziskave in razvoj ter
inovacije skladno z Uredbo 651/2014/EU, če dodelitev spodbude odobri Evropska
komisija.
(2) Ministrstvo, pristojno za gospodarstvo (v nadaljnjem
besedilu: ministrstvo), presodi, ali se shema investicij oziroma posamična
investicija v raziskave in razvoj ter inovacije iz prejšnjega odstavka priglasi
Evropski komisiji na podlagi naslednjih meril:
-       
velikost prispevka sheme investicij ali posamične investicije v
raziskave in razvoj ter inovacije k doseganju ciljev iz prejšnjega odstavka,
-       
doseganje najmanj 70 % števila točk na podlagi ocenjevanja sheme
investicij ali posamične investicije v raziskave in razvoj ter inovacije po
merilih iz prvega odstavka 5. člena tega zakona,
-       
verjetna upravičenost spodbud za shemo investicij ali posamične
investicije v raziskave in razvoj ter inovacije glede na obrazložitev upravičenosti
spodbud po merilih za dodelitev državnih pomoči skladno z Okvirom Evropske
komisije za državno pomoč za raziskave in razvoj ter inovacije,
-       
usposobljenost investitorjev za izvedbo sheme investicije v raziskave in
razvoj ter inovacije.
(3) Vlada podrobneje predpiše pogoje in določi način
izpolnjevanja meril iz prejšnjega odstavka. Spodbuda za shemo ali posamično
investicijo v raziskave in razvoj ter inovacije se dodeli po odobritvi Evropske
komisije skladno z odločbo o odobritvi.
5. člen
(merila za dodelitev spodbud)
(1) Merila za dodelitev spodbud so usmerjena na ekonomske,
okoljske, prostorske in socialne vidike za podporo visoko produktivnim,
dolgoročno vzdržnim, konkurenčnim, družbeno odgovornim in trajnostnim poslovnim
modelom, povečanju dodane vrednosti na zaposlenega, odgovornem ravnanju z viri,
vključno s prispevkom k zelenemu prehodu in krožnemu gospodarstvu, ter
upoštevajo prednostna področja, kot jih določa načrt za okrevanje in odpornost.
(2) Na podlagi vrednotenja meril iz prejšnjega odstavka se
določi višina spodbude ob upoštevanju najvišje možne spodbude, določene z
Uredbo 651/2014/EU.
(3) Vlada z uredbo podrobneje določi merila za dodelitev
spodbud.
III. STRATEŠKA INVESTICIJA
6. člen
(strateška investicija)
(1) Strateška investicija je investicija, ki izpolnjuje
naslednje pogoje:
1.     
da je najnižja vrednost investicije:
- 
40.000.000 eurov v predelovalni ali storitveni dejavnosti, ali
- 
20.000.000 eurov v razvojno-raziskovalni dejavnosti,
2.     
da ustvarja in zapolni najmanj naslednje število novih delovnih mest v
obdobju deset let od dneva sklenitve pogodbe o izvedbi strateške investicije,
in sicer:
- 
200 v predelovalni ali storitveni dejavnosti, ali
- 
100 v razvojno-raziskovalni dejavnosti,
3.     
da zagotavlja ohranjanje investicije iz 1. točke tega odstavka v
Republiki Sloveniji v trajanju najmanj deset let od dneva sklenitve pogodbe o
izvedbi strateške investicije in zagotavlja ohranjanje ustvarjenih delovnih
mest najmanj pet let od dneva zaposlitve,
4.     
da je dodana vrednost na zaposlenega v dejavnosti, v katero se strateška
investicija uvršča, višja od povprečne dodane vrednosti na zaposlenega v
Republiki Sloveniji,
5.     
da je nameravana gradnja objektov za izvedbo strateške investicije
določena na lokaciji, ki je skladna s prostorskim aktom, kar je razvidno iz priloženega
mnenja samoupravne lokalne skupnosti,
6.     
da ima pozitiven vpliv na regijo, v kateri bo investicija izvedena, iz
ekonomskega, okoljskega, prostorskega in socialnega vidika,
7.     
da je za investicijo izkazana ekonomska, finančna, tehnična, prostorska
in tehnološka izvedljivost ter upravičenost investicije in
8.     
da je investicija umeščena v mesta, druga urbana naselja in širša mestna
območja.
(2) Ministrstvo v sodelovanju z ministrstvom, pristojnim za
okolje in prostor, vodi aktivnosti projektnega vodenja strateških investicij in
usklajuje procese pridobivanja dovoljenj ob spremljanju v naprej določene
časovnice za vsako strateško investicijo, če investitor s projektnim vodenjem
soglaša.
7. člen
(namen razlastitve)
(1) Če strateška investicija izpolnjuje pogoje iz prejšnjega
člena, se nepremičnine, določene v sklepu vlade iz 23. člena tega zakona,
lahko razlastijo za namen gradnje objektov za izvedbo strateške investicije, ki
pospešuje gospodarsko rast in zaposlovanje, skladen regionalni razvoj, v skladu
z določbami zakona, ki ureja urejanje prostora, če ta zakon ne določa drugače.
(2) Šteje se, da je javna korist za nepremičnine iz
prejšnjega odstavka izkazana, če:
-       
so nepremičnine predvidene v prostorskem izvedbenem aktu tako natančno,
da jih je mogoče prikazati v zemljiškem katastru, in
-       
investicija doseže 70 % točk pri vrednotenju meril iz prvega odstavka
5. člena tega zakona.
(3) Če prostorski izvedbeni akt ni pripravljen z
natančnostjo, kot jo določa prva alineja prejšnjega odstavka, se ta pogoj šteje
za izpolnjen, če svet samoupravne lokalne skupnosti za konkretno nepremičnino
sprejeme sklep, s katerim ugotovi, da je gradnja objekta nujno potrebna in v
javno korist.
(4) Razlastitveni upravičenec je samoupravna lokalna
skupnost. Razlastitveni zavezanec je fizična ali pravna oseba, razen Republike
Slovenije, ki ima v lasti nepremičnino, ki je predmet razlastitve.
8. člen
(prodaja nepremičnin in stavbna pravica)
(1) Ne glede na določbe zakona, ki ureja stvarno premoženje države
in samoupravnih lokalnih skupnosti, lahko samoupravna lokalna skupnost
nepremičnine, določene v sklepu vlade iz 23. člena tega zakona, nosilcu
strateške investicije, ki bo izvedel strateško investicijo iz 6. člena
tega zakona:
-       
proda z neposredno pogodbo po ocenjeni vrednosti pooblaščenega cenilca,
ki je imenovan na podlagi zakona, ki ureja revidiranje (v nadaljnjem besedilu:
pooblaščeni cenilec),
-       
sklene neposredno pogodbo o ustanovitvi stavbne pravice.
(2) Neposredna pogodba o prodaji ali neposredna pogodba o
ustanovitvi stavbne pravice mora vsebovati:
-       
določbo o obligacijsko-pravni prepovedi odsvojitve nepremičnine za pet
let z ustrezno pogodbeno kaznijo za primer kršitve,
-       
zemljiškoknjižno dovolilo, s katerim si samoupravna lokalna skupnost ob
kršitvi pogodbe izgovori odkupno pravico, na podlagi katere lahko zahteva
povratno prodajo nepremičnine ali prenehanje stavbne pravice na nepremičnini.
(3) V kolikor neposredna pogodba o prodaji ali neposredna pogodba
o ustanovitvi stavbne pravice ne vsebuje določil iz prejšnjega odstavka, je
nična.
(4) Nosilec strateške investicije mora poleg plačila
nepremičnine po ocenjeni vrednosti pooblaščenega cenilca povrniti samoupravni
lokalni skupnosti vrednost stroškov razlastitvenega postopka.
(5) Če se strateška investicija, ugotovljena v sklepu vlade iz
23. člena tega zakona, ne začne izvajati v petih letih od izdaje sklepa
vlade iz 23. člena tega zakona, mora nosilec strateške investicije pod
istimi pogoji in brez bremen ponuditi nepremičnino ali predlagati prenehanje
stavbne pravice samoupravni lokalni skupnosti.
IV. POSTOPKI DODELITVE SPODBUD
1. Postopek dodelitve subvencije na podlagi javnega
razpisa
9. člen
(javni razpis)
(1) Subvencije se dodeljujejo na podlagi javnega razpisa, ki
ga izvede agencija, pristojna za spodbujanje investicij in internacionalizacije
(v nadaljnjem besedilu: javna agencija), če investicija izpolnjuje pogoje iz
prvega in od tretjega do sedmega odstavka 4. člena ali pogoje iz prvega in
od tretjega do šestega odstavka 4.a člena ter merila iz prvega odstavka
5. člena tega zakona.
(2) Javni razpis iz prejšnjega odstavka objavi javna agencija
v Uradnem listu Republike Slovenije in na svoji spletni strani, kjer objavi
tudi razpisno dokumentacijo.
(3) Glede vprašanj postopka, ki niso urejena s tem zakonom, se
smiselno uporabljajo določbe zakona, ki ureja splošni upravni postopek, če ta
zakon ne določa drugače.
10. člen
(vsebina javnega razpisa)
Objava javnega razpisa mora vsebovati zlasti:
-       
ime oziroma naziv in sedež javne agencije, ki dodeljuje spodbudo,
-       
pravno podlago za izvedbo javnega razpisa,
-       
predmet javnega razpisa,
-       
navedbo pogojev za dodelitev subvencije in merila za določitev višine
sredstev,
-       
višino zagotovljenih sredstev,
-       
določitev obdobja porabe subvencije,
-       
datum odpiranja vlog oziroma datumi odpiranja vlog, če je v javnem
razpisu predvideno zaporedno dodeljevanje spodbud,
-       
način financiranja,
-       
način in rok za predložitev vlog,
-       
postopek in način izbora,
-       
minimalni multiplikator oziroma pričakovani učinek javnih sredstev,
-       
rok, v katerem bodo morebitni prejemniki spodbude obveščeni o izidu javnega
razpisa,
-       
predvideni datum začetka in konca črpanja sredstev in
-       
kraj, čas in osebo, pri kateri zainteresirani dvignejo razpisno
dokumentacijo.
11. člen
(vloga za dodelitev subvencije)
(1) Investitor posreduje vlogo za dodelitev subvencije (v
nadaljnjem besedilu: vloga) na javno agencijo.
(2) Vloga mora vsebovati najmanj naslednje podatke:
-       
firma, sedež in velikost investitorja in prejemnika spodbude,
-       
opis investicije, vključno s predvidenim datumom začetka in zaključka
investicije,
-       
lokacija investicije z opisom, kateremu se priloži izsek iz veljavnega
prostorskega akta samoupravne lokalne skupnosti, priloženo mnenje samoupravne
lokalne skupnosti, iz katerega izhaja, da je investicija skladna z veljavnim
prostorskim aktom, z opisom nameravane investicije in prikaz parcelnega stanja
z oznako in navedbo k.o. parcel in morebiti stavb, kjer bo investicija izvedena
ter v kolikor gre za razvrednoteno območje, se navede vir oziroma podatek, na
podlagi katerega je območje opredeljeno kot razvrednoteno, razen v primeru
investicij v raziskave in razvoj ter inovacije,
-       
vrednost investicije z navedbo prispevka finančnih sredstev upravičenih
stroškov z lastnimi sredstvi ali z zunanjim financiranjem v obliki, ki ni
povezana z javnimi sredstvi,
-       
število in terminski načrt ohranjanja obstoječih zaposlenih ali
ustvarjanja ter ohranjanja novo ustvarjenih delovnih mest, razen v primeru
investicij iz drugega odstavka 4.a člena tega zakona,
-       
pričakovano dodano vrednost na zaposlenega, ustvarjeno z investicijo,
-       
seznam ter opredelitev vrste in višine upravičenih ter neupravičenih
stroškov investicije,
-       
višino subvencije, potrebne za izvedbo investicije, navedbo javnega
financiranja iz drugih virov na podlagi vloge in navedbo lastnih virov za
investicijo,
-       
predvideni datum začetka in konca morebitnega črpanja sredstev,
-       
analizo tveganja ter analizo stroškov in koristi,
-       
investicijski program gospodarske družbe in
-       
pričakovani multiplikativni učinek investicije.
12. člen
(komisija)
(1) Vlogo iz prejšnjega člena obravnava komisija, ki jo imenuje
direktor javne agencije, ki opravi strokovni pregled popolnih vlog ter jih
oceni glede izpolnjevanja pogojev iz prvega in od tretjega do sedmega odstavka
4. člena ali pogojev iz prvega in od tretjega do šestega odstavka 4.a
člena in meril iz prvega odstavka 5. člena tega zakona.
(2) Komisija ima predsednika in najmanj dva člana iz javne
agencije.
(3) Predsednik in člana komisije morajo pred ocenjevanjem vloge
podati pisno izjavo o interesni nepovezanosti z investitorjem in prejemnikom
spodbude ter izjavo, da bodo kot zaupne varovali vse podatke, dejstva in
okoliščine, s katerimi se bodo seznanili pri opravljanju nalog člana komisije.
(4) Komisija zaključi delo s pripravo mnenja o dodelitvi
subvencije.
13. člen
(odobritev subvencije)
(1) Javna agencija na podlagi mnenja komisije iz četrtega
odstavka prejšnjega člena najpozneje v 60 dneh od dneva odpiranja vlog izda
odločbo o dodelitvi ali zavrnitvi subvencije.
(2) V upravnem sporu ni mogoče izpodbijati odločbe, s katero
je bilo odločeno o pravici do dodelitve subvencije javne agencije drugim
osebam, ampak le tisto odločbo ali njen del, s katerim je bilo odločeno o
pravici tožnika.
14. člen
(pogodba o dodelitvi subvencije)
(1) Javna agencija, investitor in prejemnik spodbude na
podlagi odločbe o dodelitvi subvencije iz prejšnjega člena sklenejo pogodbo o
dodelitvi subvencije, ki vsebuje najmanj:
-       
predmet pogodbe,
-       
medsebojne pravice in obveznosti pogodbenih strank,
-       
zavezo investitorja in prejemnika spodbude, da bo investicija izvedena
vsaj v predvideni vrednosti in v roku, opredeljenem v vlogi,
-       
zavezo investitorja in prejemnika spodbude, da bo realizirana
investicija v skladu s prejšnjo alinejo ohranjena v regiji prejemnika spodbude
vsaj pet let po zaključku investicije ali vsaj tri leta po zaključku
investicije v primeru, ko je prejemnik spodbude mala ali srednje velika
gospodarska družba, razen v primeru spodbud za investicije v raziskave in
razvoj ter inovacije,
-       
zavezo investitorja in prejemnika spodbude, da bo v primeru investicije
iz prvega odstavka 4. člena tega zakona ohranil v obdobju ohranjanja
investicije najmanj povprečno število zaposlenih iz obdobja zadnjih 12 mesecev
pred mesecem oddaje vloge ali v primeru investicije iz prvega odstavka 4.a
člena tega zakona ohranil v obdobju izvajanja investicije najmanj povprečno
število zaposlenih iz obdobja zadnjih 12 mesecev pred mesecem oddaje vloge ali
v primeru investicije iz drugega odstavka 4. člena tega zakona zavezo, da
bodo nova delovna mesta, ustvarjena z investicijo, zapolnjena najpozneje v treh
letih po zaključku investicije in ohranjena v regiji najmanj pet let po dnevu,
ko je bilo delovno mesto prvič zasedeno, ali najmanj tri leta po dnevu, ko je
bilo delovno mesto prvič zasedeno, v primeru ko je prejemnik spodbude mala ali
srednje velika gospodarska družba,
-       
zavezo investitorja in prejemnika spodbude, da bo dodana vrednost na
zaposlenega v prejemniku spodbude dve leti po zaključku investicije višja od
dodane vrednosti na zaposlenega v gospodarski družbi v poslovnem letu pred
letom oddaje vloge v primeru investicije iz prvega odstavka 4. člena tega
zakona in v primeru investicije iz drugega odstavka 4. člena tega zakona
višja tudi od povprečne dodane vrednosti na zaposlenega v dejavnosti, v katero
se prejemnik spodbude uvršča, oziroma, v primeru investicije iz drugega
odstavka 4.a člena tega zakona, zavezo, da je dodana vrednost na zaposlenega v
gospodarski družbi, prejemnici spodbude, ki je velika gospodarska družba, dve
leti po zaključku investicije višja od dodane vrednosti na zaposlenega v
gospodarski družbi v poslovnem letu pred letom oddaje vloge,
-       
način nadzora nad namensko porabo sredstev,
-       
pravne posledice kršitve pogodbenih obveznosti,
-       
način poročanja o poteku investicije in
-       
določitev skrbnika s strani javne agencije in prejemnika spodbude za
spremljanje izvrševanja pogodbe.
(2) Investitor ali prejemnik spodbude pogodbi o dodelitvi
subvencije predloži bančno garancijo za dobro izvedbo pogodbenih obveznosti na
prvi poziv ali drugo primerno zavarovanje.
(3) Če investitor in prejemnik spodbude v 60 dneh po prejemu
odločbe iz prejšnjega člena ne podpišeta pogodbe, se šteje, da spodbuda ni bila
dodeljena.
2. Postopek dodelitve subvencije brez javnega razpisa
15. člen
(vloga za dodelitev subvencije)
(1) Za investicije iz drugega odstavka 4. člena ali
drugega odstavka 4.a člena tega zakona, ki bistveno prispevajo k razvoju
slovenskega gospodarstva, se lahko dodelijo subvencije brez javnega razpisa.
Investitor posreduje vlogo za dodelitev subvencije na ministrstvo.
(2) Vloga iz prejšnjega odstavka mora vsebovati podatke iz
drugega odstavka 11. člena tega zakona in se vloži na obrazcu, ki ga
predpiše minister, pristojen za gospodarstvo (v nadaljnjem besedilu: minister).
(3) Glede vprašanj postopka, ki niso urejena s tem zakonom, se
smiselno uporabljajo določbe zakona, ki ureja splošni upravni postopek, če ta
zakon ne določa drugače.
16. člen
(komisija)
(1) Vlogo iz prejšnjega člena obravnava komisija, ki jo
imenuje minister, ki opravi strokovni pregled popolnih vlog ter jih oceni glede
izpolnjevanja pogojev iz drugega do šestega odstavka 4. člena ali drugega
do šestega odstavka 4.a člena in meril iz prvega odstavka 5. člena
tega zakona.
(2) Komisija ima predsednika in najmanj štiri člane.
Predsednik komisije in trije člani so iz ministrstva, en član pa je predstavnik
ministrstva, pristojnega za finance.
(3) Predsednik in člani komisije morajo pred ocenjevanjem vloge
podati pisno izjavo o interesni nepovezanosti z investitorjem in prejemnikom
spodbude ter izjavo, da bodo kot zaupne varovali vse podatke, dejstva in okoliščine,
s katerimi se bodo seznanili pri opravljanju nalog člana komisije.
(4) Komisija zaključi delo s pripravo mnenja o dodelitvi
subvencije in ga predloži ministru.
17. člen
(odločitev o dodelitvi subvencije)
(1) Na podlagi mnenja komisije, da investicija izpolnjuje
pogoje iz drugega  do šestega odstavka 4. člena ali drugega do šestega
odstavka 4.a člena in merila iz prvega odstavka 5. člena tega zakona
za dodelitev subvencije, ministrstvo po prostem preudarku izda odločbo o
dodelitvi subvencije. Preudarek je omejen na presojo zagotovljenih proračunskih
sredstev.
(2) Na podlagi mnenja komisije, da investicija ne izpolnjuje pogojev
in meril za dodelitev subvencije ali da ni zagotovljenih proračunskih sredstev,
izda ministrstvo odločbo o zavrnitvi subvencije.
(3) V upravnem sporu ni mogoče izpodbijati odločbe, s katero
je bilo odločeno o pravici do dodelitve subvencije ministrstva drugim osebam,
ampak le tisto odločbo ali njen del, s katerim je bilo odločeno o pravici
tožnika.
18. člen
(sklenitev pogodbe o dodelitvi subvencije)
(1) Na podlagi odločbe ministrstva iz prvega odstavka
prejšnjega člena ministrstvo pozove investitorja in prejemnika spodbude k
podpisu pogodbe o dodelitvi subvencije. Ministrstvo, investitor in prejemnik
spodbude sklenejo pogodbo o dodelitvi subvencije z vsebino, določeno v prvem
odstavku 14. člena tega zakona.
(2) Investitor ali prejemnik subvencije pogodbi o dodelitvi
subvencije predloži bančno garancijo za dobro izvedbo pogodbenih obveznosti na
prvi poziv ali drugo primerno zavarovanje.
(3) Če investitor in prejemnik subvencije v roku, določenem v
pozivu iz prvega odstavka tega člena, ne podpišeta pogodbe, se šteje, da je
investitor vlogo umaknil.
3. Dodelitev kredita, garancije ter subvencionirane
obrestne mere
19. člen
(kredit, garancija ter subvencionirana obrestna mera)
(1) Kredit, garancijo ter subvencionirano obrestno mero
prejemniku spodbude po tem zakonu dodeljuje SID – Slovenska izvozna in razvojna
banka, d.d. Ljubljana, za investicije, ki izpolnjujejo pogoje iz prvega ali
drugega odstavka 4. člena ter merila iz prvega odstavka 5. člena tega
zakona.
(2) Prejemnik spodbude iz prvega odstavka tega člena kredit,
garancijo ali subvencionirano obrestno mero zavaruje z zavarovanjem zastavne
pravice na nepremičnem ali premičnem premoženju ali z drugim primernim
zavarovanjem.
4. Nakup nepremičnin v lasti samoupravnih lokalnih
skupnosti po cenah, ki so nižje od tržnih
20. člen
(nakup nepremičnin v lasti samoupravnih lokalnih skupnosti
po cenah, ki so nižje od tržnih)
(1) Ne glede na določbe zakona, ki ureja ravnanje s stvarnim premoženjem
države in samoupravnih lokalnih skupnosti, lahko samoupravna lokalna skupnost
na podlagi neposredne pogodbe o nakupu nepremičnin po cenah, ki so nižje od
tržnih (v nadaljnjem besedilu: pogodba o nakupu nepremičnin), ob izpolnjevanju
pogojev iz prvega ali drugega odstavka 4. člena in meril iz prvega
odstavka 5. člena tega zakona, proda nepremičnine gospodarski družbi po
cenah, ki so nižje od tržnih.
(2) Nepremičnine, ki so predmet prodaje, morajo biti pred izvedbo
postopka ocenjene. Ocenjena vrednost je s cenitvijo ugotovljena vrednost
nepremičnine, ki jo oceni pooblaščeni cenilec. Ocenjena vrednost se ugotovi po
vsakokratno veljavnih mednarodnih standardih ocenjevanja vrednosti, ki jih
sprejema Odbor za mednarodne standarde ocenjevanja vrednosti. Ocenjena vrednost
se šteje kot tržna cena.
(3) Razlika med ocenjeno in prodajno vrednostjo predstavlja višino
regionalne državne pomoči. Prodajno vrednost nepremičnin določi samoupravna
lokalna skupnost. Prodajna vrednost nepremičnine je cena, po kateri samoupravna
lokalna skupnost nepremičnino proda in je nižja od tržne cene.
(4) Samoupravna lokalna skupnost pred prodajo nepremičnin določi
cilje, ki jih želi s prodajo doseči, opredeli koristi ter določi merljive
učinke, ki jih bo pridobila s prodajo nepremičnin, in ekonomsko utemeljenost
prodaje nepremičnin po cenah, ki so nižje od tržnih.
(5) Sklep o prodaji nepremičnine pod ceno, ki je nižja od
tržne, sprejme svet samoupravne lokalne skupnosti.
(6) Namero o sklenitvi neposredne pogodbe o nakupu nepremičnin
objavi samoupravna lokalna skupnost na spletni strani najmanj 20 dni pred
nameravano sklenitvijo. V primeru, da je za isto nepremičnino prejetih več vlog
za nakup nepremičnin, se med zainteresiranimi investitorji izbere tistega, ki
je v postopku ocenjevanja prejel najvišje število točk na podlagi meril iz
prvega odstavka 5. člena tega zakona. V primeru enakega števila točk
prevlada merilo višje vrednosti investicije.
(7) Na dan sklenitve pogodbe cenitev nepremičnine, ki je
predmet takšnega posla, ne sme biti starejša od šest mesecev.
(8) Pogodba o nakupu nepremičnin med gospodarsko družbo in
samoupravno lokalno skupnostjo mora vsebovati:
-       
natančen opis nepremičnin, ki so predmet prodaje,
-       
navedbo gospodarske družbe,
-       
navedbo, da gre za prodajo po cenah, ki so nižje od tržnih,
-       
navedbo ocenjene vrednosti,
-       
prodajno vrednost nepremičnin, ki so predmet prodaje,
-       
navedbo namena prodaje,
-       
natančen opis razvojnih namenov, zaradi katerih se nepremičnine
prodajajo po cenah, ki so nižje od tržnih, z dinamiko izvajanja,
-       
opis, kako bodo nepremičnine uporabljene,
-       
obveznost gospodarske družbe, da na zahtevo samoupravne lokalne
skupnosti poroča o uporabi nepremičnin,
-       
klavzulo, da celotne stroške sklenitve pogodbe nosi gospodarska družba,
-       
obveznost gospodarske družbe, da se investicija začne izvajati v dveh
letih in se zaključi najpozneje v petih letih od datuma sklenitve pogodbe o
nakupu nepremičnin,
-       
določbo o obligacijsko-pravni prepovedi odsvojitve nepremičnin vsaj za
deset let z ustrezno pogodbeno kaznijo za primer kršitve,
-       
intabulacijsko klavzulo,
-       
prepoved kakršnekoli obremenitve nepremičnin za deset let,
-       
zemljiškoknjižno dovolilo, s katerim si samoupravna lokalna skupnost ob
kršitvi pogodbe izgovori odkupno pravico, na podlagi katere lahko zahteva
povratno prodajo nepremičnin za ceno, ki ne presega vlaganja v te nepremičnine,
zmanjšano za amortizacijo,
-       
določitev skrbnika za spremljanje izvrševanja pogodbe.
V. POSTOPEK UGOTAVLJANJA IZPOLNJEVANJA POGOJEV ZA STRATEŠKO
INVESTICIJO
21. člen
(vloga za strateško investicijo)
(1) Investitor posreduje vlogo za ugotovitev izpolnjevanja
pogojev za strateško investicijo (v nadaljnjem besedilu: vloga za strateško
investicijo) na ministrstvo.
(2) Vloga za strateško investicijo mora poleg podatkov iz
drugega odstavka 11. člena tega zakona vsebovati še:
-       
navedbo nepremičnin z zemljiškimi parcelami, ki so potrebne za izvedbo
investicije,
-       
elaborat z utemeljitvijo javne koristi.
(3) Elaborat z utemeljitvijo javne koristi mora vsebovati:
-       
izvleček iz prostorskega izvedbenega akta,
-       
parcelacijski načrt z mejo,
-       
navedbo nepremičnin z zemljiškimi parcelami s površinami in podatki o
njihovih lastnikih in imetnikih drugih stvarnih pravic,
-       
rok za izvedbo strateške investicije, predvideni rok začetka gradnje
objektov ali rok za prevzem razlaščene nepremičnine ter
-       
obrazložitev javne koristi.
(4) Glede vprašanj postopka, ki niso urejena s tem zakonom, se
smiselno uporabljajo določbe zakona, ki ureja splošni upravni postopek, če ta
zakon ne določa drugače.
(5) Vloga se vloži na obrazcu, ki ga predpiše minister.
22. člen
(komisija za ugotovitev izpolnjevanja pogojev za strateško
investicijo)
(1) Vlogo za strateško investicijo obravnava komisija, ki jo
imenuje minister, ki opravi strokovni pregled popolnih vlog ter jih oceni glede
izpolnjevanje pogojev za strateško investicijo iz 6. člena in meril iz
prvega odstavka 5. člena tega zakona.
(2) Komisija ima predsednika in najmanj štiri člane iz
ministrstva.
(3) Predsednik in člani komisije morajo pred ocenjevanjem vloge
podati pisno izjavo o interesni nepovezanosti z investitorjem in prejemnikom
spodbude ter izjavo, da bodo kot zaupne varovali vse podatke, dejstva in
okoliščine, s katerimi se bodo seznanili pri opravljanju nalog člana komisije.
(4) Komisija zaključi delo s pripravo mnenja o izpolnjevanju pogojev
za strateško investicijo, ki ga predloži ministru.
23. člen
(ugotovitev izpolnjevanja pogojev za strateško investicijo)
Na podlagi mnenja komisije iz prejšnjega člena o
izpolnjevanju pogojev za strateško investicijo, ministrstvo predlaga vladi
sprejem sklepa o ugotovitvi izpolnjevanja pogojev za strateško investicijo, ki
vsebuje:
-       
splošne podatke o investitorju,
-       
ugotovitev o izpolnjevanju pogojev za strateško investicijo iz prvega
odstavka 6. člena tega zakona,
-       
ugotovitev, da je strateška investicija v javnem interesu in pospešuje
gospodarsko rast in zaposlovanje, skladen regionalni razvoj,
-       
seznam nepremičnin z zemljiškimi parcelami, na katerih je predvidena
gradnja v javno korist,
-       
rok za izvedbo strateške investicije, predvideni rok začetka gradnje
objektov ali rok za prevzem razlaščene nepremičnine,
-       
vodjo in člane projektne skupine vodenja strateške investicije iz
drugega odstavka 6. člena tega zakona in
-       
časovnico pridobivanja različnih dovoljenj.
24. člen
(sklenitev pogodbe o izvedbi strateške investicije)
(1) Ministrstvo, investitor in nosilec strateške investicije
po sprejemu sklepa vlade iz 23. člena tega zakona sklenejo pogodbo o
izvedbi strateške investicije, ki vsebuje:
-       
predmet pogodbe,
-       
medsebojne pravice in obveznosti pogodbenih strank,
-       
rok za izvedbo strateške investicije, predvideni rok začetka gradnje
objektov ali rok za prevzem razlaščene nepremičnine,
-       
zavezo investitorja in nosilca strateške investicije, da bo investicija
izvedena vsaj v predvideni vrednosti, z ustvarjenimi predvidenimi novimi
delovnimi mesti in v roku, opredeljenem v sklepu vlade iz 23. člena tega
zakona,
-       
zavezo investitorja in nosilca strateške investicije, da bo realizirana
investicija v skladu s prejšnjo alinejo ohranjena v regiji nosilca strateške investicije
vsaj deset let od sklenitve pogodbe,
-       
zavezo investitorja in nosilca strateške investicije, da bodo nova
delovna mesta ustvarjena in zapolnjena v desetih letih od sklenitve pogodbe o
izvedbi straške investicije in ohranjena pet let od dneva zaposlitve,
-       
zavezo investitorja in nosilca strateške investicije, da bo dodana
vrednost na zaposlenega v nosilcu strateške investicije po zaključku
investicije in v času ohranjanja višja od povprečne dodane vrednosti na
zaposlenega v Republiki Sloveniji,
-       
način nadzora nad izvajanjem pogodbenih obveznosti,
-       
pravne posledice kršitve pogodbenih obveznosti,
-       
način poročanja o poteku investicije in
-       
določitev skrbnika s strani ministrstva in nosilca strateške investicije
za spremljanje izvrševanja pogodbe.
(2) Investitor ali nosilec strateške investicije pogodbi o
izvedbi strateške investicije predloži bančno garancijo za dobro izvedbo
pogodbenih obveznosti na prvi poziv ali drugo primerno zavarovanje.
VI. AKTIVNOSTI ZA SPODBUJANJE INVESTICIJ IN
INTERNACIONALIZACIJE, REGISTER PODJETIJ Z VISOKO DODANO VREDNOSTJO IN REGISTER
INOVATIVNIH ZAGONSKIH PODJETIJ
25. člen
(javna agencija)
Javna agencija izvaja aktivnosti za spodbujanje investicij in
internacionalizacije v skladu z usmeritvami in politiko Republike Slovenije na
tem področju.
26. člen
(aktivnosti in program spodbujanja investicij)
(1) Aktivnosti za spodbujanje investicij so:
-       
zagotavljanje kakovostnih informacijskih, svetovalnih in drugih storitev
za investitorje,
-       
izvajanje tržnokomunikacijskih aktivnosti,
-       
organiziranje dogodkov, ki prispevajo h krepitvi prepoznavnosti Republike
Slovenije kot lokacije za investicije,
-       
projektni pristop k vodenju investicijskih projektov,
-       
sodelovanje z že obstoječimi investitorji v Republiki Sloveniji z
namenom njihove širitve,
-       
analiziranje konkurenčnega položaja Republike Slovenije z vidika
investiranja in predlaganje ukrepov za izboljšanje,
-       
opredelitev območij, namenjenih strateškim investicijam v prostorskih
strateških aktih,
-       
spodbujanje izvajanja ukrepov zemljiške politike za namen spodbujanja
investicij in
-       
opravljanje drugih aktivnosti, ki prispevajo k prepoznavnosti Republike
Slovenije kot lokacije za investicije.
(2) Vlada na predlog ministrstva sprejme petletni program
spodbujanja investicij, v katerem opredeli prioritete in način izvajanja
aktivnosti za spodbujanje investicij iz prejšnjega odstavka ter določi cilje,
ki naj bi bili doseženi z izvajanjem teh aktivnosti.
(3) V programu spodbujanja investicij se določijo tudi obseg
in način financiranja ter kazalniki za spremljanje učinkovitosti spodbujanja
investicij iz prvega odstavka tega člena.
27. člen
(aktivnosti in program spodbujanja internacionalizacije)
(1) Aktivnosti za spodbujanje internacionalizacije so:
-       
zagotavljanje kakovostnih informacijskih, svetovalnih in drugih storitev
za gospodarske družbe s sedežem v Republiki Sloveniji, ki izvažajo v tujino,
-       
izobraževanje in usposabljanje gospodarskih družb in partnerskih
organizacij agencije,
-       
izvajanje tržnokomunikacijskih aktivnosti,
-       
organiziranje dogodkov, ki prispevajo k večji internacionalizaciji slovenskih
gospodarskih družb na tujih trgih,
-       
aktivnosti, namenjene spodbujanju vpetosti gospodarskih družb v
dobaviteljske verige,
-       
ukrepi za izhodno internacionalizacijo gospodarskih družb in
-       
opravljanje drugih aktivnosti, ki prispevajo k uspešnejši
internacionalizaciji slovenskih gospodarskih družb.
(2) Vlada na predlog ministrstva sprejme petletni program
spodbujanja internacionalizacije gospodarskih družb, v katerem opredeli
prioritete in način izvajanja aktivnosti za spodbujanje internacionalizacije iz
prejšnjega odstavka ter določi cilje, ki naj bi bili doseženi z izvajanjem teh
aktivnosti.
(3) V programu spodbujanja internacionalizacije gospodarskih družb
se določijo tudi obseg in način financiranja ter kazalci za spremljanje učinkovitosti
spodbujanja internacionalizacije gospodarskih družb iz prvega odstavka tega
člena.
(4) Javna agencija za izvajanje svojih aktivnosti iz prvega
odstavka tega člena iz evidenc Finančne uprave Republike Slovenije na podlagi
elektronskega zaprosila največ enkrat mesečno brezplačno pridobiva naslednje
podatke o davčnih zavezancih, ki opravljajo dobave blaga ali storitev v druge
države:
1.     
identifikacijsko številko za namene DDV (v primeru opravljenih dobav v
druge države članice);
2.     
kodo države članice, v katero so bile opravljene dobave blaga;
3.     
kodo države članice, v kateri se šteje, da so bile opravljene storitve;
4.     
vrednost dobav blaga po posamezni državi članici;
5.     
vrednost opravljenih storitev, obdavčenih v posamezni državi članici;
6.     
številko EORI gospodarskega subjekta;
7.     
namembno državo (pri izvozu iz Slovenije) in državo odpreme (pri uvozu v
Slovenijo);
8.     
tarifno oznako in
9.     
statistično vrednost blaga.
28. člen
(predstavništva javne agencije v tujini)
(1) Na podlagi analize ekonomske upravičenosti lahko javna
agencija ob predhodnem soglasju vlade odpre ali zapre svoje predstavništvo v
tujini.
(2) Predstavništvo javne agencije v tujini zagotavlja
informacije in svetovanje gospodarskim družbam, ki imajo sedež izven Republike
Slovenije ali v Republiki Sloveniji pri njihovem delovanju v čezmejnih
investicijah ter opravlja druge dejavnosti iz prvega odstavka 26. člena in
prvega odstavka 27. člena tega zakona na trgih izven območja Republike
Slovenije.
(3) Organizacijo, upravljanje in način delovanja
predstavništev javne agencije v tujini in vrste storitev, ki jih predstavništva
javne agencije v tujini zaračunavajo, določi vlada z uredbo.
29. člen
(financiranje aktivnosti in pogodba o financiranju)
(1) Aktivnosti za spodbujanje investicij iz prvega odstavka
26. člena tega zakona in aktivnosti za spodbujanje internacionalizacije gospodarskih
družb iz prvega odstavka 27. člena tega zakona se financirajo iz proračuna
Republike Slovenije.
(2) Financiranje agencije iz proračuna Republike Slovenije se
zagotovi z letno pogodbo, ki jo skleneta ministrstvo in javna agencija.
30. člen
(register podjetij z visoko dodano vrednostjo)
(1) Podjetje z visoko dodano vrednostjo je gospodarska
družba:
-       
katere dodana vrednost na zaposlenega je vsaj 50 % nad slovenskim
povprečjem ali katere dodana vrednost na zaposlenega je vsaj 25 % nad
slovenskim povprečjem, v kolikor je hkrati letna rast števila zaposlenih vsaj
10 %,
-       
ki zaposluje več kot 20 oseb in
-       
katere letni prihodki znašajo najmanj 1.000.000 eurov.
(2) Register podjetij z visoko dodano vrednostjo vodi Javni
sklad Republike Slovenije za podjetništvo (v nadaljnjem besedilu: sklad). Zoper
odločitev sklada ni pritožbe, možen je upravni spor.
(3) V register podjetij z visoko dodano vrednostjo se vpiše
gospodarska družba iz prvega odstavka tega člena, ki izpolnjuje naslednje
pogoje:
-       
je ustanovljena vsaj tri leta,
-       
ni v postopku likvidacije ali stečaja,
-       
je za dohodke iz delovnega razmerja za obdobje zadnjih šestih mesecev
predlagala obračune davčnega odtegljaja in nima neporavnanih zapadlih davčnih obveznosti.
(4) Pogoje iz prvega odstavka tega člena preverja sklad ob
vpisu v register podjetij z visoko dodano vrednostjo ter najmanj enkrat letno.
Pogoje iz prejšnjega odstavka preverja sklad ob vpisu v register podjetij z
visoko dodano vrednostjo ter na začetku vsakega trimesečnega obdobja v
koledarskem letu.
(5) Gospodarska družba, vpisana v register podjetij z visoko dodano
vrednostjo, je dolžna sklad pisno obvestiti o tem, da ne izpolnjuje več pogojev
iz tretjega odstavka tega člena, v 30 dneh od nastanka dogodka.
(6) Sklad izbriše gospodarsko družbo iz registra podjetij z
visoko dodano vrednostjo, če ugotovi, da ne izpolnjuje več pogojev iz prvega
ali tretjega odstavka tega člena.
(7) Sklad podatke iz tretje alineje tretjega odstavka tega
člena, ki jih potrebuje za izvajanje svojih pristojnosti v skladu s tem
zakonom, brezplačno pridobiva iz evidenc Finančne uprave Republike Slovenije.
(8) Minister s pravilnikom podrobneje predpiše vzpostavitev, vodenje
in način javne objave registra podjetij z visoko dodano vrednostjo, podatke, ki
se vodijo v registru, način, vsebino in obliko prijave vpisa ter izbrisa iz
registra.
31. člen
(register inovativnih zagonskih podjetij)
(1) Inovativno zagonsko podjetje je neodvisna gospodarska družba,
ki razvija ali trži inovativni izdelek, storitev ali poslovni model z visokim
potencialom.
(2) Register inovativnih zagonskih podjetij vodi sklad. Zoper
odločitev sklada ni pritožbe, možen je upravni spor.
(3) V register inovativnih zagonskih podjetij se vpiše
gospodarska družba iz prvega odstavka tega člena, ki izpolnjuje naslednje
pogoje:
-       
je organizirana kot kapitalska družba in od njenega vpisa v Poslovni
register Slovenije ni preteklo manj kot en mesec in ne več kot pet let,
-       
je neodvisna gospodarska družba skladno s Prilogo I k Uredbi 651/2014/EU
in Smernicami Evropske komisije za opredelitev malih in srednje velikih
podjetij,
-       
ni v postopku likvidacije ali stečaja,
-       
ima za poln delovni čas zaposleno in vključeno v obvezna socialna
zavarovanja na tej podlagi najmanj eno osebo,
-       
je za dohodke iz delovnega razmerja za obdobje zadnjih šestih mesecev
ali za čas poslovanja, če je ta krajši od šest mesecev, predlagala obračune
davčnega odtegljaja in nima neporavnanih zapadlih davčnih obveznosti in
-       
izkazuje inovativnost in potencial z razvojem proizvoda, storitve ali
poslovnega modela, ki so novi ali znatno boljši v primerjavi z najsodobnejšimi
postopki v svoji gospodarski panogi.
(4) Pogoja iz druge in šeste alineje prejšnjega odstavka
preverja sklad ob vpisu v register inovativnih zagonskih podjetij ter najmanj
enkrat letno. Pogoje iz prve, tretje, četrte in pete alineje prejšnjega
odstavka preverja sklad ob vpisu v register inovativnih zagonskih podjetij ter
na začetku vsakega trimesečnega obdobja v koledarskem letu. Pri preverjanju pogoja
iz šeste alineje prejšnjega odstavka, sklad lahko vključi zunanje strokovnjake.
(5) Gospodarska družba, vpisana v register inovativnih
zagonskih podjetij, je dolžna sklad pisno obvestiti o tem, da ne izpolnjuje več
pogojev iz tretjega odstavka tega člena, v 30 dneh od nastanka dogodka.
(6) Sklad izbriše gospodarsko družbo iz registra inovativnih zagonskih
podjetij, če ugotovi, da ne izpolnjuje več pogojev iz tretjega odstavka tega
člena.
(7) Sklad podatke iz pete alineje tretjega odstavka tega
člena, ki jih potrebuje za izvajanje svojih pristojnosti v skladu s tem
zakonom, brezplačno pridobiva iz evidenc Finančne uprave Republike Slovenije.
(8) Minister s pravilnikom podrobneje predpiše vzpostavitev, vodenje
in način javne objave registra inovativnih zagonskih podjetij, podatke, ki se
vodijo v registru, način, vsebino in obliko prijave vpisa ter izbrisa iz
registra.
VI.a PREGLED NEPOSREDNIH TUJIH NALOŽB
31.a člen
(priglasitev neposredne tuje naložbe)
(1) Neposredno tujo naložbo na področju dejavnosti iz petega
odstavka 31.č člena tega zakona mora tuji vlagatelj ali ciljna družba ali
prevzeta družba priglasiti ministrstvu najpozneje v 15 dneh od sklenitve
pravnega posla, s katerim tuji vlagatelj v gospodarski družbi s sedežem v
Republiki Sloveniji neposredno ali posredno pridobi najmanj 10 % udeležbe
v kapitalu ali v glasovalnih pravicah ali od objave prevzemne ponudbe.
Obveznost priglasitve ne preneha, če tuji vlagatelj ali ciljna družba oziroma
prevzeta družba priglasitve ne opravi v roku iz prejšnjega stavka.
(2) Neposredno tujo naložbo na področju dejavnosti iz petega
odstavka 31.č člena tega zakona, s katero želi tuji vlagatelj izvesti naložbo v
opredmetena in neopredmetena sredstva, ki se nanašajo na vzpostavitev nove
poslovne enote, s katero tuji vlagatelj v novoustanovljeni gospodarski družbi s
sedežem v Republiki Sloveniji neposredno ali posredno pridobi najmanj 10 %
udeležbe v kapitalu ali v glasovalnih pravicah, mora tuji vlagatelj ali
novoustanovljena gospodarska družba priglasiti najpozneje v 15 dneh od vpisa
ustanovitve gospodarske družbe v sodni register v Republiki Sloveniji.
Obveznost priglasitve ne preneha, če tuji vlagatelj ali novoustanovljena
gospodarska družba priglasitve ne opravi v roku iz prejšnjega stavka.
(3) Neposredna tuja naložba na področju dejavnosti iz petega
odstavka 31.č člena tega zakona se priglasi tako, da se predložijo naslednje
informacije in podatki:
-       
ime, priimek in prebivališče ali firma in sedež tujega vlagatelja in
ciljne družbe ali prevzete družbe ali novoustanovljene družbe,
-       
letni promet tujega vlagatelja in ciljne družbe ali prevzete družbe,
-       
skupno število zaposlenih pri tujem vlagatelju in ciljni družbi ali
prevzeti družbi ali novoustanovljeni družbi,
-       
trgovalna koda vrednostnih papirjev tujega vlagatelja in ciljne družbe
ali prevzete družbe ali novoustanovljene družbe, če s trgovalno kodo
razpolagata,
-       
lastniška struktura tujega vlagatelja in ciljne družbe ali prevzete
družbe ali novoustanovljene družbe, vključno z informacijami o končnem
vlagatelju in udeležbi v kapitalu ter glasovalnih pravicah,
-       
vrednost in vir financiranja neposredne tuje naložbe,
-       
proizvodi, storitve in poslovne dejavnosti tujega vlagatelja in ciljne
družbe ali prevzete družbe ali novoustanovljene družbe (klasifikacija
gospodarske dejavnosti SKD),
-       
države, v katerih tuji vlagatelj in ciljna družba ali prevzeta družba
opravljata pomembne poslovne dejavnosti,
-       
datum, ko naj bi bila neposredna tuja naložba končana ali ko je bila
končana,
-       
podroben opis neposredne tuje naložbe,
-       
opredelitev do šestega odstavka 31.č člena tega zakona,
-       
opredelitev in predložitev dokazil, ki izkazujejo resničnost podatkov iz
tega odstavka.
(4) Če ciljna ali prevzeta družba ali novoustanovljena družba
ne razpolagajo s podatki iz prejšnjega odstavka, v priglasitvi to jasno in utemeljeno
obrazložijo.
(5) Informacije iz tretjega odstavka tega člena se
uporabljajo v skladu z namenom Uredbe 2019/452/EU in poglavja VI.a tega zakona,
ki določa postopek priglasitve in pregleda neposrednih tujih naložb ter
pristojne organe za izvajanje Uredbe 2019/452/EU.
(6) Naloge v zvezi z izvajanjem Uredbe 2019/452/EU v
Republiki Sloveniji kot kontaktna točka opravlja ministrstvo. Kontaktna točka
skrbi za letno poročanje Evropski komisiji, izmenjavo informacij, mnenj in
pripomb z Evropsko komisijo in državami članicami.
31.b člen
(poziv k dodatnim pojasnilom ali obrazložitvi)
Komisija za priglasitve iz prvega odstavka 31.c člena tega
zakona in strokovna skupina iz prvega odstavka 31.d člena tega zakona
lahko v primeru nejasnosti v okviru izvajanja Uredbe 2019/452/EU tujega
vlagatelja ali ciljno družbo ali prevzeto družbo ali novoustanovljeno družbo v
Republiki Sloveniji v zvezi z neposredno tujo naložbo na področju dejavnosti iz
petega odstavka 31.č člena tega zakona pozoveta, naj pisno ali ustno poda pojasnila
ali dodatno obrazložitev ter za to predloži ustrezne dokaze v roku, ki ga
določi komisija za priglasitve iz prvega odstavka 31.c člena tega zakona
oziroma strokovna skupina iz prvega odstavka 31.d člena tega zakona.
31.c člen
(predhodni postopek pregleda)
(1) Priglasitve iz 31.a člena tega zakona obravnava komisija
za priglasitve, ki jo ustanovi minister. Komisija za priglasitve ima
predsednika, enega namestnika in najmanj tri člane, od katerih sta dva
predstavnika javne agencije.
(2) Komisija za priglasitve v predhodnem postopku najprej
preizkusi, ali:
-       
tuji vlagatelj izpolnjuje pogoje tujega vlagatelja iz trinajste alineje
2. člena tega zakona,
-       
priglašeni pravni posel oziroma transakcija je neposredna tuja naložba
iz dvanajste alineje 2. člena tega zakona,
-       
je bila priglasitev vložena v roku, kot je določen v 31.a členu
tega zakona,
-       
se dejavnost ciljne družbe ali prevzete družbe ali novoustanovljene
družbe v Republiki Sloveniji nanaša na kritične dejavnosti iz petega odstavka
31.č člena tega zakona.
(3) Če komisija za priglasitve ugotovi, da ni izpolnjen pogoj
iz prve ali druge ali četrte alineje prejšnjega odstavka, o tem izda mnenje.
(4) Če komisija za priglasitve ugotovi, da so izpolnjeni
pogoji iz prve, druge in četrte alineje drugega odstavka tega člena, v
nadaljevanju predhodnega postopka vlogo vsebinsko presoja na podlagi meril iz
petega in šestega odstavka 31.č člena tega zakona.
(5) Če komisija za priglasitve ugotovi, da ima neposredna
tuja naložba neznaten vpliv na javni red in varnost v Republiki Sloveniji oziroma
ga nima, o tem izda mnenje.
(6) Če komisija za priglasitve ugotovi, da se neposredna tuja
naložba izvaja na področju dejavnosti iz petega odstavka 31.č člena tega zakona
in da bi lahko imela vpliv na javni red ali varnost v Republiki Sloveniji, z
mnenjem predlaga uvedbo postopka pregleda.
(7) Ministrstvo na podlagi mnenja komisije za priglasitve iz
tretjega in petega odstavka tega člena izda odločbo. Zoper odločbo ministrstva
pritožba ni dovoljena, je pa dovoljen upravni spor.
(8) Ministrstvo na podlagi mnenja komisije za priglasitve iz
šestega odstavka tega člena izda sklep, s katerim uvede postopek pregleda.
Zoper sklep iz prejšnjega stavka ni sodnega varstva.
31.č člen
(pregled)
(1) Pregled je postopek, v katerem ministrstvo odloča o tem,
ali se neposredna tuja naložba na področju dejavnosti iz petega odstavka tega
člena odobri, omejeno odobri, tako da se določijo pogoji za njeno izvedbo, ali
prepove, če lahko vpliva na varnost ali javni red Republike Slovenije.
(2) Strokovna skupina iz prvega odstavka 31.d člena tega
zakona, ki jo po uvedbi postopka pregleda iz osmega odstavka prejšnjega člena s
sklepom imenuje minister, opravi pregled posamezne tuje naložbe na področju
dejavnosti iz petega odstavka tega člena in poda mnenje iz šestega odstavka
31.d člena tega zakona najpozneje v dveh letih v primerih:
-       
iz prvega odstavka 31.a člena tega zakona od sklenitve pravnega posla, s
katerim tuji vlagatelj v gospodarski družbi s sedežem v Republiki Sloveniji
neposredno ali posredno pridobi najmanj 10 % udeležbe v kapitalu ali v
glasovalnih pravicah ali od objave prevzemne ponudbe, in
-       
iz drugega odstavka 31.a člena tega zakona od vpisa ustanovitve
gospodarske družbe v sodni register v Republiki Sloveniji, s katero tuji
vlagatelj v novoustanovljeni gospodarski družbi s sedežem v Republiki Sloveniji
neposredno ali posredno pridobi najmanj 10 % udeležbe v kapitalu ali v
glasovalnih pravicah.
(3) Ministrstvo lahko na podlagi mnenja komisije za
priglasitve uvede postopek pregleda posamezne tuje naložbe na področju
dejavnosti iz petega odstavka tega člena, če v dveh letih od sklenitve pravnega
posla ali od objave prevzemne ponudbe iz prve alineje drugega odstavka tega
člena ali od vpisa ustanovitve gospodarske družbe v sodni register v Republiki
Sloveniji iz druge alineje drugega odstavka tega člena pridobi informacije, da
je tuji vlagatelj, ki je izvedel neposredno tujo naložbo v Republiki Sloveniji,
vključen v dejavnosti iz petega odstavka tega člena, ki so vplivale ali bi
lahko vplivale na varnost ali javni red v državi članici Evropske unije, ali se
ukvarja z nezakonitimi ali kriminalnimi dejavnostmi iz šestega odstavka tega
člena. Strokovna skupina opravi postopek pregleda in izda mnenje v roku dveh let
od uvedbe postopka pregleda.
(4) Ministrstvo lahko v primerih in v roku iz prejšnjega
odstavka po uradni dolžnosti uvede postopek ponovnega pregleda tudi v primeru,
če je bila že izdana odločba iz sedmega odstavka prejšnjega člena ali če je
bila izdana odločba iz prvega odstavka 31.e člena tega zakona. Če ministrstvo v
primeru iz prejšnjega stavka na podlagi mnenja komisije za priglasitve uvede
postopek pregleda, strokovna skupina opravi postopek pregleda in izda mnenje v
roku dveh let od uvedbe postopka pregleda. Če strokovna skupina ugotovi, da
neposredna tuja naložba lahko vpliva na varnost ali javni red Republike
Slovenije, ministrstvo že izdano odločbo iz sedmega odstavka prejšnjega člena
ali prvega odstavka 31.e člena tega zakona razveljavi in z isto odločbo odloči,
ali tujo neposredno naložbo omejeno odobri, tako da se določijo pogoji za njeno
izvedbo, ali prepove.
(5) Neposredna tuja naložba lahko vpliva na varnost ali javni
red Republike Slovenije zlasti v primerih, ko ciljna družba ali prevzeta družba
ali novoustanovljena družba s sedežem v Republiki Sloveniji dejansko in
pretežno izvaja dejavnost na enem od naštetih kritičnih področij:
-       
kritična infrastruktura, bodisi fizična ali virtualna, vključno z
infrastrukturo na področju energetike, prometa, vode, zdravja, komunikacij,
medijev, obdelave ali hrambe podatkov, letalskega in vesoljskega sektorja ter
obrambno, volilno ali finančno infrastrukturo in občutljivimi objekti ter tudi
zemljišči in nepremičninami, ki so bistveni za uporabo takšne infrastrukture;
-       
kritična tehnologija in blago z dvojno rabo, vključno z umetno
inteligenco, robotiko, polprevodniki, kibernetsko varnostjo, letalsko in
vesoljsko ter obrambno tehnologijo, tehnologijo za shranjevanje energije,
kvantno in jedrsko tehnologijo ter tudi nanotehnologijo in biotehnologijo;
-       
dobava kritičnih virov, vključno z energijo ali surovinami, ter
prehranska varnost;
-       
dostop do občutljivih informacij, vključno z osebnimi podatki, ali
sposobnost nadziranja takšnih informacij;
-       
svoboda in pluralnost medijev ali
-       
projekti ali programi v interesu Evropske unije, opredeljeni v Prilogi I
Uredbe 2019/452/EU.
(6) Ministrstvo pri ugotavljanju, ali lahko neposredna tuja
naložba vpliva na varnost ali javni red, upošteva zlasti, ali:
-       
je tuji vlagatelj neposredno ali posredno pod nadzorom vlade, vključno z
državnimi organi ali oboroženimi silami tretje države, tudi prek lastniške
strukture ali znatnega financiranja;
-       
je bil tuji vlagatelj že vključen v dejavnosti, ki so vplivale na
varnost ali javni red v državi članici;
-       
obstaja resno tveganje, da se tuji vlagatelj ukvarja z nezakonitimi ali
kriminalnimi dejavnostmi;
-       
je tuji vlagatelj s pravnim poslom, ki je predmet priglasitve, dosegel
prevzemni prag v ciljni družbi (tretjinski delež glasovalnih pravic v tej
družbi) ali je po končanem postopku uspešne prevzemne ponudbe pridobil
10-odstotni delež glasovalnih pravic v ciljni družbi ali z uspešno prevzemno
ponudbo pridobil najmanj 75-odstotni delež vseh delnic ciljne družbe z
glasovalno pravico;
-       
ima tuji vlagatelj prek ciljne ali prevzete družbe ali novoustanovljene
družbe na območju Republike Slovenije na področju kritičnih dejavnosti najmanj
20-odstotni tržni delež;
-       
je tuji vlagatelj v ciljni ali prevzeti družbi s pravnim poslom, ki je
predmet priglasitve, dosegel 25- ali 50-odstotno udeležbo v kapitalu ali
glasovalnih pravicah.
31.d člen
(strokovna skupina)
(1) Pregled neposrednih tujih naložb na področju dejavnosti
iz petega odstavka prejšnjega člena opravlja strokovna skupina.
(2) Strokovna skupina ima najmanj tri in največ deset članov.
Predsednik in dva člana se za pregled posamezne neposredne tuje naložbe
imenujejo iz vrst zaposlenih na ministrstvu ter drugih državnih organov, ki
delujejo na področju dejavnosti iz petega odstavka prejšnjega člena, na katerem
se posamezna neposredna tuja naložba izvaja, pri čemer je najmanj en član
predstavnik drugega državnega organa.
(3) Strokovna skupina po potrebi pridobi tudi mnenje druge
pravne osebe javnega ali zasebnega prava, ki deluje na področju dejavnosti iz
petega odstavka prejšnjega člena, glede ocene vpliva neposredne tuje naložbe na
javni red in varnost z vidika njihove pristojnosti.
(4) Predsednik in člani strokovne skupine morajo pred
začetkom posameznega pregleda neposrednih tujih naložb na področju dejavnosti
iz petega odstavka prejšnjega člena podati pisno izjavo o interesni
nepovezanosti s tujim vlagateljem in ciljno družbo ali prevzeto družbo ali
novoustanovljeno družbo ter izjavo, da bodo varovali vse podatke, dejstva in
okoliščine, s katerimi se bodo seznanili pri opravljanju nalog skupine.
(5) Strokovna skupina delo konča s pripravo mnenja, s katerim
ugotovi, ali neposredna tuja naložba vpliva na varnost ali javni red Republike
Slovenije, in predlaga, da se neposredna tuja naložba na področju dejavnosti iz
petega odstavka prejšnjega člena bodisi odobri, omejeno odobri, tako da se
določijo pogoji za njeno izvedbo, ali prepove. Strokovna skupina svoje mnenje
predloži ministru.
31.e člen
(odločitev v postopku pregleda)
(1) Na podlagi mnenja strokovne skupine iz petega odstavka
prejšnjega člena ministrstvo izda odločbo o tem, ali se neposredna tuja naložba
odobri, omejeno odobri, tako da se določijo pogoji za njeno izvedbo, ali
prepove. Ministrstvo izda odločbo iz prejšnjega stavka v roku dveh mesecev po
prejemu mnenja strokovne skupine.
(2) Odločitev v postopku pregleda je omejena na to, ali
neposredna tuja naložba lahko vpliva na varnost ali javni red Republike
Slovenije.
(3) Neposredna tuja naložba se odobri, če je vpliv na javni
red in varnost v Republiki Sloveniji neznaten oziroma ga ni.
(4) Pogoji za izvedbo neposredne tuje naložbe se določijo, če
je ugotovljen vpliv na varnost ali javni red Republike Slovenije, vendar se
vpliv z določitvijo pogojev lahko omili ali prepreči. Pogoji za izvedbo se
določijo za določen čas, ki ni daljši od deset let, in so lahko zlasti:
-       
prepoved prodaje avtorskih in sorodnih pravic v lasti ciljne družbe ali
prevzete družbe ali novoustanovljene družbe fizičnim ali pravnim subjektom iz
tretjih držav,
-       
prepoved prodaje določenih opredmetenih in neopredmetenih osnovnih
sredstev, pridobljenih z neposredno tujo naložbo,
-       
prepoved poslovnega sodelovanja s pravno ali fizično osebo, ki vpliva na
javni red ali varnost v kateri koli od držav članic, če je to ugotovila bodisi
država članica bodisi Evropska komisija,
-       
obveznost znižanja deleža, ki se pridobiva v ciljni družbi ali prevzeti
družbi ali novoustanovljeni družbi,
-       
zaveza, da se bodo določeni deli ciljne družbe ali prevzete družbe ali
novoustanovljene družbe ohranili v Republiki Sloveniji,
-       
obveznost premestitve določenih občutljivih dejavnosti iz ciljne družbe
ali prevzete družbe ali novoustanovljene družbe v Republiki Sloveniji v drugo
pravno osebo s sedežem v Republiki Sloveniji,
-       
prepoved določenih ravnanj na trgu Republike Slovenije,
-       
obveznost kontinuiranega opravljanja prvotne dejavnosti ciljne družbe
ali prevzete družbe ali novoustanovljene družbe v Republiki Sloveniji,
-       
obveznost zagotavljanja blaga in storitev iz prvotne dejavnosti ciljne
družbe ali prevzete družbe.
(5) V primeru, ko je neposredna tuja naložba dovoljena pod
pogojem, da se nepremičnine, ki so povezane z neposredno tujo naložbo, ne
odtujijo, se prepoved odtujitve zaznamuje v zemljiški knjigi.
(6) V primeru neupoštevanja odločbe glede izrečenih pogojev
za izvedbo neposredne tuje naložbe iz prvega odstavka tega člena ministrstvo z
odločbo prepove neposredno tujo naložbo ter izreče ukrepe v skladu z drugim
stavkom sedmega odstavka tega člena.
(7) Neposredna tuja naložba se prepove, če je ugotovljen
vpliv na varnost ali javni red Republike Slovenije, vendar ga z določitvijo
pogojev ni mogoče omiliti ali preprečiti. V odločbi o prepovedi lahko
ministrstvo tujemu vlagatelju naloži ukrepe, s katerimi se preprečijo
nedopustni vplivi na varnost ali javni red, zlasti odsvojitev pridobljenih
deležev.
(8) Zoper odločbo ministrstva pritožba ni dovoljena, je pa
dovoljen upravni spor.
(9) Tuji vlagatelj ali ciljna družba ali prevzeta družba ali
novoustanovljena družba mora o sprejetju ukrepov glede upoštevanja pogojev iz
četrtega odstavka tega člena vsakoletno poročati ministrstvu do izteka izrečenih
ukrepov.
VII. NADZOR
32. člen
(nadzor)
(1) Nadzor nad izvajanjem pogodb o dodelitvi subvencij iz
18. člena tega zakona, preverjanjem namenske porabe subvencij in pogodb o
izvedbi strateških investicij iz 24. člena tega zakona, določb prvega,
drugega, tretjega in četrtega odstavka 31.a člena tega zakona, 31.b člena tega
zakona ter določb prvega in devetega odstavka 31.e člena tega zakona izvaja
ministrstvo.
(2) Nadzor nad izvajanjem pogodb o dodelitvi subvencij iz
14. člena tega zakona in preverjanjem namenske porabe subvencij izvaja
javna agencija.
(3) Ministrstvo predloži vladi letno poročilo o dodeljenih
spodbudah najkasneje do 31. marca tekočega leta za preteklo leto.
(4) Javna agencija in ministrstvo učinke zastavljenih ciljev pri
posamezni gospodarski družbi objavita na svoji spletni strani.
VII.a KAZENSKE DOLOČBE
32.a člen
(prekrški v zvezi s priglasitvijo in pregledom neposrednih
tujih naložb)
(1) Z globo od 100.000 do 250.000 eurov se za prekršek
kaznuje pravna oseba, če pa se pravna oseba po zakonu, ki ureja gospodarske
družbe, šteje za srednjo ali veliko gospodarsko družbo, pa z globo od 200.000
do 500.000 eurov, če:
1.     
ne priglasi neposredne tuje naložbe v 15 dneh od sklenitve pravnega
posla ali od objave prevzemne ponudbe, s katero tuji vlagatelj v gospodarski
družbi s sedežem v Republiki Sloveniji neposredno ali posredno pridobi najmanj
10 % udeležbe v kapitalu ali v glasovalnih pravicah (prvi odstavek 31.a
člena);
2.     
ne priglasi neposredne tuje naložbe v 15 dneh od vpisa ustanovitve nove
gospodarske družbe v sodni register v Republiki Sloveniji, s katero neposredno
ali posredno pridobi najmanj 10 % udeležbe v kapitalu ali v glasovalnih
pravicah v novoustanovljeni gospodarski družbi (drugi odstavek
31.a člena);
3.     
ne priglasi vseh informacij o neposredni tuji naložbi v skladu s tretjim
oziroma četrtim odstavkom 31.a člena tega zakona;
4.     
komisiji za priglasitve ali strokovni skupini v roku ne pošlje dodatnih
pojasnil ali obrazložitev ali ne predloži ustreznih dokazov (31.b člen);
5.     
ne upošteva prepovedi ali pogojev za izvedbo neposredne tuje naložbe
(prvi odstavek 31.e člena);
6.     
ne poroča ministrstvu v skladu z devetim odstavkom 31.e člena tega
zakona.
(2) Z globo od 50.000 do 150.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.000 do 10.000 eurov se za prekršek iz prvega
odstavka tega člena kaznuje odgovorna oseba pravne osebe, odgovorna oseba
samostojnega podjetnika posameznika oziroma odgovorna oseba posameznika, ki
samostojno opravlja dejavnost.
(4) Z globo od 1.000 do 5.000 eurov se za prekršek iz prvega
odstavka tega člena kaznuje tudi posameznik.

Zakon o spodbujanju investicij – ZSInv (Uradni
list RS, št. 13/18) vsebuje naslednje prehodne in
končne določbe:
»VIII. PREHODNE IN KONČNE DOLOČBE
33. člen
(prenehanje veljavnosti
predpisov)
(1) Z dnem uveljavitve tega zakona preneha veljati Zakon o
spodbujanju tujih investicij in internacionalizacije podjetij (Uradni list RS,
št. 107/06 – uradno prečiščeno besedilo, 11/11, 57/12 in 17/15), uporablja
pa se do začetka uporabe tega zakona.
(2) Z dnem uveljavitve tega zakona preneha veljati Uredba o
finančnih spodbudah za tuje neposredne investicije (Uradni list RS,
št. 62/14) in Uredba o organizaciji, upravljanju in načinu delovanja
predstavništev Javne agencije Republike Slovenije za podjetništvo in tuje
investicije v tujini (Uradni list RS, št. 94/06 in 41/08), ki se uporabljata
do uveljavitve predpisov, izdanih na podlagi tega zakona.
(3) Postopki, začeti pred začetkom uporabe tega zakona na
podlagi 7.b člena Zakona o spodbujanju tujih investicij in internacionalizacije
podjetij (Uradni list RS, št. 107/06 – uradno prečiščeno besedilo, 11/11,
57/12 in 17/15), se dokončajo po dosedanjih predpisih.
34. člen
(rok za izdajo podzakonskih
predpisov)
(1) Vlada najpozneje v šestih mesecih od uveljavitve tega
zakona sprejme uredbo iz sedmega odstavka 4. člena, tretjega odstavka
5. člena in tretjega odstavka 28. člena tega zakona.
(2) Minister obrazce iz drugega odstavka 15. člena tega
zakona in petega odstavka 21. člena tega zakona izda v šestih mesecih od
uveljavitve tega zakona.
(3) Minister izda pravilnik iz osmega odstavka 30. člena
tega zakona in iz osmega odstavka 31. člena tega zakona v šestih mesecih
od uveljavitve tega zakona.
35. člen
(uskladitev sklepa o
ustanovitvi agencije)
(1) V Zakonu o podpornem okolju za podjetništvo (Uradni list
RS, št. 102/07, 57/12, 82/13, 17/15 in 27/17) se v prvem odstavku
7. člena črta beseda »tujih«.
(2) Javna agencija Republike Slovenije za spodbujanje
podjetništva, internacionalizacije, tujih investicij in tehnologije z dnem
uveljavitve tega zakona nadaljuje z delom na področju spodbujanja podjetništva,
internacionalizacije, investicij in tehnologije v skladu s tem zakonom.
(3) Vlada v šestih mesecih od uveljavitve tega zakona uskladi
Sklep o ustanovitvi Javne agencije Republike Slovenije za spodbujanje
podjetništva, internacionalizacije, tujih investicij in tehnologije (Uradni
list RS, št. 93/15) s tem zakonom.
36. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. julija 2018.«.

Zakon o spremembah in dopolnitvah Zakona o spodbujanju
investicij – ZSInv-A (Uradni list RS, št. 204/21) vsebuje naslednje prehodne in
končno določbo:
»PREHODNE IN KONČNA DOLOČBA
12. člen
(končanje postopkov)
Postopki, začeti pred začetkom veljavnosti tega zakona, se
dokončajo na podlagi Zakona o spodbujanju investicij (Uradni list RS,
št. 13/18) in Uredbe o načinu ugotavljanja pogojev in meril za dodelitev
investicijskih spodbud ter pogojev za strateško investicijo (Uradni list RS,
št. 47/18, 191/20 in 36/21).
13. člen
(rok za uskladitev
podzakonskega predpisa)
Vlada v treh mesecih od uveljavitve tega zakona uskladi
Uredbo o načinu ugotavljanja pogojev in meril za dodelitev investicijskih
spodbud ter pogojev za strateško investicijo (Uradni list RS, št. 47/18,
191/20 in 36/21) s spremenjenimi in dopolnjenimi določbami zakona.
14. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o spodbujanju
investicij – ZSInv-B (Uradni list RS, št. 29/22) vsebuje naslednjo prehodno in
končno določbo:
»PREHODNA IN KONČNA DOLOČBA
13. člen
(rok za sprejetje
podzakonskega predpisa)
Vlada v treh mesecih od uveljavitve tega zakona sprejme
predpis iz tretjega odstavka 4.b člena zakona.
14. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o spodbujanju
investicij – ZSInv-C (Uradni list RS, št. 65/23) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
(dokončanje postopkov, začetih
pred začetkom veljavnosti zakona)
Postopki pregleda neposrednih tujih naložb, začeti v skladu z
Zakonom o interventnih ukrepih za omilitev in odpravo posledic epidemije
COVID-19 (Uradni list RS, št. 80/20, 152/20 – ZZUOOP, 175/20 – ZIUOPDVE,
203/20 – ZIUPOPDVE, 15/21 – ZDUOP, 112/21 – ZIUPGT in 206/21 – ZDUPŠOP; v
nadaljnjem besedilu: ZIUOOPE), se dokončajo v skladu z ZIUOOPE.
7. člen
(začetek veljavnosti)
Ta zakon začne veljati 1. julija 2023.«.