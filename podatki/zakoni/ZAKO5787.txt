I. SPLOŠNE DOLOČBE
1. člen
(vsebina zakona)
Ta zakon določa status Družbe za avtoceste v Republiki
Sloveniji (v nadaljnjem besedilu: DARS), pogoje, po katerih DARS izvaja naloge
prostorskega načrtovanja, umeščanja v prostor in pridobivanja zemljišč ter
gradnjo, upravljanje in vzdrževanje avtocest v skladu z zakoni, drugimi
predpisi in pogodbami, sklenjenimi na podlagi zakona, ter stvarnopravna
razmerja v zvezi z avtocestami.
2. člen
(status DARS)
DARS ima status gospodarske družbe po zakonu, ki ureja
gospodarske družbe. Edini ustanovitelj DARS je Republika Slovenija.
3. člen
(opredelitev pojmov)
(1) Posamezni izrazi, uporabljeni v tem zakonu, imajo
naslednji pomen:
1.     
avtocestni odsek je del avtoceste, kot je določen v nacionalnem
programu, ki ureja izgradnjo avtocest;
2.     
avtocesta je avtocesta ali hitra cesta, kot je določena v zakonu, ki
ureja ceste ali druga državna cesta, kot je določena v zakonu, ki ureja ceste,
in ki je bila načrtovana v nacionalnem programu, ki ureja izgradnjo avtocest;
3.     
avtocesta kot objekt je avtocesta z vsemi pripadajočimi cestnimi objekti
in napravami ter ureditvami, ki se po zakonu, ki ureja javne ceste, štejejo za
njen del, vključno z nadvozi in podvozi, razen zemljišč, po katerih poteka, ter
objektov in naprav iz prve in druge alineje 14. člena tega zakona;
4.     
gradnja avtocestnega odseka je projektiranje ter izvajanje gradbenih in
drugih del za izgradnjo novega avtocestnega odseka, z vsemi njegovimi
sestavnimi deli ter drugimi objekti in napravami, ki so po projektni
dokumentaciji vključeni v izvedbo gradnje.
(2) Izrazi, uporabljeni v tem zakonu, katerih pomen ni
določen v prejšnjem odstavku, imajo enak pomen, kot ga določajo predpisi s
področja cest, urejanja prostora, graditve objektov ter drugi predpisi.
II. NALOGE DARS
4. člen
(naloge v zvezi z aktivnostmi pred izvajanjem gradnje
avtocest)
DARS opravlja v imenu in za račun Republike Slovenije
posamezne naloge v zvezi s prostorskim načrtovanjem in umeščanjem avtocest v
prostor ter naloge v zvezi s pridobivanjem nepremičnin za potrebe gradnje
avtocest.
5. člen
(gradnja avtocest)
(1) DARS izvaja gradnjo avtocest v svojem imenu in za svoj
račun v okviru koncesije gradenj v skladu z zakonom, ki ureja javnozasebno
partnerstvo, kolikor ta zakon ne določa drugače.
(2) Za gradnjo avtocestnih odsekov se uporablja model
lastninske pravice zgradi – upravljaj – prenesi (BOT).
6. člen
(nacionalni program o izgradnji avtocest)
(1) DARS opravlja naloge iz 4. in 5. člena tega zakona v
skladu z nacionalnim programom, ki ureja izgradnjo avtocest, in v katerem so
posamezni avtocestni odseki določeni z začetno in končno točko, roki za njihovo
predajo v promet ter s predvidenimi investicijskimi vrednostmi.
(2) DARS opravlja naloge iz 4. in 5. člena tega zakona za
tiste avtocestne odseke, za katere pridobi naročilo ali koncesijo, ob
upoštevanju predpisov, ki urejajo javno naročanje in javno‑zasebno partnerstvo.
(3) Vlada Republike Slovenije (v nadaljnjem besedilu: vlada)
enkrat letno poroča Državnemu zboru o izvajanju nacionalnega programa.
7. člen
(pogodba o naročilu)
(1) Republika Slovenija sklene z DARS pogodbo, s katero
pogodbeni stranki uredita medsebojne pravice in obveznosti v zvezi z izvajanjem
nalog iz 4. člena tega zakona, zlasti glede:
-       
višine nadomestila za opravljanje storitev;
-       
načina in rokov za zagotavljanje finančnih sredstev za izvajanje nalog;
-       
načina in oblike nadzora, ki ga izvaja Republika Slovenija v zvezi z
izvajanjem pogodbenih obveznosti, zlasti porabe sredstev ter kvalitete in
pravočasnosti izvajanja nalog.
(2) Pogodba o naročilu se sklene za čas trajanja izgradnje
avtocest, oziroma za obdobje odplačevanja obveznosti iz kreditov in dolžniških
vrednostnih papirjev, najetih oziroma izdanih v ta namen, če je to obdobje
daljše od obdobja izgradnje avtocest. Tako sklenjena pogodba velja za vse
avtocestne odseke, za katere DARS izvaja naloge iz 4. člena tega zakona.
8. člen
(koncesijska pogodba za gradnjo avtocestnega odseka)
(1) Koncesijsko razmerje med Republiko Slovenijo in DARS
nastane s sklenitvijo koncesijske pogodbe za gradnjo posameznega avtocestnega
odseka.
(2) S pogodbo iz prejšnjega odstavka pogodbeni stranki
uredita:
-       
medsebojne pravice in obveznosti v času trajanja gradnje avtocestnega
odseka, zlasti vprašanja rokov in kvalitete gradnje, ki niso urejena z drugimi
predpisi;
-       
pravice in obveznosti v zvezi z upravljanjem in vzdrževanjem avtocest;
-       
način in obliko nadzora, ki ga izvaja Republika Slovenija kot koncedent,
zlasti glede kvalitete in rokov pri izvajanju gradnje, stanja in opremljenosti
avtocestnega odseka ter upravljanja;
-       
sankcije za kršitev predpisov o gradnji, upravljanju ali vzdrževanju;
-       
vsa druga vprašanja v zvezi z izvajanjem koncesije.
(3) Koncesijska pogodba za gradnjo avtocestnega odseka se
sklene za čas, ki omogoča odplačilo vseh obveznosti iz kreditov in dolžniških
vrednostnih papirjev, najetih oziroma izdanih za gradnjo tega avtocestnega
odseka, vendar najdlje za obdobje 50 let.
(4) Ob sklenitvi koncesijske pogodbe iz prvega odstavka tega
člena Republika Slovenija ustanovi v korist DARS stavbno pravico na zemljiščih,
na katerih bo izvajal gradnjo, za obdobje trajanja koncesijske pogodbe.
(5) Stavbna pravica se na zemljiščih iz prejšnjega odstavka
ustanovi v obsegu, ki v skladu z zakonom, ki ureja ceste, vključuje vse dele
bodočega avtocestnega odseka.
(6) Ob prenehanju stavbne pravice Republika Slovenija kot
lastnik zemljišča imetniku stavbne pravice ne plača nadomestila.
9. člen
(upravljanje in vzdrževanje avtocest)
(1) DARS upravlja in vzdržuje avtocestne odseke, za katere
pridobi koncesijo gradnje, od dne, ko je avtocestni odsek dan v promet, do
izteka veljavnosti koncesijske pogodbe.
(2) Upravljanje avtocest obsega:
a)    
ustanavljanje služnosti za napeljevanje vodovoda in kanalizacije,
elektronskih komunikacijskih omrežij, električnih napeljav, plinovodov ter
podobnih objektov in naprav javnega pomena, tako na avtocesti kot objektu kot
na zemljišču, na katerem je ustanovljena stavbna pravica;
b)    
izvajanje kot javno pooblastilo naslednjih upravnih nalog, ki se
nanašajo na avtoceste in so določene z zakonom, ki ureja javne ceste, in na
njegovi podlagi izdanimi predpisi:
- 
nadzor nad prometno ureditvijo na cestah;
- 
organiziranje obveščanja javnosti o stanju cest in prometa na njih;
- 
izdajanje soglasij za gradnjo žičniških naprav nad cesto ali ob njej;
- 
izdajanje soglasij za izkoriščanje mineralnih surovin ob cesti;
- 
izdajanje soglasij za izvajanje del zunaj varovalnega pasu ceste;
- 
izdajanje soglasij za izvajanje del v območju ceste, ki bi lahko ovirala
ali ogrožala promet, poškodovala cesto ali povečala stroške njenega
vzdrževanja;
- 
izdajanje soglasij za poseg v cestno telo zaradi gradnje drugega objekta
ali naprave;
- 
začasna prepoved ali omejitev prometa na cesti;
- 
izdajanje soglasij za gradnjo ali rekonstrukcijo objektov ali izvajanje
kakršnihkoli del na zemljiščih v varovalnem pasu ceste;
- 
izdajanje soglasij za gradnjo gospodarske infrastrukture v območju
ceste;
- 
izdajanje soglasij za vzdrževalna in druga dela na obstoječi gospodarski
infrastrukturi na cesti;
- 
izdajanje dovoljenj za zaporo ceste zaradi del ali prireditev na cesti;
- 
urejanje prometne ureditve na cesti;
- 
odločanje o postavljanju turistične ali druge obvestilne signalizacije;
- 
izdajanje soglasij za postavljanje objektov za obveščanje in
oglaševanje;
- 
izvajanje prekrškovnega nadzora nad plačilom cestnine.
c)    
izdajanje smernic in mnenj k občinskim prostorskim aktom, ki posegajo v
območja avtocest in zemljišč, na katerih ima DARS stavbno ali lastninsko
pravico v skladu s tem zakonom. V teh primerih je DARS ne glede na določbe
zakona, ki ureja prostorsko načrtovanje, nosilec urejanja prostora.
(3) Če je služnost iz prejšnjega odstavka ustanovljena za
nedoločen čas ali za čas, ki je daljši od trajanja stavbne pravice, na
zemljišču, na katerem ima DARS stavbno pravico, ali na objektu, ki je zgrajen
na tem zemljišču, ta služnost po prenehanju stavbne pravice še naprej bremeni
zemljišče ali objekt.
(4) Če DARS pridobi koncesijo za upravljanje in vzdrževanje
za določen avtocestni odsek, ki ni predmet koncesije gradenj, se upravljanje in
vzdrževanje tega odseka izvaja na podlagi koncesijske pogodbe, sklenjene v
skladu z zakonom, ki ureja javno‑zasebno partnerstvo in ob upoštevanju določbe
drugega odstavka tega člena.
9.a člen
(posebne določbe za izvajanje koncesije)
(1) DARS vsako leto pripravi načrt izvajanja koncesije za gradnjo,
upravljanje in vzdrževanje avtocest ter ga predloži v soglasje ministrstvu,
pristojnemu za promet. 
(2) Minister, pristojen za promet, lahko zaradi zagotavljanja
varnosti in pretočnosti prometa po avtocestah naloži DARS izvedbo ali način
izvedbe določene naloge, ki izhaja iz koncesijskega razmerja, ter določi rok za
izvedbo. 
III. FINANCIRANJE DEJAVNOSTI IZ TEGA ZAKONA
10. člen
(financiranje obveznosti za naloge iz 4. člena tega zakona)
Viri sredstev za izvajanje nalog iz 4. člena tega zakona se
zagotavljajo v državnem proračunu iz namenske postavke, na kateri se zbirajo
sredstva iz naslova nadomestila za ustanovitev stavbne pravice, ki se plačuje v
skladu s tem zakonom. 
11. člen
(financiranje gradnje avtocest)
Viri sredstev za izvajanje gradnje avtocest so:
-       
cestnine in drugi viri trženja avtocest;
-       
najeti krediti;
-       
sredstva, zbrana z izdajanjem dolžniških vrednostnih papirjev;
-       
drugi viri.
12. člen
(izdajanje dolžniških vrednostnih papirjev)
DARS ni treba pridobiti dovoljenja Agencije za trg
vrednostnih papirjev za izdajanje dolžniških vrednostnih papirjev, s katerimi
se financira gradnja avtocest. 
13. člen
(prihodki DARS ter financiranje upravljanja in vzdrževanja
avtocest)
(1) DARS se glede avtocest kot objekta v njegovi lasti, za
katere se plačuje cestnina, šteje za cestninskega upnika, cestnine pa so njegov
prihodek do prenehanja stavbne pravice.
(2) DARS financira upravljanje in vzdrževanje avtocest iz
cestnine, drugih lastnih prihodkov in drugih virov, če zakon ne določa drugače.
(3) Za druge lastne prihodke iz prejšnjega odstavka se
štejejo vsi prihodki, ki izvirajo iz poslovanja DARS in iz stvarnih pravic, ki
jih ima na oziroma v zvezi z avtocestami za čas trajanja stavbne pravice, vsa
povračila oziroma nadomestila, ki se v skladu z zakonom plačujejo za uporabo
avtocest (povračila za izredne prevoze in podobno).
(4) Nadomestilo za služnosti, ki se ustanovijo na avtocestah,
je prihodek DARS. Ne glede na določbe drugih zakonov, se za te služnosti
plačuje nadomestilo, njegova višina pa se določi ob upoštevanju določb
predpisov, ki urejajo stvarno premoženje države oziroma določb drugih
predpisov, ki urejajo nadomestilo za služnosti.
IV. STVARNE PRAVICE NA AVTOCESTAH, KI SO BILE ZGRAJENE ALI SO
SE PRIČELE GRADITI PRED UVELJAVITVIJO TEGA ZAKONA
14. člen
(lastninska pravica na delih avtocest, ki so bile zgrajene
ali so se pričele graditi pred uveljavitvijo tega zakona)
Ne glede na določbe zakona, ki ureja javne ceste, in zakona,
ki ureja stvarno premoženje države, ima DARS na podlagi tega zakona lastninsko
pravico na naslednjih delih avtocest, ki so bile zgrajene ali so se pričele
graditi pred uveljavitvijo tega zakona:
-       
zemljiščih, objektih in napravah, potrebnih za opravljanje dejavnosti
vzdrževanja avtocest;
-       
zemljiščih, objektih in napravah, potrebnih za opravljanje spremljajočih
dejavnosti (počivališča, parkirišča, bencinski servisi in podobno);
-       
nepremičninah, ki so bile pridobljene za gradnjo avtocest, vendar delno
ali v celoti niso bile uporabljene za gradnjo avtocest oziroma za njihovo
upravljanje ali vzdrževanje.
15. člen
(stavbna pravica na zemljiščih, na katerih so avtoceste, ki
so bile zgrajene ali so se pričele graditi pred uveljavitvijo tega zakona)
(1) Ne glede na določbe zakona, ki ureja javne ceste, se na
zemljiščih v lasti Republike Slovenije, na katerih so avtoceste kot objekt, ki
so bile zgrajene ali so se pričele graditi pred uveljavitvijo tega zakona, s
tem zakonom ustanovi v korist DARS stavbna pravica.
(2) Na zemljiščih, na katerih so avtoceste kot objekt, ki so
bile zgrajene ali so se pričele graditi pred uveljavitvijo tega zakona, in
katerih lastnik ni Republika Slovenija, se v korist DARS s tem zakonom ustanovi
stavbna pravica v trenutku, ko pridobi Republika Slovenija lastninsko pravico
na teh zemljiščih.
(3) Stavbna pravica iz prejšnjih odstavkov se ustanovi v
javno korist. Ob prenehanju stavbne pravice Republika Slovenija kot lastnik
zemljišča imetniku stavbne pravice ne plača nadomestila.
(4) Stavbna pravica v skladu s tem členom se ustanovi za 50
let.
16. člen
(vpis v zemljiško knjigo)
Vpis v zemljiško knjigo lastninske in stavbne pravice, ki jo
DARS pridobi na podlagi 14. in 15. člena tega zakona, nima oblikovalnega
učinka. Podlaga za vpis je sklep vlade, ki vsebuje zemljiškoknjižno oznako
nepremičnin in druge podatke, potrebne za vpis v zemljiško knjigo.
17. člen
(prepoved obremenjevanja in razpolaganja)
(1) DARS s premoženjem iz prve in druge alinee 14. člena tega
zakona, ter s stavbno pravico iz 15. člena tega zakona ne sme razpolagati ali
ju obremenjevati, razen če ta zakon ne določa drugače.
(2) Ne glede na določbo prejšnjega odstavka lahko DARS na
premoženju iz prejšnjega odstavka ustanavlja služnosti iz drugega odstavka 9.
člena tega zakona. Za te služnosti se po prenehanju stavbne pravice uporablja
določba tretjega odstavka 9. člena tega zakona.
(3) Na premoženje iz prvega odstavka tega člena ni mogoče
poseči z izvršbo in ne more biti predmet stečajne mase.
18. člen
(ureditev stvarnega vložka v DARS)
(1) Stanje terjatev Republike Slovenije do DARS na dan
1. januarja 2010, zmanjšano za knjigovodsko vrednost zemljišč v lasti
Republike Slovenije, v povezavi z avtocestami, ki jih je Republika Slovenija
prenesla v upravljanje DARS, predstavlja stvarni vložek Republike Slovenije v
DARS. Kot zemljišča iz prejšnjega stavka se štejejo zemljišča v lasti Republike
Slovenije, po katerih potekajo avtoceste kot objekt. Stvarni vložek v DARS
predstavljajo tudi nepremičnine iz 14. člena tega zakona.
(2) Ne glede na določbe zakona, ki ureja gospodarske družbe,
se stvarni vložek iz prejšnjega odstavka vpiše v sodni register na podlagi
sklepa vlade brez cenitve in brez revizije njegove vrednosti.

Zakon o Družbi za avtoceste v Republiki
Sloveniji – ZDARS-1 (Uradni list RS, št. 97/10) vsebuje naslednje prehodne in
končne določbe:
»V. PREHODNE IN KONČNE DOLOČBE
19. člen
(ureditev pooblastil DARS
ob uveljavitvi tega zakona)
Naloge in pooblastila, za izvajanje katerih je na podlagi
tega zakona pooblaščen DARS, z dnem uveljavitve tega zakona opravlja Družba za
avtoceste v Republiki Sloveniji, d.d., ki je bila ustanovljena z Zakonom o
družbi za avtoceste v Republiki Sloveniji (Uradni list RS, št. 57/93) in
preoblikovana z Zakonom o spremembah in dopolnitvah zakona o družbi za
avtoceste v Republiki Sloveniji (Uradni list RS, št. 126/03).
20. člen
(dokončanje nalog, ki se
izvajajo na podlagi naročila)
Z uveljavitvijo tega zakona DARS nadaljuje z izvajanjem nalog
iz 4. člena tega zakona v skladu s Pogodbo o izvajanju naročila za opravljanje
nalog v zvezi z izgradnjo in obnavljanjem avtocest ter finančnim inženiringom
in drugih povezanih nalog po Nacionalnem programu izgradnje avtocest v
Republiki Sloveniji z dne 29. aprila 2004, kolikor ni v nasprotju z
določbami tega zakona, in katere vsebino je treba v šestih mesecih po
uveljavitvi tega zakona uskladiti z določbo 7. člena tega zakona.
21. člen
(dokončanje gradnje
avtocestnih odsekov)
Z uveljavitvijo tega zakona DARS nadaljuje z gradnjo
avtocestnih odsekov, ki so se pričeli graditi pred uveljavitvijo tega zakona, v
skladu s Pogodbo o izvajanju naročila za opravljanje nalog v zvezi z izgradnjo
in obnavljanjem avtocest ter finančnim inženiringom in drugih povezanih nalog
po Nacionalnem programu izgradnje avtocest v Republiki Sloveniji z dne
29. aprila 2004, kolikor ni v nasprotju z določbami tega zakona, in katere
vsebino je treba v šestih mesecih po uveljavitvi tega zakona uskladiti z
določbo 8. člena tega zakona. 
22. člen
(upravljanje in vzdrževanje
avtocest iz IV. poglavja tega zakona)
(1) Z dnem uveljavitve tega zakona DARS nadaljuje z
upravljanjem in vzdrževanjem avtocest iz IV. poglavja tega zakona v skladu s
Koncesijsko pogodbo za upravljanje in vzdrževanje avtocest v Republiki
Sloveniji z dne 29. aprila 2004, kolikor ni v nasprotju z določbami tega
zakona, in katere vsebino je treba v šestih mesecih po uveljavitvi tega zakona
uskladiti z določbami tega zakona.
(2) DARS začne avtoceste iz IV. poglavja tega zakona, katerih
gradnja se ob uveljavitvi tega zakona še ni zaključila, upravljati in
vzdrževati v skladu s koncesijsko pogodbo iz prejšnjega odstavka z dnem, ko so
predane v promet.
23. člen
(pravna razmerja DARS na
podlagi že sklenjenih pogodb)
Z dnem uveljavitve tega zakona vstopi DARS namesto Republike
Slovenije v vsa pravna razmerja, v katerih je ta bila stranka v pogodbah, ki
jih je po njenem pooblastilu sklenil DARS v zvezi s premoženjem iz druge
alineje 14. člena tega zakona.
24. člen
(domneva glede obdavčitve z
davkom na dodano vrednost)
Za namene obdavčitve z davkom na dodano vrednost se šteje, da
je DARS avtoceste kot objekte, ki so se pričele graditi pred uveljavitvijo tega
zakona, gradil v svojem imenu in za svoj račun.
25. člen
(priprava računovodskih
izkazov za leto 2010)
14., 15. in 18. člen tega zakona se prvič uporabijo za
poslovno leto 2010 tako, da se sredstva in viri sredstev, ki jih določajo,
izkazujejo in vodijo v poslovnih knjigah DARS in Republike Slovenije za celotno
leto 2010 in se upoštevajo pri pripravi letnega poročila in drugih računovodskih
izkazov za leto 2010.
26. člen
(prenehanje veljavnosti
prejšnjih predpisov)
(1) Z dnem uveljavitve tega zakona preneha veljati Zakon o
družbi za avtoceste v Republiki Sloveniji (Uradni list RS, št. 20/04 – uradno
prečiščeno besedilo, 45/08 – ZJC‑C, 69/08 – ZCestV in 38/10 – ZUKN).
(2) Z dnem uveljavitve tega zakona preneha veljati Pravilnik
o sodelovanju pri izvajanju štetja prometa in obveščanju javnosti o stanju cest
in prometa na njih (Uradni list RS, št. 115/06), ki se uporablja do
31. decembra 2013.
27. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12) določa tudi:
»206. člen
Z dnem uveljavitve tega zakona Družba za avtoceste v
Republiki Sloveniji, d.d. (v nadaljnjem besedilu: DARS) opravlja naloge iz 4.
in 5. člena Zakona o Družbi za avtoceste v Republiki Slovenije (Uradni list RS,
št. 97/10) na odsekih avtocest, za katere so se postopki prostorskega umeščanja
pričeli pred uveljavitvijo tega zakona in na odsekih iz Resolucije o
nacionalnem programu izgradnje avtocest v Republiki Sloveniji (Uradni list RS,
št. 50/04 in 109/10 – ZCes-1). 
Do uskladitve koncesijske pogodbe za gradnjo, upravljanje in
vzdrževanje avtocest s tem zakonom, izvaja DARS vse naloge gradnje, upravljanja
in vzdrževanja avtocest v skladu s Pogodbo o izvajanju naročila za opravljanje
nalog v zvezi z izgradnjo in obnavljanjem avtocest ter finančnim inženiringom
in drugih povezanih nalog po Nacionalnem programu izgradnje avtocest v
Republiki Sloveniji z dne 29. aprila 2004 ter Koncesijsko pogodbo za
upravljanje avtocest v Republiki Sloveniji z dne 29. aprila 2004, kolikor niso
v nasprotju s tem zakonom. Koncesijsko pogodbo je treba uskladiti s tem zakonom
najpozneje do 31. decembra 2012, sicer koncesijsko razmerje med Republiko
Slovenijo in DARS preneha. 
Nadomestilo za ustanovitev stavbne pravice, ustanovljene na
podlagi 15. člena Zakona o Družbi za avtoceste v Republiki Sloveniji (Uradni
list RS, št. 97/10), zapade v plačilo 30. dan po uveljavitvi tega zakona v
enkratnem znesku, razen če se Republika Slovenija in DARS do roka zapadlosti s
pogodbo dogovorita o obročnem odplačevanju nadomestila, pri čemer obdobje
odplačevanja ne sme presegati obdobja, za katerega je stavbna pravica
ustanovljena. Višina nadomestila se določi v višini, izračunani ob upoštevanju
določb predpisov, ki urejajo stvarno premoženje države.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.