I. SPLOŠNE DOLOČBE
1. člen
(vsebina in namen zakona)
(1) Ta zakon ureja status in delovanje
Slovenskega državnega holdinga (v nadaljnjem besedilu: SDH), prenos naložb
Republike Slovenije v imetništvo SDH, upravljanje naložb in akte ter postopke
upravljanja naložb.
(2) Namen tega zakona je doseči:
-       
koncentrirano upravljanje naložb Republike Slovenije s ciljem doseganja
stabilnega lastništva in trajnostnega maksimiranja donosnosti in vrednosti teh
naložb za doseganje gospodarskih in razvojnih ciljev ter ciljev javnega
interesa,
-       
pregleden sistem upravljanja kapitalskih naložb Republike Slovenije z
optimizacijo stroškov upravljanja,
-       
izpolnjevanje zakonsko določenih obveznosti Kapitalske družbe
pokojninskega in invalidskega zavarovanja, d.d. ter Slovenske odškodninske
družbe, d.d.
(3) Pri zasledovanju namena in ciljev
tega zakona SDH posluje pod enakimi pogoji kot druge gospodarske družbe,
samostojni podjetniki in zasebniki na upoštevnem trgu, pri čemer ne sme
izkoriščati svojega položaja, ki bi lahko povzročil omejevanje konkurence ali
bi lahko omejeval druge gospodarske družbe, samostojne podjetnike in zasebnike
na upoštevnem trgu.
2. člen
(pomen izrazov)
Posamezni izrazi, uporabljeni v tem zakonu,
pomenijo naslednje:
1.     
Naložbe so upravičenja SDH v gospodarskih družbah (v nadaljnjem
besedilu: kapitalske naložbe) in stvarne pravice na nepremičninah (v nadaljnjem
besedilu: nepremičnine).
2.     
Kapitalske naložbe so lastniški vrednostni papirji po zakonu, ki ureja
trg finančnih instrumentov, ali deleži v posameznih gospodarskih družbah.
3.     
Nepremičnine so nepremičnine, kot jih določa zakon, ki ureja stvarne
pravice.
4.     
Strateške naložbe so naložbe, s katerimi SDH poleg gospodarskih ciljev
dosega tudi razvojne in druge cilje, povezane z izvajanjem posameznih javnih
služb.
5.     
Portfeljske kapitalske naložbe so naložbe, s katerimi Republika
Slovenija skuša doseči izključno gospodarske cilje in so namenjene trgovanju.
6.     
Pridobivanje naložb pomeni odplačno ali neodplačno pridobitev naložb v
last SDH.
7.     
Razpolaganje z naložbami pomeni obremenitev, prodajo, zamenjavo ali vsak
drug pravni posel, na podlagi katerega se naložba SDH prenese na drugo pravno
ali fizično osebo.
8.     
Izvrševanje pravic delničarja ali družbenika pomeni uresničevanje
glasovalnih pravic na skupščinah gospodarskih družb, spremljanje uspešnosti
poslovanja na podlagi sprejetih letnih načrtov gospodarskih družb in doseganja
pričakovane donosnosti kapitala, sodelovanje s člani organov gospodarskih
družb, nastopanje v postopkih pred sodišči in drugimi organi, sklicevanje
skupščin in izvajanje drugih pravic in obveznosti, ki jih ima SDH kot imetnik
naložb.
9.     
Naložbeni segmenti so skupine naložb, ki imajo enake ali podobne
značilnosti in zasledujejo enake ali podobne cilje.
10.  
Ožji družinski člani so zakonec, starši in otroci oziroma posvojitelji
in posvojenci te osebe, ki z osebo živijo v skupnem gospodinjstvu. Za namen
tega zakona se zunajzakonska skupnost in registrirana istospolna partnerska
skupnost obravnavata smiselno enako kot zakonska zveza.
11.  
Nasprotje interesov so okoliščine, v katerih zasebni interes člana
organa vodenja ali nadzora SDH ali njegove odvisne družbe vpliva ali ustvarja
videz, da vpliva na nepristransko in objektivno opravljanje nalog organov
vodenja ali nadzora v teh družbah.
12.  
KAD je Kapitalska družba pokojninskega in invalidskega zavarovanja, d.d.
13.  
SOD je Slovenska odškodninska družba, d.d.
14.  
DSU je D.S.U., družba za svetovanje in upravljanje, d.o.o.
15.  
Premoženje SDH so naložbe SDH, ki so opredeljene v klasifikaciji.
II. UPRAVLJANJE NALOŽB
3. člen
(pojem upravljanja)
Upravljanje naložb obsega pridobivanje
naložb, razpolaganje z naložbami in izvrševanje pravic delničarja ali
družbenika oziroma vsa druga pravna dejanja v skladu z zakonom, ki ureja
gospodarske družbe, in drugimi predpisi, ter pridobivanje in razpolaganje z
nepremičninami.
III. NAČELA UPRAVLJANJA NALOŽB
4. člen
(načelo preglednosti)
Pri upravljanju naložb je treba upoštevati
sprejete akte upravljanja naložb ter predpisane postopke in merila pri sprejemanju
odločitev v zvezi z upravljanjem naložb.
5. člen
(načelo gospodarnosti)
Pri upravljanju naložb se mora ravnati
gospodarno, učinkovito, s čim manjšimi stroški in na način, ki omogoča
najugodnejše rezultate ter doseganje ciljev, opredeljenih v aktih upravljanja
naložb, določenih s tem zakonom.
6. člen
(ostala načela)
(1) Pri upravljanju z naložbami je
treba ravnati odgovorno. Odgovorno ravnanje se zagotovi z jasno določenimi
pravicami, obveznostmi in pristojnostmi posameznih nosilcev funkcij pri
upravljanju naložb v aktih upravljanja naložb ter nadzorom in poročanjem.
(2) SDH spremlja učinkovitost
poslovanja SDH in gospodarskih družb, v katerih ima SDH kapitalsko naložbo na
podlagi primerljivih tujih ali domačih naložb javnega ali privatnega sektorja
glede na dejavnost, velikost, kompleksnost, tveganja, tržni položaj in druge
značilnosti. Relevantne primerjave iz prejšnjega stavka morajo izražati časovno
in vsebinsko kontinuiteto, ki omogoča tudi tekoče poslovanje in spremljavo
trendov.
(3) SDH ločeno evidentira naložbene
cilje glede na pripadajoča sredstva in pripadajoče obveznosti. Pri doseganju
posameznih naložbenih ciljev se ugotavlja in spremlja pripadajoča tveganja. SDH
usklajuje izvajanje različnih naložbenih ciljev na podlagi letnega načrta
upravljanja naložb iz 10. člena tega zakona. Pri doseganju posameznih ciljev se
ne sme razpolagati s sredstvi, ki so opredeljena za doseganje drugih naložbenih
ciljev.
(4) SDH izvaja postopke, ki omogočajo
ugotavljanje, preprečevanje, omejevanje in evidentiranje konflikta interesov v
zvezi z njegovim poslovanjem oziroma v zvezi z dejavnostmi, ki bi lahko
vplivale na gospodarno upravljanje njegovih naložb.
(5) SDH vzpostavi sistem obvladovanja
tveganj, ki obsega ugotavljanje in spremljanje tveganja v povezavi z izvajanjem
posameznih ciljev glede na vrste tveganj in njihov pomen in jih ustrezno
ovrednoti ter predlaga protiukrepe. Ugotovitve iz prejšnjega stavka upošteva
pri svojem tekočem poslovanju in pri pripravi smernic in strategije SDH.
IV. AKTI UPRAVLJANJA NALOŽB
7. člen
(smernice upravljanja naložb)
(1) Smernice upravljanja naložb (v
nadaljnjem besedilu: smernice) podrobneje določajo prioritete delovanja SDH,
izhodišča za vpeljavo načel, določenih v tem zakonu, v prakso ter osnovo za
pripravo strategije upravljanja naložb.
(2) Smernice sprejme Državni zbor
Republike Slovenije (v nadaljnjem besedilu: državni zbor) na predlog Vlade
Republike Slovenije (v nadaljnjem besedilu: vlada).
8. člen
(strategija upravljanja naložb)
Strategija upravljanja naložb (v nadaljnjem
besedilu: strategija) določa:
-       
ravnanja SDH pri upravljanju naložb,
-       
opredelitev in razvrstitev naložb, razen kapitalskih portfeljskih
naložb, v naložbene segmente, ciljne deleže v kapitalskih naložbah ter metode
prodaje (v nadaljnjem besedilu: klasifikacija),
-       
način upravljanja SDH,
-       
lastnosti finančnih instrumentov, glede katerih zunanja cenitev iz 14.
člena tega zakona ni potrebna,
-       
spremljanje uspešnosti ter poročanje glede doseganja ciljev iz letnega
načrta upravljanja naložb iz 10. člena tega zakona.
9. člen
(priprava, sprejem in sprememba strategije)
(1) K strategiji, ki jo sprejme vlada
za obdobje petih let, da soglasje državni zbor.
(2) Če državni zbor ne poda soglasja v
skladu s prejšnjim odstavkom, vrne zadevo v popravo in ponovno odločanje vladi.
(3) Predlog strategije z
obrazložitvijo pripravi uprava SDH in ga po potrditvi nadzornega sveta SDH (v
nadaljnjem besedilu: nadzorni svet) posreduje ministrstvu, pristojnemu za
finance (v nadaljnjem besedilu: ministrstvo za finance) najpozneje do konca
četrtega meseca pred zaključkom zadnjega leta, za katerega velja sprejeta
strategija. Ministrstvo za finance usklajen predlog strategije posreduje vladi
najpozneje do konca šestega meseca leta iz prejšnjega stavka.
(4) Če predlog strategije ni sprejet
do začetka obdobja, na katerega se nanaša, se za upravljanje naložb začasno
uporablja sprejeta strategija.
(5) SDH lahko poleg predloga
strategije ločeno pripravi tudi enega ali več predlogov strategij za posamezen
naložbeni segment. Za pripravo in sprejem predloga strategije iz prejšnjega
stavka se uporabljajo določbe tega člena glede priprave in sprejema strategije.
(6) SDH lahko znotraj obdobja sprejete
strategije posreduje ministrstvu za finance predlog spremenjene strategije, če
to zahtevajo spremenjene gospodarske ali socialne razmere. K spremenjeni strategiji,
ki jo sprejme vlada za obdobje do izteka veljavnosti sprejete strategije, da
soglasje državni zbor.
10. člen
(letni načrt upravljanja naložb)
(1) Letni načrt upravljanja naložb
pripravi uprava SDH na podlagi sprejete strategije. V letnem načrtu upravljanja
naložb se opredelijo konkretni cilji SDH pri upravljanju posameznih naložb in
ukrepi ter usmeritve za doseganje teh ciljev.
(2) K letnemu načrtu upravljanja
naložb poda soglasje nadzorni svet na predlog uprave SDH, najpozneje do konca
drugega meseca pred zaključkom zadnjega leta, za katerega velja potrjen letni
načrt upravljanja naložb.
(3) Nadzorni svet lahko od uprave SDH
zahteva, da znotraj obdobja sprejete strategije spremeni letni načrt upravljanja
naložbe, če to zahtevajo spremenjene gospodarske ali socialne razmere, ali
zaradi nedoseganja ciljnih rezultatov iz strategije.
(4) K letnemu načrtu iz prejšnjih
odstavkov da soglasje vlada.
(5) Letni načrt upravljanja naložb se
objavi na spletni strani SDH.
11. člen
(kodeks upravljanja)
(1) Kodeks upravljanja (v nadaljnjem
besedilu: kodeks) določa načela in pravila ravnanj gospodarskih družb, v katerih
ima SDH kapitalsko naložbo.
(2) Kodeks sprejme nadzorni svet.
V. POSTOPKI UPRAVLJANJA NALOŽB
12. člen
(upravljanje z naložbami)
(1) SDH upravlja z naložbami v skladu
s smernicami, strategijo, kodeksom in na podlagi letnega načrta upravljanja
naložb.
(2) Strategija zavezuje pri
upravljanju naložb tudi KAD in morebitne odvisne družbe SDH, ki jih ustanovi v
skladu s 26. členom tega zakona.
(3) Z naložbami, ki niso opredeljene v
strategiji, upravlja SDH samostojno.
13. člen
(obveščanje o pridobivanju naložb)
(1) Pravne osebe, ki s SDH delujejo
usklajeno po zakonu, ki ureja prevzeme, morajo upravo SDH obvestiti najmanj
sedem delovnih dni pred pridobivanjem kapitalske naložbe, glede katere bi v
skladu z zakonom, ki ureja prevzeme, nastala obveznost prevzemne ponudbe. Enako
dolžnost obveščanja ima SDH pod pogoji iz prejšnjega stavka.
(2) Ne glede na določbo prejšnjega
odstavka se šteje, da so se osebe, ki delujejo usklajeno po zakonu, ki ureja
prevzeme, dogovorile, da bo prevzemno ponudbo dal pridobitelj, ki krši
obveznost iz prejšnjega odstavka.
(3) Pravne osebe so v primeru kršitve
določb iz prvega odstavka tega člena odgovorne po splošnih pravilih o odškodninski
odgovornosti.
(4) SDH na svoji spletni strani objavi
in mesečno posodobi seznam oseb iz prvega odstavka tega člena.
14. člen
(pripravljalna dejanja v zvezi s
pridobivanjem in razpolaganjem z naložbami)
(1) Pred pridobivanjem in
razpolaganjem s kapitalsko naložbo v gospodarski družbi mora vrednost
kapitalske naložbe oceniti pooblaščeni ocenjevalec po zakonu, ki ureja
revidiranje, če znaša knjigovodska vrednost kapitalske naložbe v posamezni
gospodarski družbi več kot 2 milijona eurov.
(2) Kadar knjigovodska vrednost
kapitalske naložbe, ki jo ima SDH v posamezni gospodarski družbi, znaša več kot
20 milijonov eurov oziroma več kot 25 % delež v osnovnem kapitalu, je treba
poleg ocene opraviti tudi skrbni finančni, pravni in organizacijski pregled
gospodarske družbe za ugotovitev, ali so razkrite vse materialno pomembne
informacije s teh področij. Če skrbnega finančnega, pravnega in organizacijskega
pregleda ni mogoče opraviti zaradi razlogov, določenih v zakonih, je uprava SDH
dolžna pridobiti oceno vrednosti kapitalske naložbe s strani pooblaščenega
ocenjevalca po zakonu, ki ureja revidiranje, in izdelati oceno tveganj.
(3) Pred pridobivanjem in
razpolaganjem z nepremičninami mora vrednost posamezne nepremičnine oceniti pooblaščeni
ocenjevalec po zakonu, ki ureja revidiranje, če znaša knjigovodska vrednost
nepremičnine več kot 4 milijone eurov.
(4) Ne glede na prejšnje odstavke
cenitev pooblaščenega cenilca ni potrebna:
-       
če stroški cenitve presegajo polovico knjigovodske vrednosti premoženja
naložbe, s katero se razpolaga,
-       
v primeru kapitalske naložbe v obliki finančnega instrumenta, ki je
uvrščen na organiziran trg in katerega tržna kapitalizacija in likvidnost
ustreza pogojem, kot jih opredeljuje strategija.
15. člen
(prepoved pravnih poslov)
(1) SDH in gospodarska družba, v
kateri ima SDH in z njim povezane družbe delež, ki presega 25% v osnovnem
kapitalu te družbe (v nadaljnjem besedilu: družba v lasti SDH) ne sme skleniti
pravnega posla z drugo gospodarsko družbo, v kateri ima poslovodstvo, član
organa nadzora ali prokurist ali ožji družinski član katere od navedenih oseb
SDH ali družbe v lasti SDH, delež, ki presega 1% delež v osnovnem kapitalu te
družbe, pri čemer ta omejitev ne velja za posle, ki se nanašajo na običajne
produkte in storitve te družbe, po splošnih pogojih, ki veljajo tudi za druge
subjekte na trgu.
(2) Kršitev prepovedi iz prejšnjega
odstavka je hujša kršitev obveznosti člana organa vodenja ali nadzora ali prokurista
SDH ali družbe v lasti SDH.
(3) Posel, sklenjen v nasprotju s
prvim odstavkom tega člena, je ničen.
16. člen
(SDH in uporaba Mednarodnih standardov
računovodskega poročanja)
(1) S tem zakonom in pravnimi akti,
sprejetimi na njegovi podlagi, se določa SDH.
(2) SDH vodi poslovne knjige v skladu
z Mednarodnimi standardi računovodskega poročanja, ki so določeni v Uredbi
Komisije (ES) št. 1126/2008 z dne 3. novembra 2008 o sprejetju nekaterih
mednarodnih računovodskih standardov v skladu z Uredbo (ES) št. 1606/2002
Evropskega parlamenta in Sveta (UL L št. 320 z dne 29. 11. 2008, str. 1).
17. člen
(pravnoorganizacijska oblika in firma SDH)
(1) SDH je delniška družba.
(2) Firma SDH je: Slovenski državni
holding, d. d.
(3) Skrajšana firma je: SDH, d.d.
(4) Prevod firme je: Slovenian
Sovereign Holding.
(5) Skrajšani prevod firme je: SSH.
18. člen
(uporaba zakona)
Za SDH se uporabljajo določbe zakona, ki
ureja gospodarske družbe, če ni s tem zakonom drugače določeno.
19. člen
(organi SDH)
SDH ima naslednje organe:
-       
skupščino,
-       
nadzorni svet,
-       
upravo.
20. člen
(skupščina SDH)
Naloge in pristojnosti skupščine SDH
izvršuje vlada.
21. člen
(nadzorni svet)
(1) Nadzorni svet sestavlja devet
članov. Za člana nadzornega sveta je lahko izvoljen, kdor izpolnjuje naslednje
pogoje ter merila:
-       
osebna integriteta in poslovna etičnost,
-       
najmanj univerzitetna izobrazba ali izobrazba, pridobljena po študijskem
programu druge stopnje v skladu z zakonom, ki ureja visoko šolstvo,
-       
najmanj deset let ustreznih delovnih izkušenj s področja vodenja ali
upravljanja gospodarskih družb in izkazuje pri svojem delu dobre primerljive
rezultate,
-       
ni bil kaznovan zaradi kaznivega dejanja, ki se preganja po uradni
dolžnosti ali zoper njega ni bila vložena pravnomočna obtožnica za kaznivo
dejanje, ki se preganja po uradni dolžnosti,
-       
ni funkcionar v izvršilni veji oblasti,
-       
ni funkcionar v organih političnih strank.
(2) Člani nadzornega sveta ne smejo
biti v poslovnem razmerju z gospodarsko družbo, v kateri ima SDH kapitalsko
naložbo, ali z njo povezano družbo. Za poslovno razmerje se šteje vsak pravni
posel, razen poslov, v katerih je član nadzornega sveta odjemalec običajnih
produktov in storitev družbe, v kateri ima SDH kapitalsko naložbo, po splošnih
pogojih, ki veljajo za druge subjekte na trgu.
(3) Člane nadzornega sveta izvoli
državni zbor z absolutno večino. Štirje člani se izvolijo na predlog vlade,
izmed katerih enega predlaga Ekonomsko-socialni svet, štirje na predlog
poslanskih skupin in eden na predlog Komisije Državnega zbora Republike
Slovenije za nadzor javnih financ. Vsak član nadzornega sveta se izvoli
posamično.
(4) Član nadzornega sveta je izvoljen
za obdobje petih let, z možnostjo enkratne ponovne izvolitve.
(5) Nadzorni svet je sklepčen, če je
pri sklepanju navzočih več kot polovica članov.
(6) Nadzorni svet odloča z navadno
večino, v primeru enakega števila glasov je odločilen glas predsednika nadzornega
sveta, v njegovi odsotnosti pa njegovega namestnika. Namestnik prevzame pravice
in obveznosti predsednika le, če je slednji odsoten ali onemogočen pri njihovem
uresničevanju v skladu z določbami zakona, ki ureja gospodarske družbe.
(7) Člana nadzornega sveta lahko na
predlog kateregakoli predlagatelja iz tretjega odstavka tega člena kadarkoli
odpokliče državni zbor:
-       
če se naknadno ugotovi, da oseba ne izpolnjuje pogojev za izvolitev,
-       
če huje krši obveznosti,
-       
če trajno izgubi delovno zmožnost za opravljanje svoje funkcije,
-       
če ne opravlja svojih nalog, določenih v tem zakonu in aktih upravljanja
naložb iz tega zakona,
-       
če ne opravlja svojih nalog, določenih v zakonu, ki ureja gospodarske
družbe,
-       
če opravlja naloge iz prejšnjih dveh alinej nevestno ali nestrokovno,
-       
če opravlja funkcije, ki so nezdružljive s funkcijami člana nadzornega
sveta na podlagi določb tega zakona.
(8) Ne glede na določbe zakona, ki
ureja prejemke članov organa nadzora v gospodarskih družbah v večinski lasti
Republike Slovenije in samoupravnih lokalnih skupnosti, politiko prejemkov
predsednika in članov nadzornega sveta določi skupščina.
22. člen
(uprava SDH)
(1) Upravo SDH sestavljajo predsednik
in dva člana.
(2) Člani uprave SDH se izberejo na
podlagi mednarodnega javnega razpisa, ki ga objavi nadzorni svet.
(3) Za člana uprave SDH je lahko
imenovana oseba, ki:
-       
ima najmanj univerzitetno izobrazbo ali izobrazbo, pridobljeno po
študijskem programu druge stopnje v skladu z zakonom, ki ureja visoko šolstvo,
-       
ima deset let delovnih izkušenj na vodstvenih položajih in izkazuje pri
svojem delu dobre primerljive rezultate,
-       
aktivno obvlada angleški jezik,
-       
ni bila kaznovana zaradi kaznivega dejanja, ki se preganja po uradni
dolžnosti ali zoper njo ni bila vložena pravnomočna obtožnica za kaznivo
dejanje, ki se preganja po uradni dolžnosti,
-       
ni funkcionar v organih političnih strank.
(4) Član uprave SDH je imenovan za
obdobje štirih let, z možnostjo ponovnega imenovanja.
(5) Položaj predsednika in članov
uprave SDH je nezdružljiv s članstvom v poslovodstvu ali organu nadzora
gospodarske družbe, v kateri ima SDH kapitalsko naložbo, ali gospodarske
družbe, ki opravlja dejavnost, ki je ali bi lahko bila v konkurenčnem razmerju
z dejavnostjo gospodarske družbe, v kateri ima SDH kapitalsko naložbo.
(6) Kršitev dolžnosti na podlagi tega
zakona je hujša kršitev obveznosti člana uprave SDH. Za razrešitev člana uprave
SDH se uporabljajo določbe zakona, ki ureja gospodarske družbe.
(7) Ne glede na določbe zakona, ki
ureja prejemke poslovodnih oseb v gospodarskih družbah v večinski lasti Republike
Slovenije in samoupravnih lokalnih skupnosti, politiko prejemkov predsednika in
članov uprave SDH določi skupščina.
(8) Člani uprave SDH ne smejo biti v
poslovnem razmerju z gospodarsko družbo, v kateri ima SDH kapitalsko naložbo,
ali z njo povezano družbo. Za poslovno razmerje se šteje vsak pravni posel,
razen poslov, v katerih je član uprave SDH odjemalec običajnih produktov in
storitev družbe, v kateri ima SDH kapitalsko naložbo, po splošnih pogojih, ki
veljajo za druge subjekte na trgu.
23. člen
(pristojnost uprave SDH)
(1) Uprava SDH vodi posle družbe
samostojno in na lastno odgovornost, v skladu s smernicami, strategijo in
letnim načrtom upravljanja naložb. Statut lahko določi, da sme uprava SDH
določene vrste poslov opravljati samo v soglasju z nadzornim svetom.
(2) Ne glede na prejšnji odstavek se
za pridobivanje in razpolaganje z naložbami v vrednosti, kot so ocenjene v 14.
členu tega zakona ter presegajo 5 milijonov eurov revidirane knjigovodske
vrednosti glede na knjigo izdajatelja zahteva soglasje nadzornega sveta, za
naložbe, ki pomenijo več kot 25% delež gospodarske družbe, pa tudi soglasje
vlade.
(3) Ne glede na prvi in drugi odstavek
tega člena lahko uprava SDH razpolaga z naložbo v deležu, ki predstavlja ciljni
delež, določen s strategijo, s predhodnim soglasjem nadzornega sveta, vlade in
državnega zbora.
(4) Uprava SDH vzpostavi zanesljiv
sistem upravljanja s tveganji.
(5) Člani uprave morajo pri svojem
delu upoštevati Kodeks upravljanja javnih delniških družb (Uradni list RS, št.
44/04; v nadaljnjem besedilu: kodeks upravljanja javnih delniških družb).
(6) Vse ostale naloge, pristojnosti
ter obveznosti uprave SDH, ki niso posebej opredeljene v tem zakonu, določa
zakon, ki ureja gospodarske družbe.
24. člen
(pristojnost nadzornega sveta)
(1) Nadzorni svet nadzira
uresničevanje smernic, strategije in letnega načrta upravljanja naložb ter
poslovanje SDH.
(2) Člani nadzornega sveta morajo pri
svojem delu upoštevati kodeks upravljanja javnih delniških družb.
(3) Vse ostale naloge, pristojnosti
ter obveznosti nadzornega sveta, ki niso posebej opredeljene v tem zakonu,
določa zakon, ki ureja gospodarske družbe.
25. člen
(akreditacijska komisija ter druge
komisije)
(1) Nadzorni svet imenuje
akreditacijsko komisijo, revizijsko komisijo ter komisijo za tveganja.
(2) Za komisijo za tveganja se glede
članov komisije smiselno uporabljajo določbe zakona, ki ureja gospodarske
družbe, ki urejajo revizijsko komisijo.
(3) Akreditacijska komisija je
posvetovalno telo, ki na podlagi tega člena, kodeksa ter meril, ki jih določajo
smernice, oblikuje strokovna mnenja o primernosti kandidatov za člane organov
gospodarskih družb, v katerih ima SDH naložbo.
(4) Komisija za tveganja je
posvetovalno telo, ki na podlagi tega člena, kodeksa ter meril, ki jih določajo
smernice, oblikuje strokovna mnenja o vzpostavljenem sistemu obvladovanja
tveganja ter predlaga njegove izboljšave.
(5) Akreditacijska komisija ima pet
članov, ki jih na predlog uprave SDH imenuje nadzorni svet izmed zunanjih strokovnjakov
s področja upravljanja družb in človeških virov za obdobje štirih let.
(6) Merila, postopek ugotavljanja
primernosti kandidatov in način delovanja akreditacijske komisije in komisije
za tveganja določi nadzorni svet za vsako komisijo posebej, na podlagi predloga
vsake od komisij.
(7) Nadzorni svet objavi merila in
postopke, ki jih morajo izpolnjevati kandidati za člane organov gospodarskih
družb, v katerih ima SDH naložbo, in ki jih mora akreditacijska komisija upoštevati
pri svojem delovanju na podlagi tega člena.
26. člen
(odvisne družbe SDH)
(1) SDH lahko s soglasjem nadzornega
sveta ustanovi druge odvisne gospodarske družbe, v katerih izvršuje pravice
delničarja oziroma družbenika.
(2) Za gospodarske družbe, ki jih SDH
ustanovi, se ne uporabljajo določbe zakona, ki ureja gospodarske družbe, o
obveznem denarnem vplačilu delnic in poslovnih deležev ob ustanovitvi.
(3) SDH kot ustanovitelj in edini
družbenik odvisnih družb v skladu s prejšnjim odstavkom svojega deleža v
odvisnih družbah ne sme odsvojiti brez soglasja, ki ga poda državni zbor na
predlog vlade.
(4) Za razmerja med SDH in odvisnimi
družbami, ustanovljenimi v skladu s tem členom, se uporabljajo pravila o
povezanih družbah, kot jih določa zakon, ki ureja gospodarske družbe.
27. člen
(KAD kot samostojna pravna oseba v okviru
SDH)
(1) KAD je samostojna pravna oseba.
SDH je edini delničar KAD.
(2) SDH ne sme razpolagati s
kapitalsko naložbo v KAD. V primeru prenehanja SDH se delnice KAD prenesejo v
imetništvo Republike Slovenije.
(3) KAD opravlja naloge, določene s
tem zakonom in zakonom, ki ureja pokojninsko in invalidsko zavarovanje. Za
razmerja med SDH in KAD se uporabljajo pravila o povezanih družbah, kot jih
določa zakon, ki ureja gospodarske družbe.
(4) Naloge skupščine KAD izvaja uprava
SDH.
(5) Nadzorni svet KAD ima šest članov,
ki se jih izvoli na naslednji način:
-       
tri člane na predlog SDH,
-       
dva člana na predlog zveze oziroma organizacije upokojencev na ravni
države in
-       
enega člana na predlog sindikalne zveze oziroma konfederacije,
reprezentativne za območje države.
(6) Nadzorni svet KAD med svojimi
člani izvoli predsednika, in sicer izmed članov, ki so bili izvoljeni na
predlog SDH, namestnika pa na predlog organizacije upokojencev na ravni države.
(7) Pri odločanju nadzornega sveta KAD
je v primeru enakega števila glasov odločilen glas predsednika.
(8) Način oblikovanja predlogov za
izvolitev članov nadzornega sveta KAD določa statut družbe. Če posamezna
interesna skupina iz petega odstavka tega člena ne oblikuje predloga za
izvolitev članov nadzornega sveta KAD na način, kot je opredeljen v statutu
družbe, odloča o izvolitvi manjkajočih članov nadzornega sveta KAD skupščina po
lastni presoji.
28. člen
(zagotavljanje sredstev Zavodu za
pokojninsko in invalidsko zavarovanje)
(1) Premoženje KAD se lahko uporabi le
za namene, določene z zakonom, ki ureja pokojninsko in invalidsko zavarovanje.
(2) Bilančni dobiček KAD se ne more
uporabiti za razdelitev delničarjem.
(3) KAD nakaže Zavodu za pokojninsko
in invalidsko zavarovanje vsako leto najkasneje do 30. septembra 50
milijonov eurov primarno za usklajevanje pokojnin.
(4) Poleg nakazila iz prejšnjega
odstavka SDH za zagotavljanje dodatnih sredstev Zavodu za pokojninsko in invalidsko
zavarovanje nakaže KAD 10% kupnine, ki jo dobi SDH iz naslova prodaje svojih
kapitalskih naložb, ki so v klasifikaciji opredeljene kot premoženje SDH.
29. člen
(protikorupcijska klavzula, prijava
premoženjskega stanja in nadzor nad premoženjskim stanjem, opravljanje nadzora
in kazenske določbe)
(1) Pogodba v zvezi s pridobivanjem
naložb ali v zvezi z razpolaganjem z naložbami, pri kateri kdo v imenu ali na
račun druge pogodbene stranke, zastopniku ali predstavniku SDH obljubi, ponudi
ali da kakšno nedovoljeno korist za:
-       
pridobitev posla ali
-       
za sklenitev posla pod ugodnejšimi pogoji ali
-       
za opustitev dolžnega nadzora nad izvajanjem pogodbenih obveznosti ali
-       
za drugo ravnanje ali opustitev, s katerim je SDH povzročena škoda ali
je omogočena pridobitev nedovoljene koristi zastopniku ali predstavniku SDH,
drugi pogodbeni stranki ali njenemu predstavniku, zastopniku, posredniku;
je nična.
(2) SDH je dolžan v vse pogodbe v
zvezi s pridobivanjem naložb ali v zvezi z razpolaganjem z naložbami v
vrednosti nad 10.000 eurov brez DDV, ki jih sklepa z drugimi pogodbenimi
strankami, kot obvezno sestavino pogodb ob upoštevanju konkretnega primera,
vključiti vsebino iz prejšnjega odstavka, lahko pa vključi tudi dodatne določbe
za preprečevanje korupcije ali drugega poslovanja v nasprotju z moralo ali javnim
redom. Ta določba velja tudi za sklepanje pogodb s pogodbenimi strankami izven
ozemlja Republike Slovenije.
(3) Člani uprave SDH, člani nadzornega
sveta in prokuristi SDH so zavezanci za prijavo premoženjskega stanja in
sprememb tega stanja skladno z določbami zakona, ki ureja integriteto in
preprečevanje korupcije. Za prijavo zavezancev, prijavo premoženjskega stanja
in nadzor nad premoženjskim stanjem teh oseb se za SDH, člane uprave SDH, člane
nadzornega sveta in prokuriste v celoti uporabljajo določbe zakona, ki ureja
integriteto in preprečevanje korupcije. Roki v zvezi z dolžnostmi SDH pričnejo
teči z dnem ustanovitve SDH, roki za člane uprave SDH, člane nadzornega sveta
in prokuriste pa z dnem, ko nastopijo položaj.
(4) Nazor nad določbami prejšnjega
odstavka izvaja Komisija za preprečevanje korupcije.
(5) Z globo od 400 do 1.200 eurov se
kaznuje član uprave SDH, član nadzornega sveta ali prokurist SDH, ki v
nasprotju s tretjim odstavkom tega člena in v nasprotju z določbo drugega ali
tretjega odstavka 41. člena Zakona o integriteti in preprečevanju korupcije (v
nadaljnjem besedilu: ZlntPK) ne sporoči podatkov o premoženjskem stanju, v
nasprotju s četrtim odstavkom 43. člena ZlntPK ne spoštuje poziva Komisije za
preprečevanje korupcije za predložitev podatkov o premoženjskem stanju ali v
obrazec za prijavo premoženjskega stanja ali sprememb tega stanja ne vpiše vseh
zakonsko zahtevanih podatkov ali vpiše neresnične podatke.
(6) SDH se kaznuje z globo od 4.000 do
100.000 eurov, če v nasprotju s tretjim odstavkom tega člena in v nasprotju s
petim odstavkom 41. člena ZlntPK ne sporoči Komisiji za preprečevanje korupcije
seznam zavezancev za prijavo premoženjskega stanja.
(7) Z globo od 500 do 5.000 eurov se
za prekršek iz prejšnjega odstavka kaznuje odgovorna oseba SDH.
(8) Pristojen prekrškovni organ za
prekrške po tem členu tega zakona je Komisija za preprečevanje korupcije.
(9) Globe, predpisane s tem zakonom,
se lahko v hitrem postopku o prekršku izrekajo tudi v višjem znesku kot je
najnižji predpisan znesek globe za posamezen prekršek.
29.a člen
(nadzor računskega sodišča, javna naročila
in dostop do informacij javnega značaja)
(1) Računsko sodišče Republike Slovenije
revidira poslovanje SDH in odvisnih družb, ki jih SDH lahko ustanovi v skladu s
prvim odstavkom 26. člena tega zakona.
(2) Pri naročanju blaga, storitev in
gradenj morajo SDH in njegove odvisne družbe ravnati kot naročnik po zakonu, ki
ureja javno naročanje.
(3) Obveznost iz prejšnjega odstavka ne
velja za družbe, v katerih ima SDH kapitalsko naložbo, če takšna družba ni
zavezanec za naročanje po določbah zakona, ki ureja javno naročanje.
(4) Pri preverjanju pogojev iz prejšnjega
odstavka se šteje, kot da je delež SDH v teh družbah delež Republike Slovenije.
(5) SDH in njegove odvisne družbe so
zavezanci za posredovanje informacij javnega značaja v skladu z zakonom, ki
ureja dostop do informacij javnega značaja, in morajo vsakomur omogočati prost
dostop in ponovno uporabo informacij javnega značaja.
(6) Obveznost iz prejšnjega odstavka ne velja
za družbe, v katerih ima SDH kapitalsko naložbo, če takšna družba ni zavezanec
za posredovanje informacij javnega značaja po določbah zakona, ki ureja dostop
do informacij javnega značaja.
(7) Pri preverjanju pogojev iz prejšnjega
odstavka se šteje, kot da je delež SDH v teh družbah delež Republike Slovenije.
VI. POROČANJE
30. člen
(poročanje)
(1) SDH enkrat letno, najkasneje do
31. oktobra, poroča državnemu zboru o poslovanju v preteklem letu, pri
čemer mora poročilo temeljiti na prikazu kazalcev za vse gospodarske družbe, v
katerih ima SDH kapitalsko naložbo.
(2) Gospodarske družbe, v katerih ima
SDH kapitalsko naložbo, enkrat letno, najkasneje do 31. avgusta, poročajo
upravi SDH o poslovanju v preteklem letu. Uprava SDH lahko glede poslovanja
gospodarskih družb, v katerih je edini delničar oziroma družbenik, zahteva
dodatna pojasnila.
(3) SDH razkriva javnosti informacije,
ki so pomembne za njegovo poslovanje, kot velja za javne delniške družbe.

Zakon o Slovenskem državnem holdingu – ZSDH
(Uradni list RS, št. 105/12)
vsebuje naslednje prehodne in končne določbe:
»VII. PREHODNE IN KONČNE DOLOČBE
31. člen
(preoblikovanje
SOD v SDH)
(1) SDH nastane s preoblikovanjem SOD.
(2) Ne glede na določbe zakona, ki
ureja gospodarske družbe, SOD izvede vse potrebne aktivnosti za preoblikovanje
družbe SOD v skladu s tem zakonom na način, da se preoblikovanje izvede v enem
mesecu od uveljavitve klasifikacije.
(3) Z dnem preoblikovanja družbe SOD v
SDH, SDH nadaljuje z izvajanjem pooblastil, pristojnosti, pravic in obveznosti
družbe SOD pred preoblikovanjem.
(4) Od uveljavitve tega zakona do
preoblikovanja družbe SOD v SDH naloge in pristojnosti skupščine SOD izvršuje
vlada.
32. člen
(akti upravljanja)
(1) Smernice vlada predloži državnemu
zboru v sprejem najkasneje v enem mesecu od uveljavitve tega zakona. Klasifikacijo
vlada predloži državnemu zboru v soglasje v enem mesecu od uveljavitve tega
zakona.
(2) Ne glede na določbo 8. člena tega
zakona prva klasifikacija vsebuje opredelitev in razvrstitev vseh kapitalskih
naložb, ki so v trenutku preoblikovanja SOD v SDH v njegovi lasti ter vse
kapitalske naložbe, ki predstavljajo stvarni vložek v SDH.
(3) Klasifikacija iz prejšnjega
odstavka se sprejme za obdobje do uveljavitve strategije, ki je pripravljena v
skladu z 9. členom tega zakona.
(4) Do uveljavitve strategije v skladu
z 9. členom tega zakona in letnega načrta upravljanja naložb z naložbami
upravlja SOD oziroma SDH na podlagi klasifikacije, tako da sklicevanje v tem
zakonu na strategijo do uveljavitve le-te pomeni sklicevanje na klasifikacijo.
(5) Prvi predlog strategije na podlagi
9. člena tega zakona pripravi uprava SDH v šestih mesecih od dneva, ko je bila
imenovana.
33. člen
(pripojitev DSU
k SDH)
(1) K SDH se v skladu z določbami
zakona, ki ureja gospodarske družbe, pripoji D.S.U. v treh mesecih od uveljavitve
klasifikacije iz prejšnjega člena.
(2) V skladu s prejšnjim odstavkom se
na SDH prenesejo vsa pooblastila, pravice in obveznosti pripojene družbe,
določene z zakonom in na njegovi podlagi izdanimi predpisi, ter z njimi
povezano premoženje, če ni s tem zakonom določeno drugače.
(3) SDH jamči za izpolnitev obveznosti
pripojene družbe z vsem svojim premoženjem.
(4) SDH vstopi kot univerzalni pravni
naslednik pripojene družbe v vsa pravna razmerja ter prevzema vse sodne
postopke, v katerih je pripojena družba stranka v postopku.
34. člen
(prenos KAD in
prenos Sklada za financiranje razgradnje Nuklearne elektrarne Krško na SDH)
(1) Z dnem preoblikovanja SOD v SDH se
s kapitalsko naložbo, ki jo ima Republika Slovenija v KAD, kot stvarnim vložkom
poveča osnovni kapital SDH.
(2) V primeru prenosa posameznih
dejavnosti ali nalog KAD na SDH ali na odvisne družbe, ki jih ustanovi SDH, te
družbe prevzamejo tudi ustrezen delež zaposlenih KAD.
(3) Z dnem preoblikovanja SOD v SDH se
z naložbo, ki jo ima Republika Slovenija v Skladu za financiranje razgradnje
Nuklearne elektrarne Krško in za odlaganje radioaktivnih odpadkov iz Nuklearne
elektrarne Krško, kot stvarnim vložkom poveča osnovni kapital SDH ob
upoštevanju veljavnih meddržavnih pogodb in mednarodnih konvencij.
(4) Premoženje Sklada za financiranje
razgradnje Nuklearne elektrarne Krško se lahko uporabi le za namene, določene z
zakonom, ki ureja Sklad za financiranje razgradnje Nuklearne elektrarne Krško.
35. člen
(uprava SDH
oziroma SOD)
(1) Do imenovanja uprave SDH njene
naloge po tem zakonu opravlja uprava SOD.
(2) Za kršitev dolžnosti uprave SOD se
uporablja določba šestega odstavka 22. člena tega zakona.
36. člen
(upravljanje
vzajemnega pokojninskega sklada)
(1) Z dnem pripojitve KAD in DSU k SDH
se na zavarovalnico prenese tudi upravljanje vzajemnega pokojninskega sklada po
zakonu, ki ureja pokojninsko in invalidsko zavarovanje.
(2) Zavarovalnica je upravičena do
povračila vstopnih in izstopnih stroškov ter letne provizije za upravljanje
sklada. Za obračunavanje stroškov in provizije se smiselno uporablja določba
zakona, ki ureja pokojninsko in invalidsko zavarovanje, ki ureja provizijo in
vstopne ter izstopne stroške.
37. člen
(izjema od
uporabe predpisov o bančništvu in zavarovalništvu in status ter razpolaganje z
zavarovalnico)
(1) V zvezi s prenosom kapitalskih
naložb na SDH na podlagi določb tega zakona se ne uporabljajo določbe zakonov,
ki urejata zavarovalništvo in bančništvo, v delu, ki se nanaša na dovoljenje za
pridobitev kvalificiranih deležev, ter določbe zakona, ki ureja prevzeme, v
delu, ki se nanaša na obveznost dajanja prevzemne ponudbe.
(2) Dokler zavarovalnica, ustanovljena
na podlagi Zakona o preoblikovanju Kapitalske družbe pokojninskega in
invalidskega zavarovanja ter o naložbeni politiki Kapitalske družbe
pokojninskega in invalidskega zavarovanja in Slovenske odškodninske družbe
(Uradni list RS, št. 79/10 in 26/11; v nadaljnjem besedilu: zavarovalnica)
upravlja Zaprti vzajemni pokojninski sklad za javne uslužbence, se šteje za
strateško naložbo. Dokler se zavarovalnica šteje za strateško naložbo, morata
deleža Republike Slovenije oziroma SDH in KAD skupaj predstavljati večino vseh
delnic zavarovalnice.
(3) Če KAD pripravi program
razpolaganja s kapitalsko naložbo v zavarovalnici, mora pridobiti soglasje
vlade k programu razpolaganja.
(4) Program razpolaganja mora
temeljiti na javni ponudbi. Prednostno pravico za pridobitev delnic v javni
ponudbi morajo imeti zavarovanci v skladih, ki jih upravlja zavarovalnica, in
sindikati, ki predstavljajo zavarovance v skladu z zakonom, ki ureja dodatno
pokojninsko zavarovanje javnih uslužbencev, ter delodajalci, ki financirajo
pokojninske načrte kolektivnega dodatnega pokojninskega zavarovanja.
(5) Za razmerja med SDH in
zavarovalnico se uporabljajo pravila o povezanih družbah, kot jih določa zakon,
ki ureja gospodarske družbe.
38. člen
(prenehanje
Agencije za upravljanje kapitalskih naložb Republike Slovenije, prenos naložb
in upravljanje z naložbami do sprejetja klasifikacije)
(1) Z uveljavitvijo tega zakona
preneha obstajati Agencija za upravljanje kapitalskih naložb Republike
Slovenije (v nadaljnjem besedilu: AUKN), upravljanje naložb Republike
Slovenije, s katerimi je do uveljavitve tega zakona upravljala AUKN, pa v imenu
in za račun Republike Slovenije v skladu s tem zakonom izvršuje uprava SOD.
(2) Po uveljavitvi klasifikacije SOD
in Republika Slovenija izvedeta vse potrebne postopke, da se s kapitalskimi naložbami,
s katerimi je upravljala AUKN do uveljavitve tega zakona in so določene z
zakoni in na njihovi podlagi izdanimi predpisi, ki so veljali do uveljavitve
tega zakona, kot stvarnim vložkom poveča osnovni kapital SDH. Postopek povečanja
osnovnega kapitala SDH s kapitalskimi naložbami Republike Slovenije izvede
vlada.
(3) Do prenosa kapitalskih naložb v
imetništvo SDH, kot to določa prejšnji odstavek, upravlja s temi naložbami SOD
oziroma SDH, ki pri izvrševanju pravic iz prenesenih naložb ter v postopkih
pred sodišči in drugimi organi, ki so povezani z izvrševanjem teh pravic,
nastopa kot zastopnica Republike Slovenije, razen v primeru iz drugega stavka
prejšnjega odstavka.
(4) V enem mesecu od uveljavitve
klasifikacije se z nepremičninami, ki jih ta določi za namen prvega prenosa in
na katerih ima lastninsko pravico Republika Slovenija, kot s stvarnim vložkom,
izvede dokapitalizacija SDH. Z dnem uveljavitve tega zakona se na SDH prenese
upravljanje s kapitalsko naložbo Zavoda za pokojninsko in invalidsko
zavarovanje Slovenije v družbi Zavarovalnica Triglav, d.d.
(5) SDH po lastni presoji upravlja s
kapitalsko naložbo iz prejšnjega odstavka z edinim namenom zagotavljanja
dodatnih sredstev za obvezno pokojninsko in invalidsko zavarovanje, tako da je
dolžan vsa prejeta denarna sredstva v zvezi z upravljanjem in razpolaganjem s
kapitalsko naložbo iz prejšnjega odstavka nakazati Zavodu za pokojninsko in
invalidsko zavarovanje Slovenije.
(6) SDH je pristojen za hranjenje in
vodenje arhivskega in dokumentarnega gradiva ter prenos evidenc AUKN.
(7) SOD z dnem uveljavitve tega zakona
prevzame zaposlene, ki so do uveljavitve tega zakona na AUKN opravljali naloge
po zakonu, ki ureja upravljanje kapitalskih naložb Republike Slovenije.
(8) Z dnem preoblikovanja SOD v SDH,
SDH prevzame zaposlene iz prejšnjega odstavka.
(9) S prevzemom zaposlenih se na SOD
oziroma SDH prenesejo tudi vsa finančna in materialna sredstva, ki jih
zaposleni potrebujejo za opravljanje svojih nalog.
(10) Do uveljavitve klasifikacije
uprava SOD za upravljanje z naložbami Republike Slovenije, s katerimi je do
uveljavitve tega zakona upravljala AUKN in katerih skupna knjigovodska vrednost
naložbe presega 20 milijonov eurov oziroma naložb v družbah, v katerih imajo te
družbe najmanj 25% lastniški delež ali 25% delež glasovalnih pravic, potrebuje
soglasje državnega zbora na predlog vlade.
(11) Vlada predlaga odločitev iz
prejšnjega odstavka na predlog ministrstva, pristojnega za področje, na katerem
posamezna družba opravlja svojo dejavnost. Predlog mora biti pred posredovanjem
vladi predhodno usklajen z ministrstvom za finance.
(12) Do uveljavitve klasifikacije KAD,
SOD, zavarovalnica, DSU in Posebna družba za podjetniško svetovanje, d.d. za
odtujitev naložb, katerih skupna knjigovodska vrednost naložb presega 20
milijonov eurov oziroma naložb v družbah, v katerih imajo te družbe najmanj 25%
lastniški delež ali 25% delež glasovalnih pravic, potrebujejo soglasje
državnega zbora na predlog vlade.
39. člen
(javna objava
seznama oseb, ki delujejo usklajeno)
SDH v roku dveh mesecev od uveljavitve tega
zakona objavi seznam oseb iz četrtega odstavka 13. člena tega zakona.
40. člen
(predlog
kandidatov za nadzorni svet in mandat prvih članov nadzornega sveta)
(1) Predlagatelji iz 21. člena tega zakona
predlagajo državnemu zboru kandidate za člane nadzornega sveta najkasneje v
enem mesecu od uveljavitve tega zakona.
(2) Ne glede na četrti odstavek 21.
člena tega zakona po 30 mesecih od njihove izvolitve štirim članom nadzornega
sveta po sistemu žreba preneha mandat, namesto njih pa se izvolijo novi člani
nadzornega sveta za polni mandat, in sicer na predlog predlagateljev iz 21.
člena tega zakona, ki so predlagali člane nadzornega sveta, ki jim je skladno s
tem členom prenehal mandat.
41. člen
(objava javnega
razpisa za kandidate članov uprave SDH)
Nadzorni svet mora objaviti javni razpis iz
drugega odstavka 22. člena tega zakona v roku enega meseca po izvolitvi članov
nadzornega sveta.
42. člen
(postopki v
zvezi z izbrisom)
Uprava SOD oziroma SDH izvede potrebne
postopke v zvezi z izbrisom pripojenih družb in AUKN iz javnopravnih evidenc.
43. člen
(prenehanje
veljavnosti predpisov)
Z dnem uveljavitve tega zakona prenehajo
veljati naslednji zakoni:
-       
Zakon o upravljanju kapitalskih naložb Republike Slovenije (Uradni list
RS, št. 38/10, 18/11, 77/11 in 22/12);
-       
Zakon o Javnem nepremičninskem skladu Republike Slovenije (Uradni list
RS, št. 86/10);
-       
peti odstavek 2. člena, 6., 7., 8., 10., 11., 12. in 13. člen Zakona o
preoblikovanju Kapitalske družbe pokojninskega in invalidskega zavarovanja ter
o naložbeni politiki Kapitalske družbe pokojninskega in invalidskega
zavarovanja in Slovenske odškodninske družbe (Uradni list RS, št. 79/10 in
26/11).
44. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Slovenskem državnem holdingu – ZSDH-A (Uradni list RS, št. 39/13)
spreminja 34. člen zakona tako, da se glasi:
»34. člen
(prenos KAD)
(1) Z dnem preoblikovanja SOD v SDH se
s kapitalsko naložbo, ki jo ima Republika Slovenija v KAD, kot stvarnim vložkom
poveča osnovni kapital SDH.
(2) V primeru prenosa posameznih
dejavnosti ali nalog KAD na SDH ali na odvisne družbe, ki jih ustanovi SDH, te
družbe prevzamejo tudi ustrezen delež zaposlenih KAD.«;
črta 36. člen zakona:
»36. člen
(črtan)«;
spreminja 38. člen zakona tako, da se glasi:
»38. člen
(prenehanje
Agencije za upravljanje kapitalskih naložb Republike Slovenije, prenos naložb
in upravljanje z naložbami do sprejetja klasifikacije)
(1) Z uveljavitvijo tega zakona
preneha obstajati Agencija za upravljanje kapitalskih naložb Republike
Slovenije (v nadaljnjem besedilu: AUKN), upravljanje naložb Republike
Slovenije, s katerimi je do uveljavitve tega zakona upravljala AUKN, pa v imenu
in za račun Republike Slovenije v skladu s tem zakonom izvršuje uprava SOD.
(2) Po uveljavitvi klasifikacije SOD
in Republika Slovenija izvedeta vse potrebne postopke, da se s kapitalskimi naložbami,
s katerimi je upravljala AUKN do uveljavitve tega zakona in so določene z
zakoni in na njihovi podlagi izdanimi predpisi, ki so veljali do uveljavitve
tega zakona, kot stvarnim vložkom poveča osnovni kapital SDH. Postopek
povečanja osnovnega kapitala SDH s kapitalskimi naložbami Republike Slovenije
izvede vlada.
(3) Do prenosa kapitalskih naložb v
imetništvo SDH, kot to določa prejšnji odstavek, upravlja s temi naložbami SOD
oziroma SDH, ki pri izvrševanju pravic iz prenesenih naložb ter v postopkih
pred sodišči in drugimi organi, ki so povezani z izvrševanjem teh pravic,
nastopa kot zastopnica Republike Slovenije, razen v primeru iz drugega stavka
prejšnjega odstavka.
(4) Z dnem uveljavitve tega zakona se
na SDH prenese upravljanje s kapitalsko naložbo Zavoda za pokojninsko in
invalidsko zavarovanje Slovenije v družbi Zavarovalnica Triglav, d.d., pri čemer se v zvezi s prenosom ne uporabljajo določbe zakona, ki
ureja zavarovalništvo v delu, ki se nanaša na dovoljenje za pridobitev
kvalificiranih deležev, ter določbe zakona, ki ureja prevzeme v delu, ki se
nanaša obveznost dajanja prevzemne ponudbe.
(5) SDH po lastni presoji upravlja s
kapitalsko naložbo iz prejšnjega odstavka z edinim namenom zagotavljanja
dodatnih sredstev za obvezno pokojninsko in invalidsko zavarovanje, tako da je
dolžan vsa prejeta denarna sredstva v zvezi z upravljanjem in razpolaganjem s
kapitalsko naložbo iz prejšnjega odstavka nakazati Zavodu za pokojninsko in
invalidsko zavarovanje Slovenije.
(6) SDH je pristojen za hranjenje in
vodenje arhivskega in dokumentarnega gradiva ter prenos evidenc AUKN.
(7) SOD z dnem uveljavitve tega zakona
prevzame zaposlene, ki so do uveljavitve tega zakona na AUKN opravljali naloge
po zakonu, ki ureja upravljanje kapitalskih naložb Republike Slovenije.
(8) Z dnem preoblikovanja SOD v SDH,
SDH prevzame zaposlene iz prejšnjega odstavka.
(9) S prevzemom zaposlenih se na SOD
oziroma SDH prenesejo tudi vsa finančna in materialna sredstva, ki jih
zaposleni potrebujejo za opravljanje svojih nalog.
(10) Do
uveljavitve klasifikacije potrebuje uprava SOD soglasje državnega zbora na
predlog vlade za razpolaganje z naložbami Republike Slovenije, s katerimi je do
uveljavitve tega zakona upravljala AUKN, če:
-       
skupna knjigovodska vrednost naložbe presega 20 milijonov eurov ali
-       
dosega Republika Slovenija najmanj 25 %
lastniški delež ali 25 % delež
glasovalnih pravic.
(11) Vlada predlaga odločitev iz
prejšnjega odstavka na predlog ministrstva, pristojnega za področje, na katerem
posamezna družba opravlja svojo dejavnost. Predlog mora biti pred posredovanjem
vladi predhodno usklajen z ministrstvom za finance.
(12) Do
uveljavitve klasifikacije KAD, SOD, zavarovalnica, DSU in Posebna družba za
podjetniško svetovanje, d.d. potrebujejo soglasje državnega zbora na predlog
vlade za odtujitev naložb:
-       
katerih skupna knjigovodska vrednost naložbe, ki jo imajo navedene
družbe posamezno, skupaj ali skupaj z Republiko Slovenijo, presega 20 milijonov
eurov ali
-       
v katerih imajo navedene družbe posamezno, skupaj ali skupaj z Republiko
Slovenijo najmanj 25 % lastniški
delež ali 25 % delež glasovalnih
pravic.
(13) Do uveljavitve klasifikacije SOD
samostojno upravlja z naložbami, s katerimi je do uveljavitve tega zakona
upravljala AUKN in če za posamezna dejanja upravljanja ne veljata deseti
oziroma dvanajsti odstavek tega člena. Pri tem SOD deluje v skladu z
uveljavljenimi načeli korporativnega upravljanja, upoštevajoč kodeks
upravljanja javnih delniških družb. Uprava SOD se v posameznih primerih upravljanja
posvetuje s pristojnimi državnimi organi in drugimi osebami javnega prava.
(14) Organi SOD morajo do 15. 5. 2013
sprejeti kodeks, ki ureja upravljanje kapitalskih naložb Republike Slovenije in
ga objaviti na spletni strani SOD. Ta kodeks mora vsebovati konkretizacijo
načel upravljanja, določenih s tem zakonom, ter načel iz prejšnjega odstavka,
objektivna merila in postopek sprejemanja odločitev glede imenovanja članov
organov vodenja ali nadzora v družbah s kapitalskimi naložbami Republike
Slovenije, usmeritve glede dividendnih politik, za katere si bo prizadeval SOD
oziroma SDH v družbah s kapitalskimi naložbami Republike Slovenije, javna
razkritja delovanja SOD oziroma SDH na posameznih skupščinah, izrecno prepoved
poseganja organov SOD oziroma SDH v poslovanje posameznih družb s kapitalskimi
naložbami Republike Slovenije, izrecno neodvisnost organov posameznih družb s
kapitalskimi naložbami Republike Slovenije od SOD oziroma SDH, zaveze za
aktivno izvrševanje upravljavskih pravic, vključno z uvedbo postopkov za
uveljavljanje odškodninske odgovornosti članov organov posameznih družb s
kapitalskimi naložbami Republike Slovenije v primeru opustitve dolžne skrbnosti
ravnanja članov organov teh družb.
(15) Člani organov vodenja ali nadzora SOD
oziroma SDH z vsem svojim premoženjem solidarno odškodninsko odgovarjajo
Republiki Sloveniji za škodo, ki nastane kot posledica nevestnega ali
protipravnega upravljanja z naložbami v družbah, s katerimi je do uveljavitve
tega zakona upravljala AUKN, razen če dokažejo, da so ravnali s skrbnostjo
vestnega in poštenega gospodarstvenika in pri ravnanju v celoti upoštevali
zakonodajo, notranje akte družbe, kodeks iz trinajstega odstavka tega člena in
kodeks iz prejšnjega odstavka. Odškodninska odgovornost članov organov vodenja
ali nadzora po tem odstavku ne vpliva na odgovornost članov organov vodenja ali
nadzora do družbe zaradi kršitve njihovih nalog, v skladu z določbami zakona,
ki ureja gospodarske družbe.
(16) SOD oziroma SDH mora o upravljanju z
naložbami na podlagi trinajstega odstavka tega člena poročati državnemu zboru
na predlog vlade. SOD predloži vladi poročilo o upravljanju po tem odstavku do
15. dne tekočega meseca za pretekli mesec, vlada pa mora o posameznem poročilu
obvestiti državni zbor v 30 dneh po prejemu poročila.«;
ter vsebuje naslednji končni določbi:
»KONČNI DOLOČBI
5. člen
Z dnem uveljavitve tega zakona prenehajo
veljati:
-       
Uredba o sejninah predsednika in članov sveta Agencije za upravljanje
kapitalskih naložb Republike Slovenije (Uradni list RS, št. 41/11);
-       
Odlok o upravljanju s kapitalsko naložbo Republike Slovenije v NKBM, d.d.
(Uradni list RS, št. 47/12);
-       
Odlok o upravljanju s kapitalsko naložbo Republike Slovenije v NLB, d.d.
(Uradni list RS, št. 47/12).
6. člen
Ta zakon začne veljati naslednji dan po
objavi v Uradnem listu Republike Slovenije.«.