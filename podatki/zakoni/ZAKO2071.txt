1. člen
Ta zakon določa pogoje in način za odpis
terjatev Republike Slovenije iz naslova povračil za onesnaževanje vode po
zakonu o vodah (Uradni list SRS, št. 38/81, 29/86 in Uradni list RS, št.
15/91), ki so jih bili zavezanci dolžni plačevati v obdobju od 2. 7. 1993 do
31. 8. 1995.
2. člen
Pravni osebi, ki je kot zavezanec za
plačevanje povračil za onesnaževanje vode v obdobju iz prejšnjega člena izvedla
sanacijski ali drug program zmanjšanja onesnaževanja vode (v nadaljnjem
besedilu: pravna oseba), se ob pogojih iz 3. člena tega zakona odpišejo v tem
obdobju neplačana povračila skupaj z zamudnimi obrestmi.
Obveznosti iz prejšnjega odstavka se
odpišejo največ do višine vloženih sredstev v izvedbo sanacijskega ali drugega
programa zmanjšanja onesnaževanja vode (v nadaljnjem besedilu: program).
3. člen
Odpis obveznosti iz prejšnjega člena lahko
uveljavlja pravna oseba pod naslednjimi pogoji:
-       
da je v obdobju od 2. 7. 1993 do 31. 8. 1995 ministrstvu, pristojnemu za
varstvo okolja (v nadaljnjem besedilu: ministrstvo) predložila program iz
prejšnjega člena tega zakona,
-       
da je bil predloženi progam finančno ovrednoten,
-       
da je k programu pridobila soglasje ministrstva,
-       
da je bil program do uveljavitve tega zakona izveden in dosega
načrtovane učinke.
4. člen
Vlogo za odpis obveznosti z dokazili o
izpolnjevanju pogojev iz prejšnjega člena lahko pravna oseba predloži
ministrstvu v roku 30 dni od uveljavitve tega zakona.
Vlogi iz prejšnjega odstavka je dolžna
pravna oseba priložiti tudi revizijsko poročilo o višini porabljenih sredstev
za izvedbo programa, ki ga je izdelal pooblaščeni revizor revizijske družbe,
vpisane v register revizijskih družb.
Za soglasje ministrstva iz tretje alinee
prejšnjega člena se šteje tudi vodnogospodarsko soglasje, ki ga je za gradnjo
ali rekonstrukcijo objektov in naprav, potrebnih za izvedbo programa, izdal
pristojni organ, skladno z zakonom.
5. člen
Po prejemu popolne vloge in ugotovitvi, da
so podani vsi pogoji iz 3. člena tega zakona, ministrstvo ugodi zahtevku pravne
osebe in odloči tudi o višini obveznosti, ki se odpišejo.
Zoper odločbo, s katero ministrstvo odloči
o zahtevku pravne osebe, ni dovoljena pritožba, možen pa je upravni spor.
Ministrstvo pošlje pravnomočno odločbo
ministrstvu, pristojnemu za finance, Davčni upravi Republike Slovenije in
Agenciji za plačilni promet.
6. člen
Z denarno kaznijo od 300.000 tolarjev do
30,000.000 tolarjev se za prekršek kaznuje pravna oseba, ki v vlogi iz 4. člena
tega zakona navede napačne podatke.
Z denarno kaznijo od 30.000 tolarjev do
1,000.000 tolarjev se kaznuje za prekršek tudi odgovorna oseba pravne osebe, ki
je storila prekršek iz prejšnjega odstavka.
Z denarno kaznijo od 30.000 tolarjev do 500.000
tolarjev se kaznuje za prekršek odgovorna oseba ministrstva, če ugodi zahtevku
pravne osebe v nasprotju z določbo prvega odstavka 5. člena tega zakona.
7. člen
Ta zakon začne veljati osmi dan po objavi v
Uradnem listu Republike Slovenije.
Št. 433-06/96-2/4
Ljubljana, dne 25. novembra 1999.
Predsednik
Državnega zbora
Republike Slovenije
Janez Podobnik, dr. med. l. r. 