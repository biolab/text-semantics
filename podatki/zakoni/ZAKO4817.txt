1. SPLOŠNE DOLOČBE
1. člen
(vsebina zakona)
Ta zakon določa načine in pogoje, pod katerimi lahko fizične
in pravne osebe iz države kandidatke za članstvo v Evropski uniji ter države
kandidatke pridobijo lastninsko pravico na nepremičninah v Republiki Sloveniji,
če mednarodna pogodba ne določa drugače.
2. člen
(pomen izrazov)
V tem zakonu uporabljeni izrazi pomenijo:
a)    
fizična oseba države kandidatke je oseba, ki ima državljanstvo te
države;
b)    
pravna oseba države kandidatke je oseba, ki ima svoj sedež v tej državi;
c)    
tujci oziroma tujke (v nadaljnjem besedilu: tujci) so fizične in pravne
osebe države kandidatke;
d)    
država kandidatka za članstvo v Evropski uniji je država, ki ima z
Evropsko unijo in njenimi državami članicami veljaven sporazum o pridružitvi
ali stabilizacijsko-pridružitveni sporazum in ji je status države kandidatke
dodelil Evropski svet.
2. NAČINI PRIDOBITVE LASTNINSKE PRAVICE
3. člen
(načini pridobitve)
Tujci lahko pridobijo lastninsko pravico na nepremičninah po
tem zakonu na podlagi pravnega posla, dedovanja ali odločbe državnega organa.
3. POGOJI ZA PRIDOBITEV LASTNINSKE PRAVICE
4. člen
(vzajemnost)
Tujci in države kandidatke lahko pridobijo lastninsko pravico
na nepremičninah, če obstaja vzajemnost.
Vzajemnost se ugotavlja v skladu z Zakonom o ugotavljanju vzajemnosti
(Uradni list RS, št. 9/99).
4. KONČNA DOLOČBA
5. člen
(začetek veljavnosti)
Ta zakon začne veljati petnajsti dan po objavi v Uradnem listu
Republike Slovenije.
Št. 720-01/06-15/1
Ljubljana, dne 30. maja 2006
EPA 849-IV
Predsednik
Državnega zbora
Republike Slovenije
France Cukjati, dr. med., l.r.