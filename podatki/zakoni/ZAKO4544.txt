I. SPLOŠNE DOLOČBE
1. člen
(predmet zakona)
(1) Ta zakon ureja evidentiranje nepremičnin, državne meje in
prostorskih enot, postopek urejanja in spreminjanja meje zemljiških parcel,
postopek vpisa podatkov o stavbah in delih stavb v kataster stavb ter vpisa
njihovih sprememb, register nepremičnin, izdajanje podatkov in druga vprašanja,
povezana z evidentiranjem nepremičnin, državne meje in prostorskih enot. 
(2) Evidentiranje nepremičnin po tem zakonu obsega vzpostavitev,
vodenje in vzdrževanje zemljiškega katastra, katastra stavb in registra
nepremičnin.
2. člen
(opredelitev pojma nepremičnine)
(1) Nepremičnina je zemljišče s pripadajočimi sestavinami. 
(2) Zemljišče je zemljiška parcela, ki je evidentirana v zemljiškem
katastru. 
(3) Pripadajoče sestavine zemljišč so stavbe in deli stavb,
ki so evidentirani v katastru stavb.
3. člen
(pristojnost)
Zemljiški kataster, kataster stavb, register nepremičnin,
evidenco državne meje in register prostorskih enot vzpostavi, vodi in vzdržuje
Geodetska uprava Republike Slovenije (v nadaljnjem besedilu: geodetska uprava).
4. člen
(zemljiški kataster, kataster stavb in druge evidence o
nepremičninah)
(1) Zemljiški kataster in kataster stavb sta temeljni
evidenci podatkov o zemljiščih in stavbah. 
(2) Zemljiški kataster in kataster stavb se povezujeta z
zemljiško knjigo. 
(3) Druge evidence podatkov o zemljiščih in stavbah, ki jih
vodijo organi državne uprave, organi samoupravnih lokalnih skupnosti in nosilci
javnih pooblastil, se povezujejo z zemljiškim katastrom in katastrom stavb, če
tako določa zakon. 
(4) Druge evidence podatkov iz prejšnjega odstavka se
povezujejo z zemljiškim katastrom po identifikacijski oznaki parcele, s
katastrom stavb po identifikacijski oznaki stavbe oziroma identifikacijski
oznaki dela stavbe ali na drug način, če je tako določeno s predpisom iz petega
odstavka tega člena. 
(5) Minister oziroma ministrica, pristojna za evidentiranje
nepremičnin (v nadaljnjem besedilu: minister), v soglasju z ministrom, pristojnim
za evidenco podatkov o zemljiščih in stavbah, ki se po zakonu povezuje z
zemljiškim katastrom oziroma katastrom stavb, podrobneje določi: 
1.     
način povezovanja evidenc z zemljiškim katastrom in katastrom stavb; 
2.     
podatke iz evidenc, povezanih z zemljiškem katastrom oziroma katastrom
stavb, ki se vodijo tudi v zemljiškem katastru in katastru stavb, ter način
vodenja teh podatkov (v nadaljnjem besedilu: gostujoči podatki); 
3.     
podatke iz evidenc, ki jih lahko izdaja geodetska uprava, in način
izdajanja teh podatkov; 
4.     
podatke zemljiškega katastra in katastra stavb, ki jih lahko izdaja
organ oziroma nosilec javnih pooblastil, pristojen za evidenco, ki se povezuje
z zemljiškim katastrom oziroma katastrom stavb, in način izdajanja teh
podatkov. 
(6) Za vpis in vzdrževanje gostujočih podatkov v zemljiškem
katastru in katastru stavb skrbi organ, pristojen za evidenco, v kateri se
vodijo ti podatki. Geodetska uprava lahko spreminja vpisane podatke le, če tako
določa predpis iz prejšnjega odstavka. 
(7) Če se z zemljiškim katastrom oziroma katastrom stavb
povezuje več evidenc o istovrstnih podatkih, geodetska uprava obvešča pristojne
organe o spremembah teh podatkov in o morebitni neusklajenosti med evidencami. 
(8) Za usklajevanje evidenc o istovrstnih podatkih skrbi
medresorska komisija, ki jo ustanovi Vlada Republike Slovenije (v nadaljnjem
besedilu: vlada) in v kateri sodelujejo predstavniki geodetske uprave in
ministrstev, pristojnih za evidence podatkov o nepremičninah, ki se povezujejo
z zemljiškim katastrom oziroma katastrom stavb. V sporih glede usklajevanja
evidenc odloča vlada.
5. člen
(izkazovanje podatkov zemljiškega katastra, katastra stavb
in registra nepremičnin)
(1) Zadnji vpisani podatki zemljiškega katastra, katastra
stavb in registra nepremičnin se vodijo kot zbirka podatkov in se izkazujejo z
identifikacijsko oznako parcele, stavbe oziroma dela stavbe ali nepremičnine. 
(2) Podrobnejši način izkazovanja zadnjih vpisanih podatkov
zemljiškega katastra, katastra stavb in registra nepremičnin določi minister.
6. člen
(geodetske storitve)
(1) Geodetske storitve lahko izvaja oseba, ki ima poklicni
naziv »pooblaščeni inženir s področja geodezije« in je vpisana v imenik
pristojne zbornice, oziroma gospodarski subjekt, ki izpolnjuje pogoje za
opravljanje geodetske dejavnosti iz zakona, ki ureja arhitekturno in inženirsko
dejavnost (v nadaljnjem besedilu: geodetsko podjetje). 
(2) (prenehal
veljati) 
(3) Geodetske storitve po tem zakonu so: izvedba postopkov za
izdelavo elaboratov in izdelava elaboratov ureditve meje, nove izmere,
parcelacije, komasacije, izravnave meje, določitev zemljišča pod stavbo,
izdelava elaborata za evidentiranje stavbe, spremembe dejanske rabe zemljišč,
spremembe bonitete zemljišč, spremembe vrste rabe, kultur in razreda zemljišč,
ureditve meje med samoupravnimi lokalnimi skupnostmi, izdelava elaborata za
vpis stavbe in delov stavbe v kataster stavb, izdelava elaborata za spremembo
podatkov katastra stavb in izdelava tehničnega poročila označitve meje v naravi,
izdelava elaborata lokacijske izboljšave ter druge posamezne naloge v zvezi z
evidentiranjem nepremičnin. 
(4) Izdelava elaborata iz prejšnjega odstavka vključuje tudi
njegove spremembe, dopolnitve ali popravke. Izvedba postopkov za izdelavo
elaborata in izdelava elaboratov ni sestavni del upravnega postopka, ki ga vodi
geodetska uprava za izvajanje postopkovnih določb iz tega zakona. 
(5) Plačilo in druga razmerja v zvezi z izvedbo geodetskih storitev
se dogovorijo s pogodbo ali naročilnico med naročnikom in geodetskim podjetjem
oziroma projektantom. 
(6) Geodetsko podjetje mora za vodenje vsake geodetske
storitve določiti pooblaščenega inženirja s področja geodezije (v nadaljnjem
besedilu: pooblaščeni geodet), ki zanj opravlja poklicne naloge v eni od
predpisanih oblik v skladu z zakonom, ki ureja arhitekturno in inženirsko
dejavnost. Če so za izdelavo elaborata po tem zakonu predpisana posebna znanja,
mora geodetsko podjetje zagotoviti sodelovanje strokovnjaka s predpisanim
strokovnim znanjem in izkušnjami. Ta posameznik odgovarja za dele elaborata
geodetske storitve, ki jih je izdelal. Pooblaščeni geodet usklajuje izvedbo
geodetske storitve, sam opravi naloge, za katere ta ali drug zakon tako določa,
in potrdi elaborat geodetske storitve. 
(7) (prenehal
veljati) 
(8) Če so zaradi nepravilne izvedbe geodetske storitve ali
zaradi nepravilne izdelave elaborata podatki v zemljiškem katastru ali katastru
stavb evidentirani napačno, napaka pa se ugotovi ob uporabi teh podatkov,
geodetska uprava pozove geodetsko podjetje ali projektanta, ki je nepravilno
izvedel geodetsko storitev ali nepravilno izdelal elaborat, da napako odpravi v
določenem roku. Če tega ne storita, poskrbi za odpravo napak geodetska uprava
na stroške geodetskega podjetja ali projektanta. Povračilo teh stroškov
geodetska uprava praviloma uveljavlja iz zavarovalne pogodbe za škodo, ki jo
geodetsko podjetje ali projektant v zvezi z opravljanjem svoje dejavnosti
povzroči strankam ali tretjim osebam, če od datuma evidentiranja podatkov v
zemljiškem katastru ali katastru stavb ni preteklo več kakor pet let. O sporu
glede temelja in višine odškodnine odloča pristojno sodišče.
(9) Ne glede na prvi odstavek tega člena lahko elaborat za
vpis stavbe in elaborat za vpis sprememb podatkov o stavbi, razen določitve
podatkov o legi in obliki stavbe in dela stavbe ter podatkov o povezavi stavbe
s parcelo, izdela gospodarski subjekt, ki izpolnjuje pogoje za projektiranje iz
zakona, ki ureja arhitekturno in inženirsko dejavnost (v nadaljnjem besedilu:
projektant). Projektant mora za izdelavo elaborata iz prejšnjega stavka
določiti pooblaščenega inženirja ali pooblaščenega arhitekta, ki izpolnjuje
pogoje za projektiranje iz zakona, ki ureja arhitekturno in inženirsko
dejavnost (v nadaljnjem besedilu: pooblaščeni projektant).
7. člen
(varovanje interesov strank)
Če geodetska uprava v postopku evidentiranja podatkov v
zemljiški kataster ali kataster stavb ugotovi, da elaborat, izdelan v postopku
geodetske storitve, ni izdelan strokovno, ali ni skladen s predpisi s področja
geodetske dejavnosti in drugimi predpisi, po uradni dolžnosti predlaga
pristojnemu inšpektorju nadzor nad delom geodetskega podjetja ali projektanta
in ukrepanje po zakonu, ki ureja geodetsko dejavnost, oziroma po zakonu, ki
ureja graditev objektov.
8. člen
(evidentiranje sprememb v zemljiškem katastru ali katastru
stavb na podlagi sodnih postopkov)
(1) Evidentiranje sprememb v zemljiškem katastru ali katastru
stavb na podlagi pravnomočne sodne odločbe ali sodne poravnave je dolžno
predlagati sodišče, ki je na prvi stopnji odločalo o zadevi ali pred katerim je
bila sklenjena sodna poravnava. Predlog lahko da tudi katerakoli od strank, ki
je sodelovala v sodnem postopku. V primeru, če so stranke sodnega postopka
solastniki ali skupni lastniki, lahko predlaga evidentiranje sprememb v
zemljiškem katastru ali katastru stavb na podlagi pravnomočne sodne odločbe ali
sodne poravnave katerikoli solastnik ali skupni lastnik. Pravnomočni sodni
odločbi ali sodni poravnavi mora biti priložen elaborat za evidentiranje
sprememb v zemljiškem katastru ali katastru stavb, ki ga med sodnim postopkom
izdela sodni izvedenec geodetske stroke. 
(2) V elaboratu za evidentiranje sprememb v zemljiškem
katastru ali katastru stavb na podlagi pravnomočne sodne odločbe ali sodne
poravnave mora biti prikazano obstoječe stanje in predlog sprememb, ki se
evidentirajo. 
(3) Vsebino in obvezne sestavine elaborata za evidentiranje
sprememb v zemljiškem katastru ali katastru stavb na podlagi pravnomočne sodne
odločbe ali sodne poravnave podrobneje določi minister. 
(4) Če predloga za evidentiranje sprememb v zemljiškem
katastru ali katastru stavb na podlagi pravnomočne sodne odločbe ali sodne
poravnave ni vložila upravičena oseba, geodetska uprava predlog s sklepom
zavrže. Geodetska uprava predlagane spremembe evidentira, če je elaborat
izdelan tako, da omogoča evidentiranje v zemljiškem katastru ali katastru
stavb, sicer predlog z odločbo zavrne. 
(5) Geodetska uprava obvesti o evidentiranju sprememb v
zemljiškem katastru ali katastru stavb na podlagi pravnomočne sodne odločbe ali
sodne poravnave lastnike nepremičnin, na katere se sprememba nanaša, in
sodišče, ki vodi zemljiško knjigo, če to vpliva na podatke, vpisane v zemljiško
knjigo. 
(6) Meje, ki so evidentirane na podlagi pravnomočne sodne
odločbe ali sodne poravnave, se v zemljiškem katastru evidentirajo kot urejene
meje.
9. člen
(uskladitev podatkov zemljiškega katastra oziroma katastra
stavb)
(1) Podatke, ki so v zemljiškem katastru oziroma katastru
stavb napačno vpisani zaradi napak v postopku evidentiranja, lahko geodetska
uprava popravi po uradni dolžnosti, ali na zahtevo upravičene osebe. Za
upravičeno osebo se šteje tisti, ki izkaže pravni interes. 
(2) Pravni interes iz prejšnjega odstavka je izkazan, če
podatek, vpisan v zemljiški kataster ali kataster stavb, vpliva na pravice ali
obveznosti osebe, ki zahteva spremembo vpisa v zemljiškem katastru oziroma
katastru stavb. 
(3) Geodetska uprava preizkusi, ali se zadnji vpisani podatki
zemljiškega katastra oziroma katastra stavb ujemajo s podatki iz zbirke listin
zemljiškega katastra oziroma katastra stavb in z dokazili strank, in preveri možnost
napak zaradi prepisov, prerisov ali prenosov podatkov med različnimi mediji,
formati in oblikami evidentiranja. Če ugotovi, da se podatki v zemljiškem
katastru oziroma katastru stavb ne ujemajo s tistimi, ki jih je preskusila
oziroma preverila, jih uskladi in obvesti o tem vlagatelja in lastnika
nepremičnine, če ta ni vlagatelj zahtevka. Če ugotovi, da zahteva ni
utemeljena, z odločbo zavrne zahtevo kot neutemeljeno. 
(4) Vpis podatkov, ki se po tem zakonu vpisujejo na podlagi
posebnega elaborata, se lahko spremeni samo na podlagi takega elaborata. 
(5) Če podatki, ki so vpisani v zemljiškem katastru oziroma
katastru stavb, ne izkazujejo resničnega stanja in ne omogočajo spremembe vpisa
podatkov na zahtevo strank, lahko geodetska uprava na lastne stroške poskrbi,
da se izdela elaborat, kadar se spremembe podatkov vpisujejo samo na njegovi
podlagi, in po uradni dolžnosti izvede postopek uskladitve podatkov zemljiškega
katastra oziroma katastra stavb.
10. člen
(izvedba postopkov po uradni dolžnosti)
(1) Geodetska uprava lahko po uradni dolžnosti uvede vse
upravne postopke, ki jih določa ta zakon, razen upravnega postopka
evidentiranja pogodbene komasacije in upravnega postopka evidentiranja upravne
komasacije. 
(2) Geodetska uprava lahko odredi izdelavo elaborata po
uradni dolžnosti, kadar se spremembe podatkov vpisujejo samo na podlagi
elaborata.
10.a člen
(obveščanje o vpisu novih oziroma spremenjenih podatkov in
izbrisu podatkov)
(1) Če o vpisu novih oziroma spremenjenih podatkov v
zemljiški kataster, kataster stavb ali register nepremičnin in izbrisu podatkov
iz zemljiškega katastra, katastra stavb ali registra nepremičnin lastnik ni
obveščen drugače, geodetska uprava o vpisu oziroma izbrisu podatkov lastnika
obvesti z letnim obvestilom najpozneje do 30. novembra tekočega leta. 
(2) Po vpisu podatkov iz prejšnjega odstavka v zemljiški
kataster, kataster stavb ali register nepremičnin geodetska uprava objavi
podatke na svetovnem spletu. 
(3) Letno obvestilo iz prvega odstavka tega člena se izda za
obdobje od zadnjega obveščanja do novega obveščanja v skladu s tem členom.
Letno obvestilo vsebuje naslednje informacije: 
-       
navedbo parcelne številke za parcele oziroma številke stavbe ali
številke dela stavbe za stavbe, za katere je bil izveden vpis ali izbris podatkov
iz zemljiškega katastra, katastra stavb ali registra nepremičnin, po zadnjem
stanju podatkov in 
-       
navedbo evidence, v kateri so se podatki spremenili. 
(4) Letno obvestilo iz prvega odstavka tega člena geodetska
uprava pošlje lastnikom, ki so v zemljiškem katastru, katastru stavb ali
registru nepremičnin vpisani z EMŠO, če so fizične osebe, oziroma matično
številko pravne osebe, če so pravne osebe. 
(5) Za lastnike, ki v zemljiškem katastru, katastru stavb ali
registru nepremičnin niso vpisani z EMŠO oziroma z matično številko iz
prejšnjega odstavka, se šteje, da so seznanjeni z objavo podatkov v skladu s
tem členom na svetovnem spletu na dan 30. novembra tekočega leta. 
(6) Letno obvestilo iz prvega odstavka tega člena se pošlje
po pošti. Šteje se, da je lastnik prejel letno obvestilo osmi dan po oddaji
letnega obvestila na pošti in da je s prejemom letnega obvestila obveščen o
vpisu ali izbrisu podatkov v skladu s tem členom.
11. člen
(stranke v postopkih)
(1) Stranke v postopkih za izdelavo elaboratov, ki jih
izdelujejo geodetska podjetja, ter v upravnih in drugih postopkih, ki jih vodi
geodetska uprava na podlagi tega zakona (v nadaljnjem besedilu: stranke), so
lastniki oziroma lastnice nepremičnin (v nadaljnjem besedilu: lastnik), ki so
vpisani v zemljiški knjigi, razen če zakon ne določa drugače. 
(2) Če se med postopkom za izdelavo elaborata ali med
upravnim postopkom spremeni lastništvo nepremičnine, novi lastnik oziroma
pridobitelj vstopi v postopek v tistem stanju, kakršno ob vstopu je. Že opravljena
dejanja v postopku se z novim lastnikom oziroma pridobiteljem ne ponovijo. 
(3) V primeru solastnine ali skupne lastnine lahko naročilo
za geodetsko storitev oziroma zahtevo za uvedbo upravnega postopka vloži kateri
koli solastnik ali skupni lastnik, v postopku za izdelavo elaborata in v
upravnem postopku pa so stranke vsi solastniki oziroma skupni lastniki. 
(4) Če je v skladu z zakonom določen upravnik stavbe, je ta
pooblaščen za zastopanje lastnikov stavbe ali delov stavbe v postopkih za
izdelavo elaboratov v zvezi s stavbo in v upravnih postopkih, razen če zakon ne
določa drugače. To pooblastilo se ne more preklicati ali odpovedati. 
(5) Če je lastnik sosednje nepremičnine, ki ni naročnik
geodetske storitve, neznan ali je umrl, pa dediči niso znani, lahko geodetsko
podjetje, ki izvaja postopek za izdelavo elaborata, predlaga geodetski upravi,
da postavi začasnega zastopnika za geodetsko storitev. Geodetska uprava za
začasnega zastopnika za geodetsko storitev postavi osebo, ki ima osebne
lastnosti in sposobnosti varovati premoženjske in druge pravice neznanega ali
umrlega lastnika sosednje nepremičnine. Šteje se, da je začasni zastopnik za
geodetsko storitev postavljen za začasnega zastopnika tudi v uvedenem splošnem
upravnem postopku. 
(6) Določba prejšnjega odstavka se smiselno uporablja tudi,
če je lastnik sosednje nepremičnine, ki ni naročnik geodetske storitve, oseba,
katere prebivališče je neznano. 
(7) Če se v postopku ureditve meje ugotovi, da je lastnik
sosednje nepremičnine, ki je fizična oseba in ni naročnik geodetske storitve,
verjetno umrl, vendar niso znani njegovi pravni nasledniki in je od vpisa
njegove lastninske pravice v zemljiško knjigo minilo že več kakor 50 let,
geodetska uprava objavi oklic v Uradnem listu Republike Slovenije in v informacijskem
sistemu za sprejem vlog, vročanje in obveščanje, v katerem pozove osebe, ki
menijo, da so pravni nasledniki umrlega lastnika, da se javijo v 30 dneh od
dneva objave oklica in vstopijo v postopek. Oseba, ki meni, da je pravni
naslednik, mora izkazati obstoj svojega pravnega nasledstva. Če se ne javi
nihče, velja domneva, da neznani lastnik sosednje nepremičnine soglaša z
ugotovljeno katastrsko mejo. 
(8) V postopkih v zvezi z zemljišči, stavbami ali deli stavb,
katerih lastnik je Republika Slovenija ali samoupravna lokalna skupnost, in pri
zemljiščih, ki so javno dobro, so stranke upravljavci teh nepremičnin. 
(9) Imetniki služnostne pravice in stavbne pravice, ki so
vpisani v zemljiško knjigo, imajo zaradi varstva svojih pravnih koristi pravico
udeleževati se postopkov za izdelavo elaborata in drugih upravnih postopkov po
tem zakonu kot stranski udeleženci. V postopek za izdelavo elaboratov in v
upravni postopek, ki se vodi po tem zakonu, lahko vstopijo na podlagi zahteve.
Če je ta vložena v postopku za izdelavo elaborata, je v upravnem postopku ni
treba vlagati znova. 
(10) Izvajalec geodetske storitve je dolžan preveriti
istovetnost osebe, ki se udeležuje postopka. Zato od stranke lahko zahteva, da
se izkaže z osebnim dokumentom.
12. člen
(pridobitelj)
(1) Pridobitelj je oseba, ki je pridobila pravico, da se kot
lastnik nepremičnine vpiše v zemljiško knjigo, in je bil že začet postopek
vpisa lastništva nepremičnine v zemljiško knjigo (v nadaljnjem besedilu:
pridobitelj). 
(2) Za pridobitelja se uporabljajo določbe tega zakona, ki se
nanašajo na lastnika. Odločbe in drugi posamični akti, izdani v upravnem
postopku, se vročijo zemljiškoknjižnemu lastniku in pridobitelju. 
(3) Če so v zemljiški knjigi vpisane plombe več
pridobiteljev, se kot pridobitelj šteje oseba, ki je zadnja vložila predlog za
vpis lastništva nepremičnine kot predmeta postopkov na podlagi tega zakona v
zemljiško knjigo.
13. člen
(stroški upravnega postopka)
(1) Stroški upravnega postopka so tisti, ki so nastali v
splošnem upravnem postopku ali zaradi splošnega upravnega postopka geodetski
upravi, stranki ali drugemu udeležencu teh postopkov. 
(2) O stroških iz prejšnjega odstavka, ki so nastali
geodetski upravi in drugemu udeležencu v teh postopkih (npr. priči, izvedencu),
se odloči v skladu z zakonom, ki ureja splošni upravni postopek. 
(3) Če je upravni postopek uveden na zahtevo stranke, krije
osebne stroške zaradi udeležbe in stroške pravnega zastopanja v tem postopku
vsaka stranka sama. 
(4) Kadar je očitno, da bodo, zaradi oddaljenosti stalnega
prebivališča od kraja dejanj, v upravnem postopku nastali za stranko
nesorazmerno visoki stroški, geodetska uprava z vročitvijo vabila stranko
seznani, da lahko v postopku sodeluje preko pisne komunikacije, ali da v danem
roku sporoči podatke (ime in priimek ter naslov) svojega pooblaščenca, ki se bo
udeležil dejanj v upravnem postopku, in jo hkrati opozori, da se jih na svoje
stroške lahko udeleži tudi sama.
14. člen
(odpoved pravici do pritožbe)
(1) Dokler teče rok za pritožbo, se lahko stranke, ki so bile
udeležene v upravnem postopku po tem zakonu, pisno ali ustno na zapisnik pri
geodetski upravi odpovedo pravici do pritožbe. 
(2) Če se vse stranke, ki so bile udeležene v upravnem
postopku po tem zakonu, odpovedo pravici do pritožbe, postane upravna odločba
dokončna in pravnomočna tistega dne, ko je izjavo o odpovedi pravice do
pritožbe podpisala zadnja stranka. 
(3) Napake volje pri izjavljanju o odpovedi pravici do
pritožbe ni mogoče uveljavljati v upravnem sporu, lahko pa se uveljavlja v
pravdnem postopku.
II. ZEMLJIŠKI KATASTER
15. člen
(sestava zemljiškega katastra)
(1) Zemljiški kataster je sestavljen iz zadnjih vpisanih
podatkov o zemljiščih ter iz zbirke listin in podatkov, ki omogočajo historični
pregled sprememb. 
(2) V zbirki listin so elaborati in druge listine, na podlagi
katerih so bili opravljeni posamezni vpisi, ter načrti in podatki, vpisani pred
zadnjimi vpisanimi podatki. Zbirka listin se hrani v fizični ali elektronski
obliki. Zbirka listin in podatkov se hrani trajno.
16. člen
(osnovna enota zemljiškega katastra)
(1) Osnovna enota zemljiškega katastra je zemljiška parcela
(v nadaljnjem besedilu: parcela). 
(2) Parcela je strnjeno zemljišče, ki leži znotraj ene
katastrske občine, ter je v zemljiškem katastru evidentirano z mejo in označeno
z identifikacijsko oznako. 
(3) Minister določi območja in imena katastrskih občin,
spremembe imen in območij ter način spreminjanja imen in območij katastrskih
občin.
17. člen
(podatki, ki se vodijo v zemljiškem katastru)
(1) V zemljiškem katastru se vodijo naslednji podatki: 
1.     
identifikacijska oznaka parcele; 
2.     
meja; 
3.     
površina; 
4.     
lastnik; 
5.     
upravljavec; 
6.     
dejanska raba; 
7.     
zemljišče pod stavbo; 
8.     
boniteta zemljišča. 
(2) V zemljiškem katastru se vodijo tudi podatki, potrebni za
povezavo z registrom prostorskih enot, katastrom stavb in zemljiško knjigo.
18. člen
(identifikacijska oznaka parcele)
(1) Identifikacijska oznaka parcele je oznaka parcele v
povezavi s šifro katastrske občine (v nadaljnjem besedilu: parcelna številka).
Parcelne številke se določajo v okviru vsake katastrske občine posebej. 
(2) Ob nastanku nove parcele določi parcelno številko
geodetska uprava. 
(3) Pri parcelaciji in komasaciji geodetska uprava določi
novo oblikovanim parcelam nove parcelne številke. Ukinjena parcelna številka se
ne sme znova uporabiti. 
(4) Geodetska uprava po uradni dolžnosti lahko spremeni
parcelne številke zaradi smotrnosti, urejenosti in večje preglednosti
zemljiškega katastra oziroma zaradi spremenjenih mej katastrskih občin. 
(5) O spremembi parcelne številke sta obveščena lastnik
parcele in sodišče, ki vodi zemljiško knjigo.
19. člen
(meja in površina parcele)
(1) Meja parcele (v nadaljnjem besedilu: meja) je več daljic,
ki so med seboj povezane v zaključen poligon. Krajišča daljic so zemljiškokatastrske
točke. Meja razmejuje zemljišče parcele od zemljišča ene ali več sosednjih
parcel. 
(2) Zemljiškokatastrska točka je točka, ki ima koordinate
določene v državnem koordinatnem sistemu. 
(3) Meja se evidentira s koordinatami zemljiškokatastrskih točk.
(4) Površina parcele je izračunana iz ravninskih koordinat
zemljiškokatastrskih točk, ki določajo mejo. 
(5) Podatek o površini parcele se lahko brez zahteve lastnika
parcele spremeni, kadar se vpiše v zemljiški kataster na novo urejena ali
spremenjena meja. 
(6) Zemljiškokatastrske točke urejenih mej se lahko označijo
v naravi z mejniki na zahtevo enega od lastnikov ali solastnikov parcel. 
(7) Meje parcel s parcelnimi številkami in zemljišči pod
stavbo na območju Republike Slovenije so grafično prikazane v
zemljiškokatastrskem prikazu. Zemljiškokatastrski prikaz je slika oblike in
medsebojne lege parcel. Geodetska uprava ga po potrebi lahko spremeni zaradi
lokacijsko boljše predstavitve mej. Ta sprememba ne vpliva na stvarnopravne
pravice lastnikov parcel in geodetska uprava ne obvešča o njej lastnikov
parcel. Zemljiškokatastrski prikaz se ne sme neposredno uporabljati za
ugotavljanje poteka meje po podatkih zemljiškega katastra, lahko pa se
uporablja za prikaz drugih podatkov, v geografskih informacijskih sistemih ali
za druge podobne namene z opozorilom, da je prikaz mej informativen. 
(8) Meje parcel in zemljišča pod stavbo, ki so evidentirani s
koordinatami zemljiškokatastrskih točk s predpisano natančnostjo v državnem
koordinatnem sistemu, ter parcelne številke se grafično prikažejo v
zemljiškokatastrskem načrtu. 
(9) Način evidentiranja meje in označitve meje v naravi na
zahtevo lastnikov parcel, način grafičnega prikazovanja mej parcel s parcelnimi
številkami in zemljišči pod stavbo ter predpisano natančnost koordinat
zemljiškokatastrskih točk iz prejšnjega odstavka podrobneje določi minister.
(10) Meje parcele se povezujejo z mejami občin. Pravila
vzdrževanja podatkov o mejah občin z mejami parcel določi minister.
20. člen
(podatki o meji in površini)
(1) Meja, ki je v zemljiškem katastru evidentirana na podlagi
dokončnega upravnega akta ali pravnomočne sodne odločbe in ima koordinate
zemljiškokatastrskih točk določene s predpisano natančnostjo, je urejena meja. 
(2) Parcela, ki ima urejeno mejo in ima na podlagi urejene
meje izračunano površino, se v zemljiškem katastru označi kot urejena parcela. 
(3) Ne glede na določbo petega odstavka prejšnjega člena
geodetska uprava po uradni dolžnosti izračuna površino in o tem obvesti
lastnika parcele, če ugotovi, da je meja urejena in da se z urejeno mejo
spremeni površina. 
(4) Podatek o površini urejene parcele lahko geodetska uprava
po uradni dolžnosti spremeni zaradi spremembe koordinatnega sistema ali zaradi
natančnejše določitve in izračuna zemljiškokatastrskih točk. O spremembi
površine urejene parcele obvesti lastnika parcele.
21. člen
(podatki o lastniku)
(1) Podatki o lastniku se pridobijo iz zemljiške knjige in se
osvežijo glede na podatke centralnega registra prebivalstva, sodnega registra
ter drugih evidenc, ki izkazujejo spremembe podatkov lastnika. 
(2) O lastniku se v zemljiški kataster vpisujejo naslednji
podatki: 
1.     
za fizične osebe: ime in priimek, naslov stalnega prebivališča, datum
rojstva, državljanstvo in enotna matična številka občana (v nadaljnjem
besedilu: EMŠO); 
2.     
za pravne osebe: ime oziroma firma, naslov sedeža in matična številka
pravne osebe. 
(3) Vpisuje se tudi podatek o datumu smrti fizične osebe
oziroma o prenehanju pravne osebe.
22. člen
(upravljavec)
(1) Pri zemljiščih, katerih lastnik je Republika Slovenija
ali samoupravna lokalna skupnost ali so javno dobro, se v zemljiški kataster
vpiše, kateri organ oziroma drug subjekt jih v skladu s predpisi ali na drugi
pravni podlagi upravlja (v nadaljnjem besedilu: upravljavec). 
(2) Za zemljišča v lasti Republike Slovenije in za javno
dobro v upravljanju Republike Slovenije je upravljavec vpisan v zemljiški
kataster po prijavi upravljavca, pristojnega ministrstva ali vlade, za
zemljišča v lasti samoupravnih lokalnih skupnosti in za javno dobro v
upravljanju samoupravnih lokalnih skupnosti pa po prijavi samoupravne lokalne
skupnosti. 
(3) Kot upravljavci se lahko vpišejo le subjekti, ki jih za
zemljišča v lasti Republike Slovenije in za javno dobro v upravljanju Republike
Slovenije določi zakon, drug predpis ali sklep vlade, za zemljišča v lasti
samoupravne lokalne skupnosti in za javno dobro v upravljanju samoupravne
lokalne skupnosti pa organ samoupravne lokalne skupnosti. Dokler organ
samoupravne lokalne skupnosti ne objavi seznama upravljavcev zemljišč v njegovi
lasti, je kot upravljavec zemljišč in javnega dobrega vpisana samoupravna
lokalna skupnost. 
(4) Podrobnejši način vpisa upravljavcev v zemljiški kataster
določi vlada.
23. člen
(dejanska raba zemljišč)
(1) V zemljiškem katastru se vodijo podatki o dejanskih rabah
kmetijskih zemljišč, gozdnih zemljišč, vodnih zemljišč, pozidanih zemljišč in
neplodnih zemljišč. 
(2) Podatke o vrstah dejanskih rab zemljišč in o območjih,
lokacijski natančnosti teh podatkov in o spremembah teh podatkov posredujejo v
zemljiški kataster upravljavci evidenc posameznih vrst dejanskih rab zemljišč,
ki se vodijo na podlagi zakona (v nadaljnjem besedilu: matična evidenca
dejanske rabe zemljišč). 
(3) O dejanskih rabah zemljišč iz prejšnjega odstavka se v zemljiškem
katastru vodijo poligoni v skupnem sloju dejanske rabe zemljišč, za parcele pa
podatek o deležu površine posamezne dejanske rabe zemljišč ali več dejanskih
rab zemljišč, kadar se dejanske rabe zemljišč prekrivajo. 
(4) Delež dejanskih rab zemljišč se izračuna na podlagi
preseka skupnega sloja dejanske rabe zemljišč in podatkov o mejah parcel. Delež
dejanskih rab zemljišč se izračuna ob vsaki spremembi območij ali vrst
dejanskih rab zemljišč in ob spremembi mej parcel. Izračunani delež se vpiše v
zemljiški kataster, če je razlika med evidentirano površino in novo izračunano
površino večja od mejne vrednosti. 
(5) Upravljavec matične evidence dejanske rabe zemljišč,
občina ali lastnik parcele lahko zahteva ponovni izračun deležev dejanskih rab
zemljišč, če ugotovi, da je podatek na parceli netočen zaradi lokacijske
netočnosti podatkov zemljiškega katastra. Zahtevi mora priložiti elaborat
lokacijske izboljšave iz 61.a člena tega zakona. Lastnik parcele lahko namesto
elaborata lokacijske izboljšave priloži elaborat ureditve meje. Če geodetska
uprava lokacijsko izboljšane podatke ali podatke o urejeni meji evidentira v
zemljiškem katastru, ponovno izračuna delež dejanskih rab zemljišč in o tem
obvesti vlagatelja zahteve. Če lokacijsko izboljšanih podatkov ali podatka o
urejeni meji ni mogoče evidentirati, geodetska uprava zahtevo zavrne. 
(6) Vrste dejanskih rab zemljišč, ki se vodijo v zemljiškem
katastru, in vrste podrobnejših dejanskih rab zemljišč ter njihove šifre,
razvrstitev podrobnejših rab zemljišč v dejanske rabe zemljišč, ki se vodijo v
zemljiškem katastru, podatke, ki se prevzemajo iz matičnih evidenc dejanske
rabe zemljišč, in pogoje za prevzem teh podatkov v zemljiški kataster ter način
usklajevanja poligonov različnih dejanskih rab zemljišč predpiše vlada. 
(7) Minister predpiše podrobnejše podatke, ki se o dejanskih
rabah zemljišč vodijo v zemljiškem katastru, način vodenja podatkov o dejanski
rabi zemljišč, pravila grafičnih presekov dejanskih rab zemljišč s parcelami,
način izračuna deležev dejanskih rab zemljišč po parcelah, mejne vrednosti
razlike površin ter način izkazovanja podatkov o dejanskih rabah zemljišč.
24. člen
(zemljišče pod stavbo)
(1) Zemljišče pod stavbo je navpična projekcija preseka
stavbe z zemljiščem na ravnino. 
(2) Zemljišče pod stavbo se v zemljiškem katastru evidentira
s koordinatami v državnem koordinatnem sistemu, s površino zemljišča pod stavbo
in z identifikacijsko oznako stavbe.
25. člen
(boniteta zemljišč)
(1) Proizvodna sposobnost zemljišč v obliki bonitetnih točk
(v nadaljnjem besedilu: boniteta zemljišč) se vodi na parcelo. 
(2) Za parcele, ki po dejanski rabi niso uvrščene med
kmetijska ali gozdna zemljišča, se vodi boniteta zemljišča v vrednosti nič (0).
(3) Podrobnejšo metodologijo določanja bonitete zemljišč
določi minister v soglasju z ministrom, pristojnim za kmetijstvo, in ministrom,
pristojnim za finance.
III. UREJANJE IN EVIDENTIRANJE MEJE
26. člen
(urejanje in evidentiranje meje)
(1) Meja se na podlagi tega zakona ureja po postopku ureditve
meje (v nadaljnjem besedilu: postopek urejanja meje), ki ga izvaja geodetsko
podjetje kot geodetsko storitev, in na podlagi upravnega postopka evidentira v
zemljiškem katastru (v nadaljnjem besedilu: postopek evidentiranja urejene
meje). 
(2) Strokovna podlaga za uvedbo postopka evidentiranja
urejene meje je elaborat ureditve meje, ki ga izdela geodetsko podjetje. 
(3) V postopku evidentiranja urejene meje se po podatkih
elaborata ureditve meje iz prejšnjega odstavka v zemljiškem katastru evidentira
urejena meja.
27. člen
(meja, ki se ureja in evidentira)
(1) V postopku urejanja meje in v postopku evidentiranja
urejene meje se ureja oziroma evidentira meja ali del meje parcele. 
(2) Del meje parcele (v nadaljnjem besedilu: del meje) je ena
ali več daljic, ki omejujejo parcelo, a niso povezane v zaključen poligon.
Krajišča daljic so zemljiškokatastrske točke. Del meje parcele razmejuje
zemljišče parcele od zemljišča ene ali več sosednjih parcel.
28. člen
(uvedba postopka evidentiranja urejene meje)
(1) Postopek evidentiranja urejene meje se uvede na zahtevo
lastnika parcele. 
(2) Lastniki parcel, ki po zemljiškokatastrskem načrtu ali po
zemljiškokatastrskem prikazu mejijo ali se dotikajo meje, ki se ureja v
postopku urejanja meje (v nadaljnjem besedilu: sosednje parcele), so stranke v
postopku urejanja meje in v postopku evidentiranja urejene meje. 
(3) Postopek evidentiranja urejene meje se lahko uvede tudi
na zahtevo državnih organov, organov samoupravnih lokalnih skupnosti in drugih
subjektov, če tako določa zakon.
29. člen
(elaborat ureditve meje)
(1) Zahtevi za uvedbo postopka evidentiranja urejene meje je
treba priložiti elaborat ureditve meje, ki ga izdela geodetsko podjetje na
podlagi mejne obravnave. 
(2) Elaborat ureditve meje vsebuje predlog meje, ki naj se
kot urejena evidentira v zemljiškem katastru (v nadaljnjem besedilu: predlagana
meja), in zapisnik mejne obravnave. Predlagana meja se ne sme razlikovati od
meje po podatkih zemljiškega katastra, upoštevajoč natančnost njegovih podatkov
(v nadaljnjem besedilu: meja po podatkih zemljiškega katastra). Če se meja, ki
so jo pokazali lastniki parcel (v nadaljnjem besedilu: pokazana meja),
razlikuje od predlagane meje, vsebuje elaborat ureditve meje tudi prikaz poteka
pokazane meje. 
(3) Sestavine elaborata ureditve meje iz prejšnjega odstavka
podrobneje določi minister.
30. člen
(priprave na mejno obravnavo)
(1) Pred izvedbo mejne obravnave pridobi geodetsko podjetje
zemljiškokatastrske podatke, potrebne za ureditev meje, pri geodetski upravi,
podatke o lastnikih parcel in drugih osebah, ki sodelujejo v postopku ureditve
meje, ter o njihovem stalnem prebivališču pa pri sodišču oziroma drugih
organih, pristojnih za vodenje teh podatkov. Geodetsko podjetje ima pri
pridobivanju podatkov o lastnikih parcel ter o drugih osebah in njihovem
stalnem prebivališču enake pravice kakor geodetska uprava. 
(2) Pred izvedbo mejne obravnave lahko geodetsko podjetje
brez sodelovanja lastnikov opravi meritve in opazovanja na kraju samem, zlasti
zato, da ugotovi potek meje po podatkih zemljiškega katastra. Za to ugotovitev
se uporabijo zadnji vpisani podatki o parcelah, ali podatki iz zbirke listin
zemljiškega katastra, upoštevajoč natančnost njegovih podatkov. Iz elaborata
ureditve meje mora biti razvidno, katere podatke je geodetsko podjetje
uporabilo za ugotovitev poteka meje po podatkih zemljiškega katastra. 
(3) Geodetsko podjetje mora vabiti na mejno obravnavo
lastnika parcele, katere meja se ureja, in lastnike sosednjih parcel. 
(4) Lastniki parcel morajo biti povabljeni na mejno obravnavo
vsaj osem dni pred njeno izvedbo. V vabilu je treba navesti zakonite posledice
izostanka z mejne obravnave. Če se je lastnik udeleži, čeprav ni bil vabljen
vsaj osem dni prej, se šteje, da je bil vabljen pravilno. 
(5) Za lastnike parcel, ki se niso udeležili mejne obravnave,
mora geodetsko podjetje dokazati, da so bili pravilno vabljeni. Kot dokazilo se
štejejo vročilnica ali poštna knjiga, z navedbo naslova stalnega prebivališča
lastnika, ki ga vodi pristojna služba. Dokazilo je popolno, če je razviden
popoln naslov, datum odposlanega vabila, vrsta in številka dokumenta ter žig
oddajne pošte, in če je bilo vabilo na mejno obravnavo oddano na pošto tako, da
ga lastnik prejme vsaj osem dni pred datumom izvedbe mejne obravnave.
31. člen
(mejna obravnava)
(1) Na mejni obravnavi lastniki sosednjih parcel za svoja
zemljišča geodetu pokažejo oziroma natančno opišejo potek meje v naravi.
Lastniki parcel, ki se jih dotika meja, ki se ureja, lahko pokažejo oziroma
opišejo samo točke, kjer se zaključi ta meja, ali samo izjavijo, da meja, ki se
ureja, ne posega na njihovo zemljišče. 
(2) Če lastniki parcel iz prejšnjega odstavka tako zahtevajo,
jim mora geodet pokazati potek meje po podatkih zemljiškega katastra in jih
opozoriti na stopnjo natančnosti katastrskih podatkov. To lahko zahtevajo tudi,
preden sami pokažejo mejo. 
(3) Če se pokazana meja razlikuje od meje po podatkih
zemljiškega katastra, mora geodet lastnike parcel iz prvega odstavka tega člena
na to opozoriti in jim pojasniti, da v zemljiški kataster ni mogoče kot urejene
evidentirati meje, ki se razlikuje od meje po podatkih zemljiškega katastra.
Pri tem jim mora pokazati potek meje po podatkih zemljiškega katastra in jih
opozoriti na stopnjo zanesljivosti in natančnosti katastrskih podatkov ter v primeru,
ko se lastniki ne sporazumejo o meji, postopati v skladu s petim odstavkom tega
člena. 
(4) Če se pokazana meja ne razlikuje od meje po podatkih
zemljiškega katastra in lastniki parcel iz prvega odstavka tega člena soglašajo
o poteku meje, geodet pokazano mejo izmeri in jo prikaže v elaboratu ureditve
meje kot predlagano mejo. 
(5) Če se pokazane meje ne razlikujejo od meje po podatkih
zemljiškega katastra, vendar lastniki parcel iz prvega odstavka tega člena ne
soglašajo z njenim potekom, si mora geodet prizadevati za sporazum med njimi.
Če ga ne more doseči, določi potek predlagane meje geodet. Lastniki parcel iz
prvega odstavka tega člena, ki ne soglašajo s predlagano mejo, ki jo je določil
geodet, morajo pokazati svojo mejo. Če je ne pokažejo, se šteje, da s
predlagano mejo soglašajo. Geodet izmeri in v elaboratu ureditve meje prikaže
pokazane meje in predlagano mejo. 
(6) Določba prejšnjega odstavka se smiselno uporablja tudi,
če o poteku meje ne soglašata lastnik parcele in pridobitelj in, če o poteku
meje med seboj ne soglašajo solastniki oziroma skupni lastniki parcele. 
(7) Če se kateri od lastnikov iz prvega odstavka tega člena
ne udeleži mejne obravnave, kljub temu da je bil nanjo pravilno vabljen v
skladu s četrtim odstavkom prejšnjega člena, se lahko mejna obravnava opravi
brez njega. V tem primeru se izmeri in v elaboratu ureditve meje prikaže
predlagana in pokazana meja, če prisotni lastniki ne soglašajo s predlagano
mejo. 
(8) Če se mejne obravnave ne udeleži noben lastnik iz prvega
odstavka tega člena, mejna obravnava ni opravljena, razen če je bil elaborat
naročen zaradi uvedbe postopka evidentiranja meje po uradni dolžnosti geodetske
uprave ali na zahtevo subjektov iz tretjega odstavka 28. člena tega zakona. V
tem primeru predlagano mejo določi geodet po podatkih iz zemljiškega katastra. 
(9) Podrobnejši način določitve predlagane meje določi
minister.
32. člen
(zapisnik mejne obravnave)
(1) Zapisnik mejne obravnave je sestavni del elaborata
ureditve meje. 
(2) V zapisniku mejne obravnave se navedejo kraj in čas njene
izvedbe, vabljeni in prisotni udeleženci ter opiše njen potek. Poleg podpisa
udeleženca mora biti naveden datum tega podpisa. Podrobnejši način vodenja
zapisnika mejne obravnave določi minister. 
(3) Zapisnik mejne obravnave podpišejo geodet, ki je vodil
mejno obravnavo, in lastniki. Če ga kateri od lastnikov noče podpisati, geodet
to dejstvo in razloge za odklonitev podpisa navede v zapisniku. Vanj se vpišejo
tudi vse pripombe, ki jih dajo lastniki k poteku postopka mejne obravnave
oziroma na zapisnik. Lastniki lahko podpišejo le prisotnost na mejni obravnavi.
33. člen
(vložitev zahteve in umik zahteve za evidentiranje urejene
meje)
(1) Ob vložitvi zahteve za evidentiranje urejene meje mora
biti stanje, prikazano v elaboratu ureditve meje pred ureditvijo meje, enako
stanju, evidentiranemu v zemljiškem katastru na dan vložitve zahteve. 
(2) Vlagatelj oziroma vlagateljica (v nadaljnjem besedilu:
vlagatelj) zahteve lahko med postopkom evidentiranja urejene meje do izdaje
odločbe o evidentiranju urejene meje umakne zahtevo za evidentiranje urejene
meje. Kljub umiku te zahteve lahko geodetska uprava v javnem interesu nadaljuje
postopek urejanja meje po uradni dolžnosti, na podlagi izdelanega elaborata
ureditve meje.
34. člen
(zastopanje in prepoved izdelave elaborata)
(1) Lastnika v postopku ureditve meje ne more zastopati
geodetsko podjetje, ki je izdelalo elaborat ureditve meje, niti oseba, ki pri
tem podjetju dela na podlagi delovnega ali drugega pogodbenega razmerja. 
(2) Ne glede na določbo prejšnjega odstavka lahko lastnik
pooblasti geodetsko podjetje, ki je izdelalo elaborat, oziroma osebo, ki dela
pri tem podjetju, da: 
1.     
vloži zahtevo za uvedbo postopka evidentiranja urejene meje; 
2.     
v primeru iz drugega odstavka 35. člena tega zakona prevzame, dopolni in
predloži geodetski upravi dopolnjen elaborat. 
(3) Geodetsko podjetje ali geodet ne sme izdelati elaborata
ureditve meje, če v postopku urejanja meje sodeluje kot stranka. Postopka
urejanja meje ne sme izvajati geodet, elaborata ureditve meje pa ne sme
potrditi odgovorni geodet, če v postopku urejanja meje sodeluje kot stranka
oseba, ki je z njima v krvnem sorodstvu v ravni vrsti do vštetega drugega
kolena ali, če je z njo v zakonski zvezi ali zunaj zakonski zvezi, ali registrirani
istospolni partnerski skupnosti, oziroma, če kot stranka nastopa pravna oseba,
katere družbenik, zakoniti zastopnik ali pooblaščenec je oseba, ki je z njima v
krvnem sorodstvu v ravni vrsti do vštetega drugega kolena ali, če je z njo v
zakonski zvezi ali zunaj zakonski zvezi ali registrirani istospolni partnerski
skupnosti.
35. člen
(preizkus zahteve in odločanje)
(1) Geodetska uprava po prejemu zahteve za evidentiranje
urejene meje preizkusi, ali elaborat ureditve meje vsebuje vse predpisane
sestavine in, ali podatki o meji omogočajo njeno evidentiranje v zemljiškem
katastru. Geodetska uprava tudi preveri, ali je bila lastniku parcele, katere
meja se ureja, in lastnikom sosednjih parcel, ki so na dan izvedbe mejne
obravnave kot lastniki vpisani v zemljiško knjigo, zagotovljena možnost
udeležbe na mejni obravnavi. 
(2) Če elaborat ureditve meje ne vsebuje vseh predpisanih
sestavin, geodetska uprava pozove vlagatelja zahteve za evidentiranje urejene
meje, da ga v določenem roku dopolni. Če ga v tem roku ne dopolni, se zahteva s
sklepom zavrže. 
(3) Geodetska uprava s sklepom zavrže zahtevo za
evidentiranje urejene meje tudi, če: 
1.     
je ni vložila upravičena oseba; 
2.     
že teče postopek evidentiranja urejene meje ali sodni postopek ureditve
meje. 
(4) Geodetska uprava z odločbo zavrne zahtevo za
evidentiranje urejene meje, če: 
1.     
je bila meja urejena po tem zakonu ali sodnem postopku in se v zahtevi
za evidentiranje urejene meje predlaga nova ureditev meje in ne njena
natančnejša določitev; 
2.     
elaborata ureditve meje ni izdelalo geodetsko podjetje, ki izpolnjuje
pogoje za opravljanje geodetskih storitev, v skladu z zakonom, ki ureja
geodetsko dejavnost; 
3.     
je elaborat ureditve meje kot odgovorni geodet podpisala oseba, ki ne
izpolnjuje pogojev za odgovornega geodeta geodetskih storitev, v skladu z
zakonom, ki ureja geodetsko dejavnost; 
4.     
je mejno obravnavo izvedla oseba, ki ne izpolnjuje z zakonom predpisanih
pogojev; 
5.     
je elaborat ureditve meje izdelalo geodetsko podjetje, ali je postopek
urejanja meje izvedel geodet, ali je elaborat ureditve meje potrdil odgovorni
geodet, v nasprotju s tretjim odstavkom prejšnjega člena tega zakona; 
6.     
če podatki ne omogočajo evidentiranja predlagane meje v zemljiškem
katastru; 
7.     
če ni bila zagotovljena udeležba vsem lastnikom iz prvega odstavka tega
člena; 
8.     
niso izpolnjeni drugi predpisani pogoji za izdajo odločbe o
evidentiranju urejene meje.
36. člen
(izjave lastnikov)
(1) Če geodetska uprava ne zavrže oziroma zavrne zahteve za
evidentiranje urejene meje, povabi lastnike, ki se niso udeležili mejne
obravnave, da se izjavijo o tem, ali se strinjajo s potekom predlagane meje.
Vabilo se vroči z osebnim vročanjem na podlagi zakona, ki ureja splošni upravni
postopek. Pri tem je treba vabilu k izjavi o strinjanju s potekom predlagane
meje priložiti kopijo skice iz elaborata ureditve meje in lastnike posebej
obvestiti, kje in kdaj si lahko ogledajo ta elaborat, ter jih opozoriti na
pravne posledice, če se ne bodo izjavili o poteku predlagane meje. 
(2) Če se lastnik iz prejšnjega odstavka v 15 dneh od dneva
vročitve vabila k izjavi o strinjanju s potekom predlagane meje ne izjavi,
čeprav mu je bilo vabilo vročeno pravilno, se šteje, da se strinja s potekom
predlagane meje. 
(3) Napake volje pri izjavljanju o poteku predlagane meje ni
mogoče uveljavljati v pritožbi ali v upravnem sporu, lahko pa se uveljavlja v
pravdnem postopku.
37. člen
(ustna obravnava)
(1) Če je v elaboratu ureditve meje, poleg predlagane,
prikazana ena ali več pokazanih mej ali, če je lastnik iz prvega odstavka
prejšnjega člena izjavil, da se ne strinja z mejo, kakršna je predlagana v
elaboratu ureditve meje, geodetska uprava opravi ustno obravnavo v uradnih
prostorih. 
(2) Na ustno obravnavo se vabijo lastniki parcel, za katere
je v elaboratu ureditve meje, poleg predlagane, prikazana pokazana meja, in
lastniki iz prvega odstavka prejšnjega člena, ki so pisno izjavili, da se s
potekom meje, kakršna je predlagana v elaboratu ureditve meje, ne strinjajo. 
(3) Vabilo na ustno obravnavo se vroči z osebnim vročanjem na
podlagi zakona, ki ureja splošni upravni postopek, najmanj osem dni prej. Pri
tem je treba v vabilu na ustno obravnavo lastnike, ki se s potekom meje,
kakršna je predlagana v elaboratu ureditve meje, ne strinjajo, posebej
opozoriti na pravne posledice iz drugega odstavka 38. člena tega zakona, če se
ustne obravnave ne bodo udeležili. 
(4) Če se izjavi lastnika in pridobitelja glede poteka meje
tudi po izvedeni ustni obravnavi ne ujemata, se postopek evidentiranja meje s
sklepom prekine do vpisa pridobitelja kot novega lastnika v zemljiško knjigo.
38. člen
(udeležba na ustni obravnavi)
(1) Če se ustne obravnave ne udeleži lastnik, ki se strinja s
potekom predlagane meje, se ta kljub temu lahko opravi. 
(2) Če se ustne obravnave ne udeleži lastnik, ki se ne
strinja s potekom predlagane meje, se šteje, da se strinja s potekom predlagane
meje. 
(3) Na ustni obravnavi lahko lastniki izjavijo soglasje k
poteku predlagane meje. 
(4) Če se na ustni obravnavi izkaže, da bi se lastniki lahko
sporazumeli o poteku meje, vendar ne tako, kakor je predlagano v elaboratu
ureditve meje, geodetska uprava, v postopku evidentiranja urejene meje, uredi
mejo na podlagi soglasja lastnikov, pri čemer se meja ne sme razlikovati od
meje po podatkih zemljiškega katastra. 
(5) Meja, urejena v skladu s prejšnjim odstavkom, se opiše
oziroma prikaže v zapisniku ustne obravnave. Geodetska uprava na ustni
obravnavi naloži lastnikom, ki so se sporazumeli o meji, da pri geodetskem
podjetju naročijo spremembo oziroma dopolnitev elaborata ureditve meje, in
določi rok za predložitev spremenjenega oziroma dopolnjenega elaborata ureditve
meje. Stroške sprememb in dopolnitev elaborata ureditve meje krijejo lastniki,
ki so se na ustni obravnavi sporazumeli o meji. Če geodetska uprava v določenem
roku ne prejme spremenjenega oziroma dopolnjenega elaborata ureditve meje,
nadaljuje postopek ureditve meje v skladu z 39. členom tega zakona.
39. člen
(ureditev meje v primeru spora)
(1) Če po opravljeni ustni obravnavi meja ostane sporna,
geodetska uprava pozove lastnika oziroma lastnike, ki se ne strinjajo s
predlagano mejo, da v 30 dneh od vročitve oziroma prejema poziva začnejo sodni
postopek ureditve meje pred pristojnim sodiščem. 
(2) Poziv iz prejšnjega odstavka se opravi na ustni
obravnavi, ali pa se vroči posebej. V obeh primerih je treba stranke opozoriti
na pravne posledice, ki nastanejo, če ne začnejo sodnega postopka. 
(3) Če se poziv iz prvega odstavka tega člena vroča, mora
biti vročen osebno na podlagi zakona, ki ureja splošni upravni postopek. 
(4) Če sodni postopek v roku iz prvega odstavka tega člena ni
začet, se šteje, da lastnik oziroma lastniki soglašajo s potekom predlagane
meje. 
(5) Če se začne sodni postopek ureditve meje, se postopek
evidentiranja urejene meje po tem zakonu s sklepom prekine. 
(6) Če se sodni postopek ureditve meje ustavi ali če se
predlog za sodno določitev meje zavrže ali zavrne, se postopek evidentiranja
urejene meje nadaljuje in se kot urejena meja evidentira predlagana meja.
Postopek evidentiranja urejene meje se ustavi s sklepom, ko sodišče meritorno
odloči o njeni ureditvi. 
(7) Če je v postopku evidentiranja meje sporen le njen del in
je sprožen sodni postopek za ureditev tega dela, lahko geodetska uprava poskrbi
za izdelavo sprememb in dopolnitev elaborata ureditve meje in o delu meje, ki
ni sporen, izda odločbo o evidentiranju meje. Spremembe in dopolnitve elaborata
ureditve meje izvede geodetska uprava sama ali naroči njihovo izdelavo pri
geodetskem podjetju. Stroške sprememb in dopolnitev elaborata ureditve meje ter
druge posebne stroške upravnega postopka, ki nastanejo, krije vlagatelj
zahteve. 
(8) Sodišče mora geodetski upravi in geodetskim podjetjem ves
čas postopka omogočiti vpogled v evidenco o poteku postopkov sodne ureditve
meje.
40. člen
(odločba o evidentiranju urejene meje)
(1) Geodetska uprava z odločbo odloči o zahtevi za
evidentiranje urejene meje. 
(2) Če geodetska uprava ugotovi, da elaborat ureditve meje
izpolnjuje vse pogoje iz prvega odstavka 35. člena tega zakona in ni zahtevana
dopolnitev elaborata ter da so se mejne obravnave udeležili vsi lastniki in s
predlagano mejo soglašajo, po skrajšanem ugotovitvenem postopku izda odločbo o
evidentiranju urejene meje. 
(3) V izreku odločbe o evidentiranju urejene meje se navedejo
parcela, katere meja se evidentira kot urejena, in sosednje parcele. Obvezna
priloga odločbe o evidentiranju urejene meje je grafični prikaz evidentirane
meje z označenimi zemljiškokatastrskimi točkami ter vpisanimi parcelnimi
številkami (v nadaljnjem besedilu: grafični prikaz evidentirane meje). Na
grafičnem prikazu evidentirane meje se meja praviloma prikaže z neposredno
uporabo koordinat zemljiškokatastrskih točk in le izjemoma, ko je to potrebno
zaradi nazornosti in preglednosti, kot zemljiškokatastrski prikaz. Odločba o
evidentiranju urejene meje se vroči lastniku parcele, katere meja se je
evidentirala, in lastnikom sosednjih parcel ter vlagatelju zahteve, kadar ta ni
lastnik parcele.
41. člen
(vpis urejene meje v zemljiški kataster)
(1) Na podlagi dokončne odločbe geodetske uprave o
evidentiranju urejene meje se meja v zemljiškem katastru vpiše kot urejena. 
(2) Ob odpravi, razveljavitvi oziroma ugotovitvi ničnosti
upravne ali sodne odločbe, na podlagi katere je bil opravljen vpis urejene
meje, geodetska uprava, po prejemu upravne ali sodne odločbe, po uradni
dolžnosti v zemljiškem katastru izbriše vpis, da je meja urejena.
42. člen
(pravni učinek urejene meje)
Če je meja v zemljiškem katastru evidentirana kot urejena, se
v postopku urejanja meje in v postopku evidentiranja urejene meje lahko določi
natančneje, ali se natančneje določijo koordinate njenih zemljiškokatastrskih
točk.
43. člen
(nova izmera in postopek evidentiranja nove izmere)
(1) Nova izmera je postopek urejanja mej na območju, ki
zajema najmanj deset parcel, ali na območju, večjem od treh hektarov (v
nadaljnjem besedilu: območje nove izmere), ki ga izvede geodetsko podjetje v
okviru geodetske storitve za celotno območje nove izmere. V postopku
evidentiranja nove izmere se, na podlagi elaborata nove izmere, evidentirajo
urejene meje. 
(2) Pogoj za izvedbo nove izmere in postopka evidentiranja
nove izmere je, da se v novi izmeri za najmanj polovico parcel na območju le-te
soglasno ugotovi vsaj del meje parcele. 
(3) Strokovna podlaga za uvedbo postopka evidentiranja nove
izmere je elaborat nove izmere, ki ga izdela geodetsko podjetje. 
(4) Sestavine elaborata nove izmere podrobneje določi
minister. 
(5) Postopek evidentiranja nove izmere uvede geodetska uprava
po uradni dolžnosti, ali na podlagi prijave naročnika oziroma naročnice (v nadaljnjem
besedilu: naročnik) nove izmere. Prijavi mora biti priložen elaborat nove
izmere. Geodetska uprava preizkusi prijavo v skladu s 35. členom tega zakona,
pri čemer pa ne preverja, ali je bila pri novi izmeri zagotovljena udeležba
vseh lastnikov parcel na območju nove izmere. Za vlagatelja zahteve iz 35.
člena tega zakona se šteje naročnik nove izmere, ki je vložil prijavo na
geodetski upravi. 
(6) Če se lastniki niso udeležili mejne obravnave, ali če ne
soglašajo o poteku meje, ali če se pokazana meja razlikuje od meje po podatkih
zemljiškega katastra, se meja parcele v novi izmeri ne uredi. Geodet izmeri in
v elaboratu nove izmere prikaže kot predlagano mejo samo soglasno ugotovljeno
mejo, za preostale meje pa lahko predlaga prilagoditev zemljiškokatastrskega
prikaza. 
(7) V postopku evidentiranja nove izmere se evidentirajo samo
meje, o katerih poteku lastniki soglašajo, in za katere se predlagana meja ne
razlikuje od tiste po podatkih zemljiškega katastra. 
(8) Pri izvedbi nove izmere in postopka evidentiranja nove
izmere se smiselno uporabljajo določbe tega poglavja, ki se nanašajo na
preizkus zahteve, in na meje, o katerih poteku lastniki soglašajo, in za katere
se predlagana meja ne razlikuje od tiste po podatkih zemljiškega katastra.
44. člen
(označitev meje v naravi)
(1) Urejena meja se na zahtevo lastnika parcele označi v
naravi z mejniki na podlagi podatkov zemljiškega katastra. To označitev izvede
geodetsko podjetje in o času izvedbe obvesti lastnike sosednjih parcel. 
(2) Geodetsko podjetje lahko označi mejo v naravi z mejniki
takoj po mejni obravnavi, če tako zahteva lastnik parcele, in če lastniki
sosednjih parcel soglašajo s predlagano mejo. 
(3) O označitvi urejene meje v naravi geodetsko podjetje
izdela tehnično poročilo in ga pošlje lastniku parcele, katere meja je bila
označena, lastnikom sosednjih parcel in geodetski upravi. 
(4) Obvezno vsebino tehničnega poročila označitve meje v
naravi iz prejšnjega odstavka podrobneje določi minister.
IV. SPREMINJANJE MEJE PARCELE
1. Skupni določbi
45. člen
(načini spreminjanja meje parcele)
(1) Meja parcele se lahko spremeni: 
1.     
s parcelacijo, v postopku parcelacije; 
2.     
s komasacijo, v postopku komasacije; 
3.     
z izravnavo meje, v postopku izravnave meje. 
(2) Postopke iz prejšnjega odstavka izvaja geodetsko podjetje
v okviru geodetske storitve. 
(3) Spremenjena meja parcele se v zemljiškem katastru
evidentira v upravnem postopku evidentiranja parcelacije, komasacije ali
izravnave meje parcele. 
(4) Strokovna podlaga za uvedbo upravnega postopka
evidentiranja spremenjene meje parcele je elaborat parcelacije, elaborat
komasacije ali elaborat izravnave meje.
46. člen
(uporaba določb zakona)
V postopkih spreminjanja meje parcele se, glede zastopanja in
prepovedi izdelave elaborata ter glede uveljavljanja napake volje pri
izjavljanju o strinjanju z mejo, smiselno uporabljajo določbe prejšnjega
poglavja.
2. Parcelacija
47. člen
(opredelitev pojmov)
(1) Parcelacija je združitev parcel in delitev parcele. 
(2) Združitev parcel je oblikovanje ene parcele iz dveh ali
več parcel, ki imajo enako pravno stanje glede lastninske pravice. 
(3) Delitev parcele je oblikovanje dveh ali več parcel iz ene
parcele.
48. člen
(upravni postopek evidentiranja parcelacije)
(1) Nove parcele, nastale s parcelacijo, in njihove meje se
evidentirajo v zemljiškem katastru, na podlagi upravnega postopka, na zahtevo
lastnika oziroma druge osebe, ki ima po zakonu pravico zahtevati parcelacijo. 
(2) Pri solastnini ali skupni lastnini morajo vložiti zahtevo
za uvedbo upravnega postopka evidentiranja parcelacije vsi solastniki oziroma
skupni lastniki parcele skupaj. 
(3) Nove parcele, nastale s parcelacijo zemljišča pod stavbo,
se evidentirajo v zemljiškem katastru na zahtevo lastnika zemljišča, lastnika
ali solastnika stavbe, lastnika ali solastnika dela stavbe, imetnika stavbne
pravice, ali na zahtevo pravne ali fizične osebe, ki ima stavbo ali del stavbe
v uporabi, ali upravnika stavbe. Za zemljišča pod objekti, ki so grajeno javno
dobro, se lahko nove parcele evidentirajo tudi na zahtevo upravljavca javnega
dobra. 
(4) Uvedbo upravnega postopka evidentiranja parcelacije, ki
se izvede na podlagi akta državnega organa ali organa samoupravne lokalne
skupnosti, zahteva državni organ ali organ samoupravne lokalne skupnosti. 
(5) Če se parcelacija izvaja zaradi razlastitve, uvedbo
upravnega postopka evidentiranja parcelacije zahteva razlastitveni upravičenec.
(6) Zahtevi za uvedbo upravnega postopka evidentiranja
parcelacije je treba priložiti elaborat parcelacije, ki ga izdela geodetsko
podjetje. Če se parcelacija izvede na podlagi akta državnega organa ali organa
samoupravne lokalne skupnosti, mora ta elaborat izkazovati skladnost izvedene
parcelacije z načrtom parcelacije iz tega akta. Soglasje lastnikov s tako
izvedeno parcelacijo ni potrebno. 
(7) Elaborat parcelacije mora vsebovati prikaz novih parcel
in njihovih mej. Sestavine elaborata parcelacije podrobneje določi minister.
49. člen
(ureditev meje pred upravnim postopkom evidentiranja
parcelacije)
(1) Pred evidentiranjem delitve parcele mora biti urejen del
meje, ki se je dotika novi del meje, ki nastane z delitvijo. Del meje, ki mora
biti urejen pred evidentiranjem delitve parcele, je del meje iz drugega
odstavka 27. člena tega zakona. 
(2) Če pri parcelaciji dveh ali več sosednjih parcel novi
deli mej parcel ležijo na premici in se stikajo, ni treba urejati delov mej, ki
se jih novi deli mej dotikajo v stikališčih. 
(3) Postopek evidentiranja urejene meje in upravni postopek
evidentiranja parcelacije se lahko izvedeta skupaj na podlagi enotnega
elaborata, ki mora vsebovati sestavine elaborata ureditve meje in elaborata
parcelacije. 
(4) Če v postopku evidentiranja urejene meje ni doseženo
soglasje med lastniki sosednjih parcel oziroma parcel, ki se jih dotika del
meje, ki nastane z delitvijo, in se začne sodni postopek ureditve meje, se
upravni postopek evidentiranja parcelacije lahko opravi pred ureditvijo meje v
sodnem postopku.
50. člen
(vložitev zahteve za uvedbo upravnega postopka evidentiranja
parcelacije)
Ob vložitvi zahteve za uvedbo upravnega postopka
evidentiranja parcelacije mora biti stanje, prikazano v elaboratu parcelacije
pred parcelacijo, enako stanju, evidentiranemu v zemljiškem katastru.
51. člen
(preizkus zahteve in odločanje)
(1) Geodetska uprava po prejemu zahteve za uvedbo upravnega
postopka evidentiranja parcelacije preizkusi, ali elaborat parcelacije vsebuje
vse predpisane sestavine in ali podatki o novih delih mej in o parcelah
omogočajo evidentiranje v zemljiškem katastru. 
(2) Če elaborat parcelacije ne vsebuje vseh predpisanih
sestavin, geodetska uprava pozove vlagatelja zahteve, da v določenem roku
predloži dopolnjen elaborat parcelacije. Če dopolnjenega elaborata parcelacije
v določenem roku ne predloži, se zahteva s sklepom zavrže. 
(3) Geodetska uprava s sklepom zavrže zahtevo za uvedbo
upravnega postopka evidentiranja parcelacije tudi, če: 
1.     
je ni vložila upravičena oseba; 
2.     
je že v teku upravni ali sodni postopek parcelacije. 
(4) Geodetska uprava z odločbo zavrne zahtevo za uvedbo
upravnega postopka evidentiranja parcelacije, če: 
1.     
elaborata parcelacije ni izdelalo geodetsko podjetje, ki izpolnjuje
pogoje za opravljanje geodetskih storitev; 
2.     
je elaborat parcelacije kot odgovorni geodet podpisala oseba, ki ne
izpolnjuje pogojev za odgovornega geodeta za izvajanje geodetske storitve v
skladu z zakonom, ki ureja geodetsko dejavnost; 
3.     
je elaborat parcelacije izdelalo geodetsko podjetje, ali je postopek parcelacije
izvedel geodet, ali je elaborat parcelacije potrdil odgovorni geodet v
nasprotju s tretjim odstavkom 34. člena tega zakona; 
4.     
podatki o novih delih mej in parcelah ne omogočajo evidentiranja v
zemljiškem katastru; 
5.     
parcelacija ni izvedena v skladu z aktom državnega organa ali organa
samoupravne lokalne skupnosti, kadar se izvede na podlagi tega akta; 
6.     
niso izpolnjeni drugi predpisani pogoji.
52. člen
(odločba o evidentiranju parcelacije)
(1) Geodetska uprava na podlagi skrajšanega ugotovitvenega postopka
odloči o zahtevi za uvedbo upravnega postopka evidentiranja parcelacije z
odločbo. V izreku odločbe o evidentiranju parcelacije se navedejo parcelne
številke ukinjene oziroma ukinjenih parcel in parcelne številke nove oziroma
novih parcel. Obvezna priloga odločbe o evidentiranju parcelacije je grafični
prikaz parcel, ki prikazuje stanje parcel po opravljeni parcelaciji in nove
zemljiškokatastrske točke. 
(2) Na podlagi dokončne odločbe o evidentiranju parcelacije
se v zemljiškem katastru vpiše nov del meje nove parcele kot urejen del meje,
razen v primeru iz četrtega odstavka 49. člena tega zakona.
3. Komasacija
53. člen
(opredelitev pojmov)
(1) Komasacija je zložba parcel, ki imajo različno pravno
stanje glede lastninske pravice in razdelitev po zložbi oblikovanega
zemljiškega sklada na nove parcele. 
(2) Komasacija se izvede kot pogodbena komasacija ali kot
upravna komasacija. 
(3) Pogodbena komasacija je tista, ki se izvede na podlagi
sklenjene pogodbe med lastniki. Podpisi lastnikov na pogodbi morajo biti
notarsko overjeni. Lastništvo se presoja po stanju v zemljiški knjigi ob
overovitvi podpisa. 
(4) Upravna komasacija je tista, ki se izvede na podlagi
odločbe, izdane v upravnem postopku.
54. člen
(upravni postopek evidentiranja pogodbene komasacije)
(1) Nove parcele, nastale s pogodbeno komasacijo, in njihove
meje se evidentirajo v zemljiškem katastru na zahtevo enega od podpisnikov
pogodbe o komasaciji. 
(2) Zahtevi za uvedbo upravnega postopka evidentiranja
pogodbene komasacije je treba priložiti elaborat pogodbene komasacije in
pogodbo o komasaciji. Zahtevi se priložijo tudi izjave vseh lastnikov, da jim
je bil v naravi pokazan potek mej, nastalih s pogodbeno komasacijo, in da se z
njimi strinjajo. 
(3) Vsebino elaborata pogodbene komasacije podrobneje določi
minister. 
(4) Evidentiranje pogodbene komasacije ni dopustno, če meja
oboda komasacijskega območja ni urejena.
55. člen
(preizkus zahteve in odločanje)
(1) Geodetska uprava po prejemu zahteve za uvedbo upravnega
postopka evidentiranja pogodbene komasacije preizkusi, ali elaborat pogodbene
komasacije vsebuje vse predpisane sestavine in, ali podatki o novih parcelah in
njihovih mejah omogočajo evidentiranje v zemljiškem katastru. 
(2) Če je elaborat pogodbene komasacije nepopoln oziroma
pomanjkljiv, geodetska uprava pozove vlagatelja zahteve, da v določenem roku
predloži dopolnjen elaborat pogodbene komasacije. Če ga v določenem roku ne
dopolni, se zahteva s sklepom zavrže. 
(3) Geodetska uprava s sklepom zavrže zahtevo za uvedbo
upravnega postopka evidentiranja pogodbene komasacije tudi, če je ni vložila
upravičena oseba. 
(4) Geodetska uprava z odločbo zavrne zahtevo za uvedbo
upravnega postopka za evidentiranje pogodbene komasacije, če: 
1.     
elaborata pogodbene komasacije ni izdelalo geodetsko podjetje, ki
izpolnjuje pogoje za opravljanje geodetskih storitev; 
2.     
je elaborat pogodbene komasacije kot odgovorni geodet podpisala oseba,
ki ne izpolnjuje pogojev za odgovornega geodeta za izvajanje geodetske storitve
v skladu z zakonom, ki ureja geodetsko dejavnost; 
3.     
je elaborat pogodbene komasacije izdelalo geodetsko podjetje, ali je
pogodbeno komasacijo izvedel geodet, ali je elaborat pogodbene komasacije
potrdil odgovorni geodet v nasprotju s tretjim odstavkom 34. člena tega zakona;
4.     
niso izpolnjeni drugi predpisani pogoji.
56. člen
(odločba o evidentiranju pogodbene komasacije)
(1) Geodetska uprava na podlagi skrajšanega ugotovitvenega
postopka odloči o zahtevi za uvedbo upravnega postopka evidentiranja pogodbene
komasacije z odločbo. V izreku odločbe o evidentiranju pogodbene komasacije se
navedejo parcelne številke parcel, ki se s pogodbeno komasacijo ukinejo ter
parcelne številke novih parcel in njihove površine. Obvezna priloga odločbe o
evidentiranju pogodbene komasacije je grafični prikaz parcel po opravljeni
pogodbeni komasaciji. Odločba o evidentiranju pogodbene komasacije se vroči
vlagatelju zahteve in vsem podpisnikom pogodbe o komasaciji. 
(2) Dokončna odločba o evidentiranju pogodbene komasacije se
v zemljiškem katastru evidentira po prejemu pravnomočnega sklepa o vpisu
lastninske pravice v zemljiško knjigo na novih parcelah. Do vpisa v zemljiško
knjigo se v zemljiški kataster kot podatek o lastnikih parcel začasno vpišejo
lastniki novo nastalih parcel, kot to izhaja iz pogodbe o komasaciji in iz
elaborata pogodbene komasacije. Po prejemu pravnomočnega sklepa o vpisu
lastninske pravice v zemljiško knjigo se parcele in njihove meje evidentirajo v
zemljiškem katastru kot urejene. 
(3) Od prejema zahteve za uvedbo upravnega postopka
evidentiranja pogodbene komasacije do prejema pravnomočnega sklepa o vpisu
novih lastnikov v zemljiško knjigo na območju pogodbene komasacije ni dovoljena
parcelacija, komasacija, izravnava meje in pravni promet z zemljišči.
57. člen
(upravni postopek evidentiranja upravne komasacije)
(1) Nove parcele, nastale z upravno komasacijo, in njihove
meje se evidentirajo v zemljiškem katastru na zahtevo pristojnega državnega
organa oziroma organa samoupravne lokalne skupnosti. 
(2) Zahtevi za uvedbo upravnega postopka evidentiranja
upravne komasacije je treba priložiti dokončno odločbo o novi razdelitvi
zemljišč, grafični prikaz mej parcel po opravljeni upravni komasaciji, ki je
obvezna priloga odločbe o novi razdelitvi zemljišč, in elaborat nove razdelitve
zemljišč. 
(3) Nove parcele, nastale z upravno komasacijo, in njihove
meje se vpišejo v zemljiški kataster kot urejene. 
(4) Evidentiranje upravne komasacije ni dopustno, če meja
oboda komasacijskega območja ni urejena.
58. člen
(preizkus zahteve in odločanje)
(1) Geodetska uprava po prejemu zahteve za uvedbo upravnega
postopka evidentiranja upravne komasacije preizkusi, ali dokončna odločba o
novi razdelitvi zemljišč in elaborat nove razdelitve zemljišč omogočata
evidentiranje v zemljiškem katastru. 
(2) Geodetska uprava s sklepom zavrže zahtevo za uvedbo
upravnega postopka evidentiranja upravne komasacije, če je ni vložil pristojni
državni organ ali organ samoupravne lokalne skupnosti. 
(3) Geodetska uprava z odločbo zavrne zahtevo za uvedbo
upravnega postopka evidentiranja upravne komasacije, če: 
1.     
elaborata upravne komasacije ni izdelalo geodetsko podjetje, ki
izpolnjuje pogoje za izvajanje geodetskih storitev; 
2.     
je elaborat upravne komasacije kot odgovorni geodet podpisala oseba, ki
ne izpolnjuje pogojev za odgovornega geodeta za izvajanje geodetske storitve v
skladu z zakonom, ki ureja geodetsko dejavnost; 
3.     
je elaborat upravne komasacije izdelalo geodetsko podjetje, ali je
upravno komasacijo izvedel geodet, ali je elaborat upravne komasacije potrdil
odgovorni geodet v nasprotju s tretjim odstavkom 34. člena tega zakona; 
4.     
elaborat nove razdelitve zemljišč ne omogoča evidentiranja v zemljiškem
katastru; 
5.     
niso izpolnjeni drugi predpisani pogoji.
59. člen
(sklep o evidentiranju upravne komasacije)
(1) Geodetska uprava po skrajšanem ugotovitvenem postopku
odloči o zahtevi za uvedbo upravnega postopka evidentiranja upravne komasacije
s sklepom. V izreku sklepa o evidentiranju upravne komasacije se navedejo naziv
organa, ki je vlagatelj zahteve, ter številka in datum dokončne odločbe o novi
razdelitvi zemljišč, ki je podlaga za evidentiranje upravne komasacije. Sklep o
evidentiranju upravne komasacije se vroči vsem lastnikom iz komasacijskega
območja. 
(2) Dokončen sklep o evidentiranju upravne komasacije se v
zemljiškem katastru evidentira po prejemu pravnomočnega sklepa o vpisu
lastninske pravice v zemljiško knjigo na novih parcelah. Do vpisa v zemljiško
knjigo se v zemljiški kataster kot podatek o lastnikih parcel začasno vpišejo
lastniki novo nastalih parcel, kot to izhaja iz dokončne odločbe o novi
razdelitvi zemljišč in elaborata nove razdelitve zemljišč. Po prejemu
pravnomočnega sklepa o vpisu lastninske pravice v zemljiško knjigo se parcele
in njihove meje evidentirajo v zemljiškem katastru kot urejene. 
(3) Od prejema zahteve za uvedbo upravnega postopka
evidentiranja upravne komasacije do prejema pravnomočnega sklepa o vpisu novih
lastnikov v zemljiško knjigo na komasacijskem območju ni dovoljena parcelacija,
komasacija, izravnava meje in pravni promet s temi zemljišči. 
(4) Zoper sklep o evidentiranju upravne komasacije je
dovoljena le pritožba zaradi napak pri prenosu podatkov iz dokončne odločbe o
novi razdelitvi zemljišč v zemljiški kataster.
4. Izravnava meje
60. člen
(definicija)
Za izravnavo meje gre, kadar se potek urejenega dela meje,
evidentiranega v zemljiškem katastru, spremeni, če se lastnika sosednjih parcel
sporazumeta o izravnavi dela meje in se pri tem površina manjše parcele, ki se
dotika dela meje, ki se izravnava, ne spremeni za več kakor pet odstotkov
površine manjše izmed parcel, med katerima se opravi izravnava meje, vendar ne
več kakor za petsto kvadratnih metrov.
61. člen
(upravni postopek evidentiranja izravnanega dela meje)
(1) Izravnani del meje se evidentira v zemljiškem katastru na
zahtevo lastnika. Zahtevi se priloži elaborat izravnave dela meje, ki ga izdela
geodetsko podjetje. Sestavni del elaborata izravnave dela meje so izjave
lastnikov o soglasju k izravnanemu delu meje. Vsebino elaborata podrobneje
določi minister. 
(2) Geodetska uprava z odločbo zavrne zahtevo za uvedbo
upravnega postopka evidentiranja izravnanega dela meje, če niso izpolnjeni
pogoji iz prejšnjega člena in, če lastniki sosednjih parcel niso dali soglasja
k izravnanemu delu meje iz prejšnjega odstavka. 
(3) Geodetska uprava po skrajšanem ugotovitvenem postopku
odloči o zahtevi za uvedbo upravnega postopka evidentiranja izravnanega dela
meje z odločbo. V izreku odločbe o evidentiranju izravnanega dela meje se
navede parcela, katere del meje je izravnan, in sosednje parcele. Obvezna
priloga odločbe o evidentiranju izravnanega dela meje je grafični prikaz
izravnanega dela meje z označenimi zemljiškokatastrskimi točkami in vpisanimi
parcelnimi številkami. 
(4) Ob vsaki izravnavi dela meje se izračuna površina parcel,
med katerimi je bil del meje izravnan. 
(5) Na podlagi dokončne odločbe o evidentiranju izravnanega
dela meje se ta del meje v zemljiški kataster vpiše kot urejeni del meje in
evidentira spremembe površine. 
(6) Postopek evidentiranja urejene meje se lahko izvede
hkrati z upravnim postopkom evidentiranja izravnanega dela meje. V tem primeru
mora biti zahtevi za uvedbo upravnega postopka evidentiranja izravnanega dela
meje priložen enoten elaborat izravnave dela meje, ki mora vsebovati sestavine
elaborata ureditve meje in elaborata izravnave dela meje. Šteje se, da je
izpolnjen pogoj o sporazumu o izravnavi dela meje, če je dana izjava o soglasju
k izravnanemu delu meje v zapisniku mejne obravnave in, če so zapisnik podpisali
vsi lastniki sosednjih parcel, katerih del meje se je izravnal. 
(7) Kadar se postopek evidentiranja urejene meje izvede
hkrati z upravnim postopkom evidentiranja izravnanega dela meje, geodetska
uprava s sklepom združi oba zahtevka in po skrajšanem ugotovitvenem postopku
odloči o obeh s skupno odločbo. V izreku te odločbe se navede parcela, katere
del meje je izravnan, in sosednje parcele. Obvezna priloga skupne odločbe je
grafični prikaz izravnanega dela meje z označenimi zemljiškokatastrskimi točkami
in vpisanimi parcelnimi številkami.
5. Lokacijska izboljšava
61.a člen
(lokacijska izboljšava)
(1) Lokacijska izboljšava je tehnična sprememba podatkov o
mejah parcel in zemljišč pod stavbo, s katero se izboljša njihova lokacijska
natančnost. 
(2) Meje parcel in zemljišča pod stavbo se spremenijo z
lokacijsko izboljšavo: 
-       
v samostojnem postopku lokacijske izboljšave, če so meje evidentirane z
natančnostjo, manjšo od 1 m, 
-       
v drugih postopkih urejanja in spreminjanja mej ter evidentiranja
zemljišča pod stavbo, kjer se določijo ali spremenijo koordinate katastrskih
točk, če je to potrebno zaradi evidentiranja novih ali spremenjenih podatkov v
zemljiškem katastru. 
(3) Strokovna podlaga za evidentiranje lokacijsko izboljšanih
podatkov v zemljiškem katastru je elaborat lokacijske izboljšave, ki vsebuje
prikaz obstoječih podatkov, predlog lokacijsko izboljšanih podatkov z navedbo
njihove natančnosti in podatke o načinu izvedbe lokacijske izboljšave.
Sestavine elaborata lokacijske izboljšave podrobneje določi minister. 
(4) Območje lokacijske izboljšave mora vključevati meje
sosednjih parcel. Če sosednje parcele obsegajo zemljišče v pasu, širšem od 100
m, mora območje lokacijske izboljšave vključevati dele mej sosednjih parcel v
pasu najmanj 100 m okrog mej parcel, za katere je zahtevana lokacijska
izboljšava, oziroma najmanj 100 m okrog mej parcel ali zemljišč pod stavbo, ki
se spreminjajo ali evidentirajo na novo. 
(5) Evidentiranje lokacijsko izboljšanih podatkov se lahko
izvede po uradni dolžnosti ali na predlog osebe, ki izkaže pravni interes. 
(6) Če elaborat lokacijske izboljšave vsebuje predpisane
sestavine in je izdelan v skladu s predpisanimi pravili ter omogoča
evidentiranje lokacijsko izboljšanih podatkov, geodetska uprava lokacijsko
izboljšane podatke evidentira v zemljiškem katastru. Daljice mej v zemljiškem
katastru označi kot lokacijsko izboljšane dele meje. Če lokacijsko izboljšanih
podatkov ni mogoče evidentirati, geodetska uprava zahtevo zavrne. 
(7) Geodetska uprava o evidentiranju lokacijsko izboljšanih
podatkov obvesti vlagatelja zahteve, lokacijsko izboljšane podatke pa označi in
objavi na svetovnem spletu.
V. EVIDENTIRANJE ZEMLJIŠČA POD STAVBO
62. člen
(določitev in evidentiranje zemljišča pod stavbo)
(1) Zemljišče pod stavbo se določi v postopku določitve
zemljišča pod stavbo, ki ga izvaja geodetsko podjetje v okviru geodetske
storitve. 
(2) Zemljišče pod stavbo se v zemljiškem katastru evidentira
v postopku evidentiranja zemljišča pod stavbo. 
(3) Strokovna podlaga za uvedbo postopka evidentiranja
zemljišča pod stavbo je elaborat za vpis zemljišča pod stavbo ali elaborat za
evidentiranje stavbe.
63. člen
(uporaba določb zakona)
(1) Glede zastopanja in prepovedi izdelave elaborata za vpis
zemljišča pod stavbo ali elaborata za evidentiranje stavbe se v postopkih
določitve in evidentiranja zemljišča pod stavbo smiselno uporablja določba 34.
člena tega zakona. 
(2) Določbe tega poglavja se smiselno uporabljajo v primeru,
ko se zaradi izbrisa stavbe ali dela stavbe spremenijo podatki o zemljišču pod
stavbo.
64. člen
(postopek evidentiranja zemljišča pod stavbo)
(1) Zemljišče pod stavbo se v zemljiški kataster evidentira
na zahtevo lastnika zemljišča, imetnika oziroma imetnice stavbne pravice (v
nadaljnjem besedilu: imetnik stavbne pravice), ali investitorja oziroma
investitorke gradnje (v nadaljnjem besedilu: investitor gradnje). Če na
zemljišču stoji večstanovanjska stavba, lahko zahtevo za evidentiranje
zemljišča pod stavbo vloži tudi lastnik oziroma lastnica stavbe ali dela stavbe
(v nadaljnjem besedilu: lastnik stavbe ali dela stavbe), uporabnik oziroma
uporabnica stavbe ali dela stavbe (v nadaljnjem besedilu: uporabnik stavbe ali
dela stavbe) ali upravnik stavbe. 
(2) Zahtevi za evidentiranje zemljišča pod stavbo je treba
priložiti elaborat za vpis zemljišča pod stavbo, ki ga izdela geodetsko
podjetje. 
(3) Vlagatelj lahko hkrati vloži zahtevo za evidentiranje
zemljišča pod stavbo in zahtevo, da se to zemljišče evidentira kot nova
parcela. V tem primeru je treba zahtevama priložiti skupen elaborat, ki vsebuje
sestavine elaborata za vpis zemljišča pod stavbo in elaborata parcelacije. 
(4) Če vlagatelj zahteva evidentiranje zemljišča pod stavbo,
ki je v lasti enega lastnika, in ima stavba po določbah tega zakona en del
stavbe, je treba zahtevi za evidentiranje zemljišča pod stavbo priložiti
elaborat za evidentiranje stavbe, ki vsebuje sestavine elaborata za vpis
zemljišča pod stavbo in sestavine elaborata za vpis stavbe v kataster stavb. Če
vlagatelj hkrati zahteva tudi evidentiranje zemljišča pod stavbo kot nove
parcele, se glede skupnega elaborata smiselno uporablja določba prejšnjega
odstavka. 
(5) Sestavine elaborata za vpis zemljišča pod stavbo in
elaborata za evidentiranje stavbe podrobneje določi minister.
65. člen
(preizkus zahteve in odločanje)
(1) Geodetska uprava po prejemu zahteve za uvedbo postopka za
evidentiranje zemljišča pod stavbo preizkusi, ali elaborat za vpis zemljišča
pod stavbo oziroma elaborat za evidentiranje stavbe vsebuje vse predpisane
sestavine in, ali podatki v tem elaboratu omogočajo evidentiranje zemljišča pod
stavbo v zemljiškem katastru. 
(2) Če elaborat za vpis zemljišča pod stavbo oziroma elaborat
za evidentiranje stavbe ne vsebuje vseh predpisanih sestavin, geodetska uprava
pozove vlagatelja, da v določenem roku predloži dopolnjen elaborat. Če ga
vlagatelj v določenem roku ne dopolni, se zahteva s sklepom zavrže. 
(3) Geodetska uprava s sklepom zavrže zahtevo za
evidentiranje zemljišča pod stavbo v zemljiškem katastru tudi, če: 
1.     
je ni vložila upravičena oseba; 
2.     
je zemljišče pod stavbo že evidentirano v zemljiškem katastru; 
3.     
je v teku postopek evidentiranja zemljišča pod stavbo v zemljiškem
katastru. 
(4) Geodetska uprava z odločbo zavrne zahtevo za
evidentiranje zemljišča pod stavbo v zemljiškem katastru, če: 
1.     
podatki v elaboratu za vpis zemljišča pod stavbo oziroma v elaboratu za
evidentiranje stavbe ne omogočajo evidentiranja zemljišča pod stavbo v
zemljiškem katastru; 
2.     
elaborata za vpis zemljišča pod stavbo oziroma elaborata za
evidentiranje stavbe ni izdelalo geodetsko podjetje, ki izpolnjuje pogoje za
opravljanje geodetskih storitev; 
3.     
je elaborat za vpis zemljišča pod stavbo oziroma elaborat za
evidentiranje stavbe kot odgovorna oseba podpisala oseba, ki ne izpolnjuje
pogojev za odgovornega geodeta za geodetske storitve v skladu s zakonom, ki
ureja geodetsko dejavnost; 
4.     
je elaborat za vpis zemljišča pod stavbo oziroma elaborat za
evidentiranje stavbe izdelalo geodetsko podjetje, ali je postopek določitve
zemljišča pod stavbo izvedel geodet, ali je elaborat za vpis zemljišča pod
stavbo oziroma elaborat za evidentiranje stavbe potrdil odgovorni geodet v
nasprotju s tretjim odstavkom 34. člena tega zakona. 
(5) Geodetska uprava evidentira zemljišče pod stavbo in o tem
izda sklep o evidentiranju podatkov o zemljišču pod stavbo v zemljiškem
katastru. Sklep se vroči vlagatelju zahtevka, lastniku zemljišča in lastniku
stavbe oziroma dela stavbe. O spremembi podatkov v zemljiškem katastru se
obvesti sodišče, ki vodi zemljiško knjigo. 
(6) Ob evidentiranju zemljišča pod stavbo, ki ima po določbah
tega zakona en del stavbe in je ta v lasti enega lastnika, geodetska uprava na
podlagi elaborata za evidentiranje stavbe evidentira tudi stavbo v katastru
stavb ter izda sklep iz prejšnjega odstavka in sklep o vpisu stavbe v kataster
stavb iz petega odstavka 84. člena tega zakona. Sklepa se vročita vlagatelju
zahtevka, lastniku zemljišča in lastniku stavbe. O spremembi podatkov v
zemljiškem katastru se obvesti sodišče, ki vodi zemljiško knjigo.
VI. SPREMINJANJE BONITETE ZEMLJIŠČ
66. člen
(določitev in evidentiranje spremembe bonitete zemljišča)
(1) Sprememba bonitete zemljišča se določi v postopku
spremembe bonitete zemljišča, ki ga izvaja geodetsko podjetje v okviru
geodetske storitve. 
(2) Sprememba bonitete zemljišča se v zemljiškem katastru
evidentira v postopku evidentiranja spremembe bonitete zemljišča. 
(3) Strokovna podlaga za uvedbo postopka evidentiranja
spremembe bonitete zemljišča je elaborat spremembe bonitete zemljišča.
Strokovna dela za izdelavo elaborata spremembe bonitete zemljišča izvaja oseba,
ki je kmetijski oziroma gozdarski strokovnjak z najmanj visoko stopnjo
strokovne izobrazbe in ima pooblastilo za bonitiranje. 
(4) Vsebino elaborata spremembe bonitete zemljišča, vsebino
znanj za bonitiranje in postopek preverjanja znanj ter pridobitev in odvzem
pooblastila za bonitiranje podrobneje določi minister.
67. člen
(uporaba določb zakona)
Glede zastopanja in prepovedi izdelave elaborata spremembe
bonitete zemljišča se v postopkih določitve in evidentiranja spremembe bonitete
zemljišča smiselno uporablja določba 34. člena tega zakona.
68. člen
(postopek evidentiranja spremembe bonitete zemljišča)
Spremembo podatkov o boniteti zemljišč geodetska uprava
izvede na zahtevo lastnika zemljišča. Ta mora zahtevi za spremembo bonitete
zemljišča priložiti elaborat spremembe bonitete zemljišč.
69. člen
(preizkus zahteve in odločanje)
(1) Geodetska uprava po prejemu zahteve za spremembo bonitete
zemljišča preizkusi, ali elaborat spremembe bonitete zemljišča vsebuje vse
predpisane sestavine in, ali podatki v tem elaboratu omogočajo evidentiranje
spremembe bonitete zemljišča v zemljiškem katastru. 
(2) Če elaborat spremembe bonitete zemljišča ne vsebuje vseh
predpisanih sestavin, geodetska uprava pozove vlagatelja, da v določenem roku
predloži dopolnjen elaborat spremembe bonitete zemljišča. Če ga vlagatelj v
določenem roku ne dopolni, se zahteva s sklepom zavrže. 
(3) Geodetska uprava s sklepom zavrže zahtevo za spremembo
bonitete zemljišča v zemljiškem katastru tudi, če: 
1.     
je ni vložila upravičena oseba; 
2.     
je v teku postopek evidentiranja sprememb bonitete zemljišča. 
(4) Geodetska uprava z odločbo zavrne zahtevo za spremembo
bonitete zemljišča v zemljiškem katastru, če: 
1.     
elaborata spremembe bonitete zemljišča ni izdelalo geodetsko podjetje,
ki izpolnjuje pogoje za opravljanje geodetskih storitev; 
2.     
podatki v elaboratu spremembe bonitete zemljišča ne omogočajo
evidentiranja sprememb bonitete zemljišča v zemljiškem katastru; 
3.     
strokovnih del za izdelavo elaborata spremembe bonitete zemljišča ni
izvedel kmetijski oziroma gozdarski strokovnjak iz tretjega odstavka 66. člena
tega zakona; 
4.     
je elaborat spremembe bonitete zemljišča kot odgovorna oseba podpisala
oseba, ki ne izpolnjuje pogojev za odgovornega geodeta za geodetske storitve v
skladu s zakonom, ki ureja geodetsko dejavnost; 
5.     
je elaborat spremembe bonitete zemljišča izdelalo geodetsko podjetje,
ali je strokovna dela za izdelavo elaborata spremembe bonitete zemljišča
izvedel kmetijski oziroma gozdarski strokovnjak, ali je elaborat spremembe
bonitete zemljišča potrdil odgovorni geodet v nasprotju s tretjim odstavkom 34.
člena tega zakona. 
(5) Geodetska uprava evidentira spremembe bonitete zemljišča
in o tem izda sklep, ki se vroči vlagatelju zahtevka.
VII. KATASTER STAVB
70. člen
(opredelitev pojma)
Kataster stavb je evidenca o stavbah in o delih stavb.
71. člen
(opredelitev pojma stavbe in dela stavbe)
(1) Stavba je objekt, v katerega lahko človek vstopi, in ki
je namenjen njegovemu stalnemu ali začasnemu prebivanju, opravljanju poslovne
ali druge dejavnosti ali zaščiti ter ga ni mogoče prestaviti brez škode za
njegovo substanco. 
(2) Stavba ima en del ali več delov. 
(3) Posamezni del stavbe je prostor oziroma skupina prostorov
v stavbi, ki se lahko samostojno pravno ureja. 
(4) Kot deli stavbe v katastru stavb se evidentirajo tudi
njeni skupni deli, če so določeni.
72. člen
(sestava katastra stavb)
(1) Kataster stavb je sestavljen iz zadnjih vpisanih podatkov
o stavbah in delih stavb ter iz zbirke listin in podatkov, ki omogočajo
historični pregled sprememb. 
(2) V zbirki listin so elaborati in druge listine, na podlagi
katerih so bili opravljeni posamezni vpisi, načrti in podatki, navedeni pred
zadnjimi vpisanimi podatki. Zbirka listin se hrani v fizični ali elektronski
obliki.
73. člen
(podatki, ki se vpisujejo v kataster stavb)
(1) V kataster stavb se za stavbo ali del stavbe vpisujejo
naslednji podatki: 
1.     
identifikacijska oznaka; 
2.     
lastnik; 
3.     
upravljavec; 
4.     
lega in oblika; 
5.     
površina; 
6.     
dejanska raba; 
7.     
številka stanovanja ali poslovnega prostora. 
(2) V katastru stavb se vodijo tudi podatki o povezavi z
registrom prostorskih enot, zemljiškim katastrom in zemljiško knjigo.
74. člen
(identifikacijska oznaka stavbe ali dela stavbe)
(1) Identifikacijska oznaka stavbe je oznaka stavbe v
povezavi s šifro katastrske občine (v nadaljnjem besedilu: številka stavbe).
Številka stavbe se določi v okviru katastrske občine. 
(2) Identifikacijska oznaka dela stavbe je oznaka dela stavbe
v povezavi s številko stavbe (v nadaljnjem besedilu: številka dela stavbe).
Številka dela stavbe se določi v okviru posamezne stavbe. 
(3) Številko stavbe in številko dela stavbe določa geodetska
uprava. 
(4) Pri združitvi in delitvi stavbe ali dela stavbe se
obstoječe številke stavbe in številke delov stavbe ukinejo, novim stavbam
oziroma novim delom stavbe pa se določijo nove številke stavbe in nove številke
delov stavbe. Ukinjene številke stavb ali delov stavb se ne smejo znova
uporabiti. 
(5) Pri dozidavi ali nadzidavi stavbe se številka stavbe ne
spremeni.
75. člen
(lastnik dela stavbe)
(1) Podatki o lastništvu se v katastru stavb vpisujejo pri
delu stavbe. 
(2) Podatki o lastnikih se prevzamejo iz zemljiške knjige.
Podatki o lastnikih se osvežijo in dopolnijo glede na podatke centralnega
registra prebivalstva in poslovnega registra. 
(3) V kataster stavb se kot lastnik dela stavbe vpiše oseba,
ki je v zemljiški knjigi vpisana kot: 
-       
imetnik lastninske pravice na posameznem delu stavbe v etažni lastnini, 
-       
imetnik stavbne pravice, če je stavba, zgrajena na podlagi stavbne
pravice, vpisana v zemljiško knjigo in na njej ni vzpostavljena etažna
lastnina, ali 
-       
imetnik lastninske pravice na parceli, s katero je stavba povezana, če
stavba ni v etažni lastnini oziroma če v zemljiško knjigo ni vpisana stavba,
zgrajena na podlagi stavbne pravice. 
(4) O lastniku dela stavbe se v kataster stavb vpisujejo
naslednji podatki: 
-       
za fizične osebe: ime in priimek, naslov stalnega prebivališča, datum
rojstva, državljanstvo in EMŠO, 
-       
za pravne osebe: ime oziroma firma, naslov sedeža in matična številka
pravne osebe, 
-       
delež lastništva iz zemljiške knjige, 
-       
podatek o datumu smrti fizične osebe oziroma o prenehanju pravne osebe. 
(5) Iz zemljiške knjige se prevzamejo tudi podatki, kateri
deli stavbe so skupni del stavbe v etažni lastnini. V kataster stavb se namesto
podatkov o lastnikih pri delu stavbe, ki je splošni skupni del stavbe, vpiše
besedilo »vsakokratni etažni lastniki«, pri delu stavbe, ki je posebni skupni
del stavbe, pa identifikacijske oznake tistih posameznih delov stavb v etažni
lastnini, v korist katerih je vpisan posebni skupni del stavbe. 
(6) Za stavbo, ki ni v etažni lastnini, oziroma stavbo,
zgrajeno na podlagi stavbne pravice, ki ni vpisana v zemljiško knjigo, se iz
zemljiške knjige prevzame podatek o lastniku parcele, s katero je stavba
povezana, in se ta podatek vpiše kot podatek o lastniku dela stavbe pri vseh v
kataster stavb vpisanih delih stavbe. Iz zemljiške knjige se prevzame tudi
delež lastništva. Določbe tega odstavka se uporabljajo tudi, če je stavba
povezana z več parcelami istega lastnika z enakimi deleži lastništva. 
(7) Če je stavba, ki ni v etažni lastnini oziroma je zgrajena
na podlagi stavbne pravice, pa ni vpisana v zemljiško knjigo, povezana z dvema
ali več parcelami različnih lastnikov ali istih lastnikov z različnim deležem
lastništva, se iz zemljiške knjige prevzamejo podatki o lastnikih vseh parcel,
povezanih s stavbo, in se ti podatki vpišejo kot podatek o lastniku dela stavbe
pri vseh v kataster stavb vpisanih delih stavbe. Podatki o lastniških deležih
se ne prevzamejo. 
(8) Če je stavba, ki ni v etažni lastnini oziroma je zgrajena
na podlagi stavbne pravice, pa ni vpisana v zemljiško knjigo, povezana z drugo
stavbo, se iz zemljiške knjige prevzamejo podatki o lastnikih parcele, s katero
je druga stavba povezana, in se ti podatki vpišejo kot podatek o lastniku dela
stavbe.
76. člen
(upravljavec)
Za vpis podatkov o upravljavcu se smiselno uporablja določba
22. člena tega zakona.
77. člen
(lega in oblika stavbe ali dela stavbe)
(1) Lega in oblika stavbe se določita s tlorisom stavbe,
višino stavbe in številom etaž. 
(2) Tloris stavbe je navpična projekcija zunanjih obrisov
stavbe na vodoravno ravnino, opredeljeno s točkami v državnem koordinatnem
sistemu. 
(3) Višina stavbe je razlika med nadmorsko višino najvišje
točke stavbe in nadmorsko višino najnižje točke stavbe. 
(4) Število etaž se določi kot zaporedna številka od najnižje
etaže v stavbi navzgor. Posebej se določi etaža, ki je pritličje. 
(5) Lego in obliko dela stavbe določata številka etaže in
tloris dela stavbe. 
(6) Tloris dela stavbe je navpična projekcija zunanjih
obrisov dela stavbe na vodoravno ravnino etaže.
78. člen
(površina stavbe ali dela stavbe)
(1) Površina stavbe in površina dela stavbe se določita kot
neto tlorisna površina, v skladu z veljavnim standardom za izračunavanje
površin stavb. 
(2) V katastru stavb se vodi tudi uporabna površina dela
stavbe in površine prostorov, ki pripadajo delom stavbe, glede na namen
uporabe. 
(3) Podrobnejši način določanja in evidentiranja površine
stavbe in površine dela stavbe določi minister.
79. člen
(dejanska raba dela stavbe in vrste prostorov)
(1) V katastru stavb se vodijo podatki o dejanski rabi dela
stavbe in vrsti prostorov, ki pripadajo delu stavbe. 
(2) Dejanska raba dela stavb je glede na dejansko uporabo: 
-       
stanovanjska raba, 
-       
gostinska raba, 
-       
upravna in poslovna raba, 
-       
trgovska raba in druge storitvene dejavnosti, 
-       
raba za promet in izvajanje elektronskih komunikacij, 
-       
industrijska raba in skladišča, 
-       
raba splošnega družbenega pomena, 
-       
kmetijska raba in 
-       
druga raba. 
(3) Del stavbe ima lahko le eno dejansko rabo dela stavbe. 
(4) Vrsta prostora iz prvega odstavka tega člena se določi
glede na dejansko rabo dela stavbe, površino in dejansko uporabo tega prostora.
(5) Vrste dejanskih rab dela stavbe in vrste prostorov iz
prvega odstavka tega člena določi minister.
80. člen
(številka stanovanja ali poslovnega prostora)
(1) Stanovanjske enote po stanovanjskem zakonu in poslovni
prostori se oštevilčijo z zaporedno številko v okviru stavbe in fizično
označijo pred vpisom stavbe ali dela stavbe v kataster stavb. Podrobnejši način
oštevilčenja in označevanja stanovanj in poslovnih prostorov določi vlada. 
(2) Številke stanovanj in poslovnih prostorov se evidentirajo
za vse dele stavb, ki pripadajo stanovanjski enoti in poslovnemu prostoru.
81. člen
(vpis stavbe)
(1) Zahtevo za vpis stavbe v kataster stavb lahko vloži
investitor gradnje, lastnik parcele, na kateri stoji stavba ali je z njo
povezana, imetnik stavbne pravice, lastnik stavbe ali dela stavbe, uporabnik
stavbe ali dela stavbe ali upravnik stavbe (v nadaljnjem besedilu: vlagatelj
zahteve za vpis stavbe). 
(2) Vlagatelj zahteve za vpis stavbe lahko vloži zahtevo za
vpis stavbe v kataster stavb, ko je stavba v taki gradbeni fazi, da je površino
mogoče izmeriti v skladu z 78. členom tega zakona. 
(3) Investitor gradnje mora vložiti zahtevo za vpis stavbe v
kataster stavb najpozneje v 30 dneh po izvedbi vseh zaključnih gradbenih del.
Če se začne stavba uporabljati pred izvedbo vseh zaključnih gradbenih del, mora
investitor gradnje vložiti zahtevo za vpis stavbe v kataster stavb ob začetku
uporabe stavbe ali dela stavbe. Investitor gradnje mora vložiti zahtevo za vpis
stavbe v kataster stavb pred prvo prijavo stalnega prebivališča ali sedeža
pravne osebe v stavbi. 
(4) Zahtevi za vpis stavbe v kataster stavb je treba
priložiti elaborat za vpis stavbe v kataster stavb, ki ga izdela geodetsko
podjetje ali projektant in mora vsebovati podatke iz prvega odstavka 73. člena
tega zakona. Sestavni del elaborata za vpis stavbe v kataster stavb je
izpolnjen vprašalnik iz 103. člena tega zakona. Sestavine elaborata za vpis
stavbe v kataster stavb podrobneje določi minister. 
(5) Če je stavba v lasti enega lastnika in gre po določbah
tega zakona za en del stavbe, je lahko zahtevi za vpis stavbe v kataster stavb
priložen elaborat za evidentiranje stavbe iz četrtega odstavka 64. člena tega
zakona. 
(6) Ob vpisu stavbe v kataster stavb se vpiše najmanj en del
stavbe. Za stanovanjske stavbe, ki so zgrajene po 1. januarju 2003, se v
kataster stavb vpiše več delov stavbe le, če je izdano gradbeno dovoljenje za
gradnjo večstanovanjske stavbe. 
(7) Do vpisa stavbe v zemljiško knjigo lahko vlagatelj zahteve
za vpis stavbe vloži novo zahtevo za vpis stavbe v kataster stavb. Zahtevi mora
priložiti nov elaborat za vpis stavbe v kataster stavb, ki mora izkazovati
veljavne podatke o stavbi ali delu stavbe na dan vložitve nove zahteve za vpis.
(8) Če geodetska uprava ugotovi, da stavba ali del stavbe ni
evidentiran v katastru stavb in da je izpolnjen eden od pogojev iz tretjega
odstavka tega člena, ne glede na leto izgradnje stavbe, pozove lastnika
parcele, ki je povezana s stavbo, ali imetnika stavbne pravice, če je na tej
parceli vzpostavljena stavbna pravica, da v treh mesecih po prejemu poziva
vloži zahtevo za vpis stavbe v kataster stavb. Če lastnik parcele ali imetnik
stavbne pravice tega ne stori, geodetska uprava predlaga prekrškovnemu organu,
da ravna v skladu s 127. členom tega zakona, geodetska uprava pa sama izdela
elaborat za vpis stavbe v kataster stavb in stavbo z enim delom stavbe vpiše v
kataster stavb po uradni dolžnosti. 
(9) Elaborat za vpis stavbe iz prejšnjega odstavka se izdela
tako, da se določi zemljišče pod stavbo, podatki o stavbi in delu stavbe pa se
določijo na podlagi ogleda stavbe v naravi. Za zemljišče pod stavbo se v teh
primerih lahko določi poligon tlorisa stavbe nad površjem, ki se površinsko
zmanjša za 10 %. Etažni načrti se izdelajo v enaki obliki kot je
evidentirano zemljišče pod stavbo za toliko etaž, kot je ugotovljeno z ogledom
stavbe v naravi. Površina dela stavbe se določi tako, da se površina zemljišča
pod stavbo pomnoži s številom etaž. Pri izdelavi elaborata za vpis stavbe iz
prejšnjega odstavka se ne uporabljajo določbe 82. člena tega zakona.
(10) Vpis stavbe zgrajene brez predpisanih dovoljenj v
kataster stavb ne pomeni njene legalizacije.
82. člen
(obravnava)
(1) Geodetsko podjetje ali projektant mora v postopku izdelave
elaborata za vpis stavbe v kataster stavb opraviti obravnavo in lastniku stavbe
oziroma vsakega posameznega dela stavbe pokazati potek razdelitve delov stavb s
primerjavo poteka v elaboratu in v naravi. 
(2) Glede vabljenja, obveščanja in vodenja obravnave se
smiselno uporabljajo določbe 30. do 32. člena tega zakona.
83. člen
(povezava postopkov)
(1) Če zemljišče pod stavbo v zemljiškem katastru ni
evidentirano v skladu s tem zakonom, mora vlagatelj poleg zahteve za vpis
stavbe v kataster stavb vložiti zahtevo za evidentiranje zemljišča pod stavbo
na podlagi 64. člena tega zakona. 
(2) Če stavbi ni določena hišna številka, pa bi po predpisih
o imenovanju in evidentiranju naselij, ulic in stavb morala biti, mora
vlagatelj poleg zahteve za vpis stavbe v kataster stavb vložiti zahtevo za
določitev hišne številke.
84. člen
(preizkus zahteve in odločanje)
(1) Geodetska uprava po prejemu zahteve za vpis stavbe v
kataster stavb preizkusi, ali elaborat za vpis stavbe v kataster stavb vsebuje
vse predpisane sestavine in, ali podatki o stavbi in delih stavb omogočajo vpis
v kataster stavb. 
(2) Če elaborat za vpis stavbe v kataster stavb ne vsebuje
vseh predpisanih sestavin, geodetska uprava pozove vlagatelja zahteve za vpis
stavbe, da v določenem roku predloži dopolnjen elaborat. Če vlagatelj elaborata
v določenem roku ne dopolni, geodetska uprava s sklepom zavrže zahtevo za vpis
stavbe v kataster stavb. 
(3) Geodetska uprava s sklepom zavrže zahtevo za vpis stavbe
v kataster stavb tudi, če: 
1.     
je ni vložila upravičena oseba; 
2.     
je stavba že vpisana v kataster stavb; 
3.     
je v teku upravni postopek vpisa stavbe v kataster stavb ali sodni spor
glede vpisa stavbe v kataster stavb. 
(4) Geodetska uprava z odločbo zavrne zahtevo za vpis stavbe
v kataster stavb, če: 
1.     
podatki ne omogočajo vpisa stavbe in delov stavb v kataster stavb; 
2.     
elaborat za vpis stavbe v kataster stavb ni izdelalo geodetsko podjetje
ali projektant; 
3.     
je elaborat za vpis stavbe v kataster stavb kot odgovorna oseba
podpisala oseba, ki ne izpolnjujejo pogojev za odgovornega geodeta geodetske
storitve oziroma odgovornega projektanta; 
4.     
niso izpolnjeni drugi predpisani pogoji za izdajo sklepa o vpisu stavbe
v kataster stavb. 
(5) Če geodetska uprava ugotovi, da elaborat za vpis stavbe v
kataster stavb izpolnjuje vse pogoje iz tega člena, o vpisu stavbe v kataster
stavb izda sklep. V njem se navedejo številka stavbe za novo vpisano stavbo,
površina stavbe, njena dejanska raba, podatki o povezavi z registrom
prostorskih enot in zemljiškim katastrom, številke delov stavbe, površine delov
stavbe, dejanska raba delov stavbe in številke stanovanj ali poslovnih
prostorov. Sklep o vpisu stavbe v kataster stavb se vroči vlagatelju zahteve za
vpis stavbe in lastniku stavbe ali dela stavbe. O vpisu podatkov v kataster
stavb se obvesti sodišče, ki vodi zemljiško knjigo. 
(6) Če je vložena zahteva za vpis stavbe v kataster stavb v
skladu s sedmim odstavkom 81. člena tega zakona, geodetska uprava po preizkusu
nove zahteve za vpis stavbe v kataster stavb izda nov sklep o vpisu stavbe v
kataster stavb.
VIII. SPREMEMBE PODATKOV KATASTRA STAVB
85. člen
(spremembe podatkov katastra stavb)
Spremembe podatkov v katastru stavb se lahko izvedejo, če so
stavba in deli stavb vpisani v kataster stavb.
86. člen
(vrste sprememb)
Za spremembo podatkov katastra stavb se šteje: 
1.     
sprememba številke stavbe ali številke dela stavbe; 
2.     
sprememba lege, oblike ali površine; 
3.     
sprememba dejanske rabe; 
4.     
sprememba številke stanovanja ali poslovnega prostora; 
5.     
združitev in delitev stavbe ali dela stavbe; 
6.     
vpis novega dela stavbe; 
7.     
izbris stavbe ali dela stavbe.
87. člen
(zahteva za vpis sprememb)
(1) Zahtevo za spremembo podatkov katastra stavb vloži
lastnik stavbe ali dela stavbe, imetnik stavbne pravice ali upravnik stavbe
najpozneje v 30 dneh po izvedenih spremembah. 
(2) Zahtevi za spremembo podatkov katastra stavb mora biti
priložen elaborat spremembe podatkov katastra stavb, ki ga izdela geodetsko
podjetje ali projektant. Sestavni del elaborata spremembe podatkov katastra
stavb je izpolnjen vprašalnik iz 103. člena tega zakona. 
(3) Geodetsko podjetje ali projektant mora v postopku
izdelave elaborata spremembe podatkov katastra stavb opraviti obravnavo in
lastniku dela stavbe, katerega podatek se spreminja, pokazati vsebino sprememb
s primerjavo poteka v elaboratu spremembe podatkov katastra stavb in v naravi. 
(4) Glede vabljenja, obveščanja in vodenja obravnave se
smiselno uporabljajo določbe 30. do 32. člena tega zakona. 
(5) Podrobnejše sestavine elaborata sprememb podatkov
katastra stavb določi minister. 
(6) Če spremembe podatkov, vpisanih v kataster stavb,
vplivajo na evidentiranje zemljišča pod stavbo v zemljiškem katastru, mora
elaborat spremembe podatkov katastra stavb vsebovati tudi elaborat za vpis
zemljišča pod stavbo iz drugega odstavka 64. člena tega zakona. 
(7) Če geodetska uprava ugotovi, da so na stavbi ali delu
stavbe nastale spremembe in bi morala oseba iz prvega odstavka tega člena
vložiti zahtevo za spremembo podatkov katastra stavb, pa tega ni storila,
pozove lastnika dela stavbe, imetnika stavbne pravice ali upravnika stavbe, da
v treh mesecih vloži zahtevo za spremembo podatkov katastra stavb. Če tega v
določenem roku ne stori, geodetska uprava predlaga prekrškovnemu organu, da
ravna v skladu s 128. členom tega zakona, geodetska uprava pa sama izdela
elaborat spremembe podatkov katastra stavb in spremembe vpiše v kataster stavb
po uradni dolžnosti.
(8) Elaborat spremembe podatkov katastra stavb iz prejšnjega
odstavka se izdela tako, da se spremenijo podatki o stavbi ali delu stavbe ali
izdela nov etažni načrt za etaže, v katerih je spremenjen ali nov del stavbe,
na podlagi primerjave z evidentiranimi etažnimi načrti in ogleda stavbe v
naravi. Če spremembe vplivajo na zemljišče pod stavbo, se to določi v skladu s
64. členom tega zakona, če to ni mogoče, pa se za zemljišče pod stavbo določi
poligon tlorisa stavbe nad površjem, ki se površinsko zmanjša za 10 %. Pri
izdelavi elaborata spremembe podatkov katastra stavb iz prejšnjega odstavka se
ne uporabljajo določbe tretjega odstavka tega člena.
88. člen
(sprememba številke stavbe ali številke dela stavbe)
(1) Številka stavbe se lahko spremeni ob: 
1.     
preoštevilčenju stavb; 
2.     
združitvi ali delitvi stavb. 
(2) Številke dela stavbe se spremenijo, kadar se: 
1.     
spremeni številka stavbe; 
2.     
preoštevilčijo deli stavb v stavbi; 
3.     
združijo ali delijo deli stavb. 
(3) Geodetska uprava po uradni dolžnosti lahko spremeni
številko stavbe ali številko dela stavbe, če je to potrebno zaradi smotrnosti,
urejenosti in lažje preglednosti katastra stavb. 
(4) O spremembi številke stavbe ali številke dela stavbe
geodetska uprava izda potrdilo in ga vroči lastniku stavbe ali dela stavbe. Če
številka stavbe ali številka dela stavbe ni bila spremenjena po uradni
dolžnosti, geodetska uprava pošlje potrdilo tudi vlagatelju zahteve za vpis
spremembe podatkov katastra stavb, ki vplivajo na spremembo številke stavbe ali
številke dela stavbe. O spremembi podatkov katastra stavb obvesti sodišče, ki
vodi zemljiško knjigo.
89. člen
(sprememba lege, oblike in površine stavbe)
(1) Lega in oblika stavbe ali dela stavbe se spremenita, če
se je spremenil tloris stavbe, višina stavbe ali število etaž v stavbi ali če
se je spremenil tloris dela stavbe ali število etaž dela stavbe. 
(2) Lega in oblika stavbe ali dela stavbe se lahko spremenita
tudi, če se vpisani podatki katastra stavb, ki določajo lego in obliko stavbe
ali dela stavbe, določijo z večjo natančnostjo. 
(3) Površina stavbe ali dela stavbe se spremeni, če se je
spremenila oblika stavbe ali dela stavbe ali, če se je površina, vpisana v
kataster stavb, določila z večjo natančnostjo.
90. člen
(sprememba dejanske rabe)
(1) Dejanska raba dela stavbe se spremeni, če se v skladu s
predpisi, ki urejajo graditev objektov in stanovanjsko področje, spremeni
dejanska raba dela stavbe. 
(2) Dejanska raba stavbe se spremeni, če se zaradi spremembe
dejanske rabe delov stavbe spremeni pretežna raba stavbe.
91. člen
(sprememba številke stanovanj ali poslovnih prostorov)
(1) Številke stanovanj ali poslovnih prostorov se na zahtevo
vseh lastnikov stavbe ali upravnika stavbe lahko spremenijo, če je to potrebno
zaradi boljše preglednosti in urejenosti označitve stanovanj ali poslovnih
prostorov v stavbi. 
(2) Številka stanovanja ali poslovnega prostora se lahko
spremeni tudi zaradi spremembe lastništva dela stavbe, ki pripada posameznemu
stanovanju ali poslovnemu prostoru. Zahtevo za spremembo številke stanovanja
ali poslovnega prostora lahko v tem primeru vloži lastnik posameznega dela
stavbe. 
(3) Način sprememb številk stanovanj ali poslovnih prostorov
podrobneje določi vlada.
92. člen
(združitev in delitev stavbe ali dela stavbe)
(1) Dve ali več stavb istega lastnika se lahko združi v novo
stavbo. Dva dela stavbe ali več delov stavb istega lastnika se lahko združi v
nov del stavbe. 
(2) Stavba, del stavbe ali več delov stavbe istega lastnika
se lahko razdeli, tako da iz njih nastanejo nove stavbe ali novi deli stavbe.
(3) Ne glede na določbe prejšnjega odstavka se delitev
stanovanjske stavbe na več delov stavbe za stavbe, ki so zgrajene po
1. januarju 2003, izvede le, če je izdano gradbeno dovoljenje za gradnjo
večstanovanjske stavbe.
93. člen
(vpis novega dela stavbe)
Če se na stavbi, ki je vpisana v katastru stavb, zgradi en
ali več novih delov stavb, se ti deli vpišejo v kataster stavb po postopku, ki
je določen za vpis delov stavbe v kataster stavb ob vpisu stavbe v kataster
stavb.
94. člen
(izbris stavbe ali dela stavbe)
(1) Če se stavba poruši oziroma odstrani, se izbriše iz
katastra stavb. Če je njen del fizično odstranjen, se ta del izbriše iz
katastra stavb. 
(2) Izbris stavbe ali dela stavbe se opravi na zahtevo
lastnika parcele, na kateri je stala stavba, lastnika stavbe ali dela stavbe,
državnega organa, lokalne skupnosti ali po uradni dolžnosti. Obvezna sestavina
zahteve za izbris stavbe iz katastra stavb je navedba razloga za izbris stavbe
ali dela stavbe iz katastra stavb. Geodetska uprava lahko z ugotovitvijo
dejanskega stanja preveri navedbe vlagatelja zahteve. 
(3) Ob zahtevi za izbris stavbe iz katastra stavb mora
vlagatelj vložiti tudi zahtevo za izbris podatkov o zemljišču pod stavbo v
skladu z drugim odstavkom 63. člena tega zakona, če ima stavba hišno številko,
pa tudi zahtevo za ukinitev hišne številke v registru prostorskih enot. 
(4) Če zahteva za izbris stavbe iz katastra stavb ni
utemeljena, jo geodetska uprava z odločbo zavrne.
95. člen
(preizkus in odločanje o vpisu sprememb podatkov katastra
stavb)
(1) Geodetska uprava po prejemu zahteve za spremembo podatkov
katastra stavb preizkusi, ali elaborat spremembe podatkov katastra stavb
vsebuje vse predpisane sestavine, in ali podatki omogočajo vpis sprememb
podatkov v kataster stavb. 
(2) Če elaborat spremembe podatkov katastra stavb ne vsebuje
vseh predpisanih sestavin, geodetska uprava pozove vlagatelja zahteve za spremembo
podatkov katastra stavb, da v določenem roku predloži dopolnjen elaborat. Če
vlagatelj elaborata v določenem roku ne dopolni, geodetska uprava s sklepom
zavrže zahtevo za spremembo podatkov katastra stavb. 
(3) Geodetska uprava s sklepom zavrže zahtevo za spremembo
podatkov katastra stavb tudi, če: 
1.     
je ni vložila upravičena oseba; 
2.     
stavba ni evidentirana v katastru stavb; 
3.     
je v teku postopek vpisa sprememb podatkov katastra stavb ali sodni spor
glede sprememb podatkov katastra stavb. 
(4) Geodetska uprava z odločbo zavrne zahtevo za spremembo
podatkov katastra stavb, če: 
1.     
elaborata spremembe podatkov katastra stavb ni izdelalo geodetsko
podjetje ali projektant; 
2.     
podatki ne omogočajo vpisa sprememb podatkov v kataster stavb; 
3.     
je elaborat spremembe podatkov katastra stavb kot odgovorna oseba
podpisala oseba, ki ne izpolnjujejo pogojev za odgovornega geodeta geodetske
storitve oziroma odgovornega projektanta; 
4.     
niso izpolnjeni drugi predpisani pogoji za izdajo odločbe o vpisu
spremembe podatkov katastra stavb. 
(5) Če geodetska uprava ugotovi, da elaborat spremembe
podatkov katastra stavb izpolnjuje vse pogoje iz tega člena, po skrajšanem
ugotovitvenem postopku izda odločbo o vpisu spremembe podatkov katastra stavb.
V izreku odločbe o vpisu spremembe podatkov katastra stavb se navedejo podatki
katastra stavb, tako da je prikazana povezava med njihovim starim in novim
stanjem oziroma tako, da je mogoče nedvoumno razbrati spremembo podatkov
katastra stavb. Odločba se vroči vlagatelju zahtevka in lastniku stavbe ali
dela stavbe. O spremembi podatkov katastra stavb se obvesti sodišče, ki vodi
zemljiško knjigo.
IX. REGISTER NEPREMIČNIN
96. člen
(register nepremičnin)
(1) Register nepremičnin je večnamenska zbirka podatkov o
nepremičninah na območju Republike Slovenije, ki se vzpostavi in vodi zaradi
zagotavljanja podatkov, ki odražajo dejansko stanje nepremičnin v naravi. 
(2) V registru nepremičnin se določijo nepremičnine iz 2.
člena tega zakona in evidentirajo podatki o dejanskem stanju teh nepremičnin.
97. člen
(določitev nepremičnin)
(1) Če na parceli ni stavbe, se kot nepremičnina določi
parcela. 
(2) Če je na parceli, na kateri stoji stavba ali je z njo
povezana, ena ali več stavb z enim delom ali stavba z dvema deloma ali več deli
stavb in stavba ni v etažni lastnini, se kot nepremičnina določi parcela s
stavbo. 
(3) Če je na parceli, na kateri stoji stavba ali je z njo
povezana, stavba z dvema deloma ali več deli stavb in je stavba v etažni
lastnini, se kot nepremičnine določijo deli stavb s pripadajočimi skupnimi
deli. 
(4) Če je parcela, na kateri stoji stavba ali je z njo
povezana, obremenjena s stavbno pravico, se med obstojem stavbe kot samostojni
nepremičnini določita parcela, na kateri je zgrajena stavba, ki je obremenjena
s stavbno pravico, in stavba, ki jo ima v lasti imetnik stavbne pravice. 
(5) Če stoji stavba na več parcelah različnih lastnikov, se
kot samostojne nepremičnine določijo parcele, na katerih je zgrajena stavba, in
stavba brez zemljišča. 
(6) Ob določitvi nepremičnine geodetska uprava določi
identifikacijsko številko nepremičnine. Identifikacijska številka nepremičnine
je določena s parcelno številko, s parcelno številko in številko stavbe ali s
številko dela stavbe.
98. člen
(podatki, ki se vodijo v registru nepremičnin)
(1) V registru nepremičnin se vodijo naslednji podatki:
1.     
podatki o parcelah iz zemljiškega katastra,
2.     
podatki o stavbah in delih stavb iz katastra stavb,
3.     
podatki o lastniku iz 99. člena tega zakona ter
4.     
drugi podatki o lastnostih parcel, stavb in delov stavb (v nadaljnjem
besedilu: registrski podatki).
(2) Registrski podatki so: 
-       
za parcele podatki o namenski rabi ter za parcele, ki so po dejanski
rabi gozdna zemljišča, odprtost zemljišča in rastiščni koeficient, 
-       
za stavbe podatki o priključkih, o letu obnove, o materialu nosilne
konstrukcije in tipu stavbe; 
-       
za dele stavb podatki o letu obnove, dvigalu, višini etaže, podatek o
upravniku ter za dele stavb, ki so po dejanski rabi del stavbe z rezervoarjem
ali silosi, prostornina rezervoarjev ali silosov. 
(3) Podrobnejše podatke iz 1. in 2. točke prvega odstavka ter
drugega odstavka tega člena predpiše vlada.
99. člen
(podatki o lastniku)
(1) V registru nepremičnin se vodita podatek o lastniku
parcele iz zemljiškega katastra ter podatek o lastniku dela stavbe iz katastra
stavb. 
(2) O lastniku iz prejšnjega odstavka se v registru
nepremičnin vodijo naslednji podatki: 
-       
za fizične osebe: ime in priimek, naslov stalnega prebivališča, datum
rojstva, državljanstvo in EMŠO; 
-       
za pravne osebe: ime oziroma firma, naslov sedeža in matična številka
pravne osebe; 
-       
delež lastništva in 
-       
podatek o datumu smrti fizične osebe oziroma o prenehanju pravne osebe.
100. člen
(prevzemanje podatkov in spreminjanje registrskih podatkov)
(1) V register nepremičnin se prevzemajo podatki iz
zemljiškega katastra, katastra stavb, zemljiške knjige, registra prostorskih
enot, centralnega registra prebivalstva in poslovnega registra Slovenije, iz
zbirk podatkov samoupravnih lokalnih skupnosti ter iz javnih in drugih zbirk
podatkov (v nadaljnjem besedilu: matične zbirke podatkov). 
(2) Upravljavci matičnih zbirk podatkov morajo geodetski
upravi omogočiti brezplačen prevzem podatkov iz 98. člena tega zakona. 
(3) Če se podatek, ki se prevzema v register nepremičnin,
pridobiva na podlagi grafičnega preseka poligonov iz matične zbirke podatkov in
podatkov zemljiškega katastra, se podatki prevzamejo, če so poligoni matične
zbirke podatkov topološko skladni in usklajeni v okviru lokacijske natančnosti.
Glede pogojev prevzema poligonov iz matičnih zbirk podatkov in načina
usklajevanja poligonov se smiselno uporabljajo določbe šestega odstavka 23.
člena tega zakona, glede pravil grafičnih presekov poligonov matičnih zbirk s
podatki zemljiškega katastra pa se smiselno uporabljajo določbe sedmega
odstavka 23. člena tega zakona. 
(4) Če se podatek, ki se prevzema v register nepremičnin,
pridobiva na podlagi grafičnega preseka poligonov iz matične zbirke podatkov in
podatkov zemljiškokatastrskega prikaza in se lastnik s tem podatkom ne strinja
zaradi lokacijske netočnosti podatkov zemljiškega katastra, lahko lastnik
parcele zahteva spremembo tega podatka. Zahtevi mora priložiti elaborat
ureditve meje ali elaborat lokacijske izboljšave. Če se z ureditvijo meje ali
lokacijsko izboljšavo spremenijo podatki o mejah parcel, geodetska uprava
ponovno izračuna podatek z grafičnim presekom. Če se podatek v registru
nepremičnin spremeni, geodetska uprava o tem obvesti vlagatelja zahteve. 
(5) O podatkih, prevzetih v register nepremičnin iz matičnih
zbirk podatkov, geodetska uprava lastnike obvesti z letnim obvestilom iz 10.a
člena tega zakona. 
(6) Registrski podatki, ki se ne prevzamejo iz matičnih zbirk
podatkov, se zbirajo ob vpisu novih in spreminjanju podatkov v zemljiškem
katastru in katastru stavb, na podlagi izjave lastnika ali na podlagi metod in
tehnik inventarizacije prostora. 
(7) Metode in tehnike inventarizacije prostora iz prejšnjega
odstavka so terenski ogledi, geodetske izmere in interpretacija strokovnih
geodetskih podlag.
101. člen
(terenski ogled in geodetska izmera)
(1) Terenski ogled je zajemanje opisnih podatkov o
nepremičninah na podlagi ogleda. 
(2) Geodetska izmera je zajemanje merskih in opisnih podatkov
o nepremičninah z merskimi metodami in instrumenti. 
(3) Pri terenskem ogledu in geodetski izmeri iz prejšnjih
odstavkov tega člena se upoštevajo predpisi, ki urejajo varovanje zasebne
lastnine.
102. člen
(interpretacija strokovnih geodetskih podlag)
(1) Strokovne geodetske podlage so podatki daljinskega
zaznavanja, podatki topografsko-kartografskega sistema in podatki osnovnega
geodetskega sistema. 
(2) Strokovne geodetske podlage se vzdržujejo v skladu z
letnim programom dela državne geodetske službe.
103. člen
(spreminjanje registrskih podatkov z vprašalnikom)
(1) Če se spremeni nepremičnina ali njene lastnosti, mora
lastnik v 30 dneh od nastanka spremembe z vprašalnikom sporočiti nove oziroma
spremenjene registrske podatke o nepremičninah iz drugega odstavka 98. člena
tega zakona. V primeru solastnine ali skupne lastnine lahko podatke sporoči
kateri koli skupni lastnik ali solastnik nepremičnine. Za stavbo in skupne dele
stavbe podatke sporoči upravnik stavbe. 
(2) Če geodetska uprava ugotovi, da vpisani registrski
podatki ne ustrezajo dejanskemu stanju, pozove lastnika ali upravnika, da
podatke posreduje z vprašalnikom. Lastnik ali upravnik stavbe mora geodetski
upravi najpozneje v 30 dneh od dneva prejema vprašalnika poslati pravilne in
popolne podatke o nepremičnini. 
(3) Geodetska uprava odloči o vpisu registrskih podatkov iz
vprašalnika. Geodetska uprava lahko od lastnika oziroma od upravnika stavbe
zahteva predložitev dokazil, ki izkazujejo spremembe registrskih podatkov. Če v
celoti ugodi predlogu za vpis registrskih podatkov iz vprašalnika, geodetska
uprava to ugotovi z odločbo v smislu četrtega odstavka 214. člena zakona, ki
ureja splošni upravni postopek. Sestavni del te odločbe je vprašalnik. Oseba iz
prvega odstavka tega člena je oproščena plačila upravne takse in stroškov
upravnega postopka vpisa registrskih podatkov iz vprašalnika v skladu s tem
členom. Če predlog za vpis registrskih podatkov iz vprašalnika ni utemeljen, ga
geodetska uprava z odločbo zavrne. 
(4) Če lastnik ali upravnik stavbe v roku iz drugega odstavka
tega člena ne pošlje izpolnjenega vprašalnika ali pošlje nepopolno izpolnjen
vprašalnik, geodetska uprava v registru nepremičnin evidentira podatke o
nepremičninah z metodami in tehnikami inventarizacije prostora. O tem izda
odločbo, za katero se smiselno uporabljajo določbe prejšnjega člena, ter
predlaga prekrškovnemu organu, da ravna v skladu s 129. členom tega zakona. 
(5) V okviru geodetske storitve za izdelavo elaborata za vpis
stavbe ali elaborata za vpis spremembe podatkov o stavbi registrske podatke o
nepremičnini pridobi izvajalec geodetske storitve. Registrske podatke pridobi
od lastnika nepremičnine ali upravnika ali jih pridobi z metodami in tehnikami
inventarizacije prostora. 
(6) Geodetska uprava v registru nepremičnin evidentira
registrske podatke o nepremičninah z metodami in tehnikami inventarizacije
prostora, kadar sama izdela elaborat za vpis stavbe v kataster stavb iz osmega
odstavka 81. člena tega zakona ali elaborat spremembe podatkov katastra stavb
iz sedmega odstavka 87. člena tega zakona. 
(7) O vpisu registrskih podatkov iz petega in šestega
odstavka tega člena geodetska uprava odloči z odločbo za vpis stavbe oziroma
spremembe podatkov o stavbi. 
(8) Geodetska uprava hrani vprašalnike pet let po
evidentiranju spremembe podatkov o nepremičninah v register nepremičnin.
Vprašalniki se hranijo v elektronski obliki.
X. EVIDENCA DRŽAVNE MEJE
104. člen
(način vodenja)
(1) Geodetska uprava vodi evidenco državne meje. 
(2) Državna meja se evidentira s točkami v državnem
koordinatnem sistemu. 
(3) Državna meja se evidentira na podlagi ratificiranih
mednarodnih pogodb. 
(4) Vsebino in način vodenja evidence državne meje podrobneje
določi minister.
105. člen
(sprememba državne meje)
(1) Če se državna meja spremeni, tako da zemljišča ali stavbe
na določenem območju preidejo v državno ozemlje Republike Slovenije, se
zemljišča ali stavbe na zahtevo lastnika ali po uradni dolžnosti vpišejo kot
nove zemljiške parcele v zemljiški kataster, stavbe pa v kataster stavb, in
sicer v eni ali več katastrskih občinah, kjer ta zemljišča ali stavbe ležijo. O
tem se obvesti lastnika zemljiške parcele in lastnika stavbe. Del meje parcele,
ki poteka po državni meji, se vpiše v zemljiški kataster kot urejena meja. O
tako evidentirani meji izda geodetska uprava odločbo v skladu s 40. členom tega
zakona. O vpisu stavbe v kataster stavb izda geodetska uprava sklep v skladu s
petim odstavkom 84. člena tega zakona. 
(2) Če v primeru iz prejšnjega odstavka zemljišča ali stavbe
ležijo v dveh ali v več naseljih oziroma v dveh ali v več katastrskih občinah,
vlada določi, kateremu območju naselja pripadajo posamezne parcele in stavbe,
minister pa o tem, kateri katastrski občini pripadajo posamezne parcele in
stavbe, če to ni določeno z zakonom oziroma z ratificirano mednarodno pogodbo. 
(3) Če se državna meja spremeni, tako da na določenem območju
zemljišča ali stavbe preidejo iz državnega ozemlja Republike Slovenije, se
parcele in stavbe izbrišejo iz zemljiškega katastra in katastra stavb. Če
zemljišča ali stavbe, ki preidejo v državno ozemlje druge države, zajemajo le
dele parcel, se po uradni dolžnosti ali na zahtevo lastnika vpišejo novi
podatki o mejah in površini parcel. O tem se obvesti lastnika. Del meje
parcele, ki poteka po državni meji, se vpiše v zemljiški kataster kot urejena
meja. O tako evidentirani meji izda geodetska uprava odločbo v skladu s 40. členom
tega zakona. O izbrisu stavbe iz katastra stavb izda geodetska uprava odločbo v
skladu s petim odstavkom 95. člena tega zakona.
106. člen
(označevanje državne meje)
(1) Državno mejo označi, vzdržuje in obnavlja geodetska
uprava v skladu z ratificirano mednarodno pogodbo. 
(2) Oznake državne meje je prepovedano poškodovati, zasuti
ali odstraniti. Odstrani jih lahko samo geodetska uprava v skladu z
ratificirano mednarodno pogodbo.
107. člen
(postopek ureditve meje parcele ob državni meji)
(1) Del meje med parcelo, ki leži ob državni meji, in parcelo
na ozemlju druge države, je določen z državno mejo. Del meje se po uradni
dolžnosti vpiše v zemljiški kataster kot urejena meja. 
(2) Del meje iz prejšnjega odstavka se v naravi označi na
način, določen z ratificirano mednarodno pogodbo. 
(3) Če ratificirana mednarodna pogodba prepoveduje
postavljanje mejnikov na oziroma ob državni meji, se meja parcele označi na
način, ki ga določi minister.
108. člen
(podatek o poteku državne meje v naravi)
Geodetska uprava na zahtevo državnih organov, lokalnih
skupnosti in nosilcev javnih pooblastil, ki izkažejo interes, pokaže potek
državne meje v naravi.
XI. REGISTER PROSTORSKIH ENOT
109. člen
(predmet evidentiranja)
(1) V registru prostorskih enot se evidentirajo katastrske
občine, naselja, samoupravne lokalne skupnosti, poštni okoliši, območja volišč
in druge prostorske enote, ki jih določi minister. 
(2) V registru prostorskih enot se poleg prostorskih enot iz
prejšnjega odstavka evidentirajo ulice in hišne številke.
110. člen
(podatki)
(1) V register prostorskih enot se vpisujejo naslednji
podatki o prostorskih enotah: 
1.     
vrsta; 
2.     
identifikacijska številka; 
3.     
ime, kadar je določeno; 
4.     
meje in površina. 
(2) V register prostorskih enot se vpisujejo naslednji
podatki o ulicah: 
1.     
ime; 
2.     
identifikacijska številka; 
3.     
lega. 
(3) V register prostorskih enot se vpisujejo tudi: 
1.     
hišna številka stavbe; 
2.     
lega stavbe s hišno številko. 
(4) V registru prostorskih enot se vodijo tudi podatki o
povezavi s katastrom stavb.
111. člen
(podlaga za evidentiranje)
(1) Katastrske občine, naselja, ulice, hišne številke, poštni
okoliši in območja volišč se evidentirajo na podlagi akta pristojnega organa. 
(2) Imena in območja samoupravnih lokalnih skupnosti se
evidentirajo v skladu z zakonom. 
(3) Identifikacijske številke prostorskih enot določa
geodetska uprava.
112. člen
(meje samoupravne lokalne skupnosti)
(1) Samoupravne lokalne skupnosti lahko zahtevajo ureditev
meje med samoupravnimi lokalnimi skupnostmi in vpis urejene meje v register
prostorskih enot. Zahtevo vložijo vse prizadete samoupravne lokalne skupnosti
skupaj. 
(2) Zahtevi za ureditev meje med samoupravnimi lokalnimi
skupnostmi v register prostorskih enot je treba priložiti elaborat, ki ga
izdela geodetsko podjetje. Elaborat vsebuje prikaz meje, kakor je evidentirana
v registru prostorskih enot in so jo sporazumno pokazali pooblaščeni
predstavniki samoupravnih lokalnih skupnosti. 
(3) Če zahtevi za ureditev meje med samoupravnimi lokalnimi
skupnostmi ni priložen pravilno sestavljen elaborat, ki omogoča evidentiranje v
registru prostorskih enot, in če zahteve niso vložile vse prizadete samoupravne
lokalne skupnosti oziroma, če ni izkazano, da obstaja soglasje med
samoupravnimi lokalnimi skupnostmi glede poteka meje, geodetska uprava pozove vlagatelje,
da zahtevo v določenem roku ustrezno dopolnijo. Če tega ne storijo, jo
geodetska uprava s sklepom zavrže. 
(4) Geodetska uprava o ureditvi meje med samoupravnimi
lokalnimi skupnostmi ne izda posebne odločbe, temveč le vpiše urejeno mejo v
register prostorskih enot in o vpisu obvesti prizadete samoupravne lokalne
skupnosti ter organ, pristojen za izvajanje državne statistike. 
(5) V sporu o mejah samoupravnih lokalnih skupnosti odloča
Upravno sodišče Republike Slovenije (v nadaljnjem besedilu: upravno sodišče).
Postopek pred upravnim sodiščem na podlagi tega člena se lahko začne ne glede
na to, ali je bila meja že urejena.
113. člen
(vsebina in način vodenja registra prostorskih enot)
(1) Vsebino, način vodenja in evidentiranja vpisov in
sprememb vpisov v register prostorskih enot podrobneje določi minister. 
(2) Geodetska uprava objavi podatke o imenih in šifrah
prostorskih enot na svojih spletnih straneh.
XII. IZDAJANJE PODATKOV
114. člen
(javnost)
(1) Zemljiški kataster, kataster stavb, register nepremičnin,
evidenca državne meje in register prostorskih enot so javne evidence. (delno razveljavljen)
(delno razveljavljen)
(2) Vsakdo ima pravico vpogledati v podatke in pridobiti
podatke iz javnih evidenc iz prejšnjega odstavka o posameznih parcelah, stavbah
in delih stavb ali o posamezni nepremičnini, ki so ob vpogledu vpisani kot
zadnji vpisani podatki, pri čemer pa lahko glede lastnika pridobi le podatke o
imenu in priimku, naslovu stalnega prebivališča ter o letnici rojstva. (delno
razveljavljen) (delno
razveljavljen)
(3) Vsakdo ima pravico vpogledati v podatke in pridobiti
zbirne podatke o tem, pri katerih parcelah, stavbah in delih stavb je vpisan
kot lastnik. Pravico vpogledati v podatke in pridobiti zbirne podatke o
lastništvu parcel, stavb in delov stavb imajo tudi državni organi in notarji za
izvajanje uradnih nalog, geodetska podjetja z dovoljenjem za izvajanje
geodetskih storitev pa za namene izvajanja geodetskih storitev po predpisih, ki
urejajo geodetsko dejavnost in evidentiranje nepremičnin. Druge osebe lahko
vpogledujejo v podatke in pridobijo zbirne podatke o lastništvu parcel, stavb
in delov stavb, če tako določa zakon. 
(4) Vpogled v podatke o zemljiščih, evidentiranih v
zemljiškem katastru, o stavbah in delih stavb, evidentiranih v katastru stavb
in o nepremičninah, evidentiranih v registru nepremičnin, je brezplačen.
115. člen
(potrdila)
(1) Vsakdo ima pravico pridobiti potrdilo o zadnjih vpisanih
podatkih zemljiškega katastra, katastra stavb in registra prostorskih enot kot
izpis ali izris. 
(2) Za izdajanje potrdil iz prejšnjega odstavka se
uporabljajo določbe zakona, ki ureja splošni upravni postopek. 
(3) Minister podrobneje določi vrste potrdil iz zemljiškega
katastra, katastra stavb in registra prostorskih enot, podatke, ki jih ta
potrdila vsebujejo, ter način njihovega prikaza. 
(4) Potrdila o podatkih zemljiškega katastra, katastra stavb
in registra prostorskih enot lahko poleg geodetske uprave izdajajo tudi drugi
državni organi, notarji in geodetska podjetja, ki imajo dovoljenje za izvajanje
geodetskih storitev. Tehnične pogoje, ki jih morajo izpolnjevati subjekti iz
prejšnjega stavka, predpiše minister.
116. člen
(izdajanje podatkov proti plačilu)
(1) Podatki o zemljiščih, evidentiranih v zemljiškem
katastru, o stavbah in delih stavb, evidentiranih v katastru stavb, in o
nepremičninah, evidentiranih v registru nepremičnin, so za lastnika teh
zemljišč, stavbe ali delov stavbe oziroma nepremičnin brezplačni. 
(2) Za namene ponovne uporabe podatkov iz zemljiškega
katastra, katastra stavb, registra nepremičnin, evidence državne meje in
registra prostorskih enot, kot jo opredeljuje zakon, ki ureja dostop do
informacij javnega značaja, se podatki izdajo proti plačilu v skladu z
določbami predpisov, ki urejajo informacije javnega značaja. 
(3) Izdajanje podatkov proti plačilu v skladu s prejšnjim
odstavkom je lastna dejavnost geodetske uprave. Geodetska uprava lahko prihodke
iz naslova lastne dejavnosti uporabi za vodenje in vzdrževanje zbirk podatkov,
iz katerih se izdajajo podatki proti plačilu, in za izdajanje podatkov.
117. člen
(distribucijsko okolje)
Geodetska uprava za izdajanje in povezovanje podatkov za
potrebe izvajanja nalog organov državne uprave, javnih agencij, organov
samoupravnih lokalnih skupnosti, izvajalcev javnih pooblastil in drugih
uporabnikov vzpostavi računalniško distribucijsko okolje v okviru centralne
informacijske komunikacijske infrastrukture. V distribucijskem okolju
zagotavlja podatke iz evidenc, ki jih vodi po tem zakonu, lahko pa tudi
podatke, ki jih pridobi v skladu z zakonom iz drugih zbirk podatkov, in dodatno
obdelane ali povezane podatke.
118. člen
(čas in dokončnost podatkov)
(1) Na izpisih, izrisih oziroma dokumentih, ki vsebujejo
izdane podatke, mora biti naveden čas, na katerega se podatki nanašajo, oziroma
datum stanja zbirke podatkov. 
(2) V zemljiški knjigi, v pravnem prometu, pri urejanju
prostora in v vseh drugih primerih uporabe podatkov iz zemljiškega katastra,
katastra stavb, registra nepremičnin, registra prostorskih enot in evidence
državne meje, je treba obvezno navesti čas, na katerega se podatki nanašajo,
oziroma datum stanja zbirke podatkov.
119. člen
(podatki za uradno uporabo)
Državni organi, organi samoupravnih lokalnih skupnosti in
nosilci javnih pooblastil lahko iz zemljiškega katastra, katastra stavb in
registra nepremičnin pridobijo podatek o enotni matični številki občana, če
tako določa zakon.
120. člen
(računalniška povezava)
(1) Ko geodetska uprava vzpostavi tehnično možnost, imajo
državni organi, organi lokalnih samoupravnih skupnosti, notarji in geodetska
podjetja z dovoljenjem za izvajanje geodetskih storitev pravico, da z
neposredno računalniško povezavo pridobivajo podatke iz zemljiškega katastra,
katastra stavb, registra nepremičnin oziroma registra prostorskih enot. Pogoje
in način računalniškega dostopa ter tarifo določi minister. 
(2) Če tako določa zakon, imajo pravico iz prejšnjega
odstavka tudi nosilci javnih pooblastil in drugi.
XIII. DOLŽNOSTI LASTNIKOV
121. člen
(dopustitev dostopa)
(1) Lastniki oziroma uporabniki zemljišč in lastniki oziroma
uporabniki stavb in delov stavb so dolžni geodetu, ki se izkaže z geodetsko
izkaznico, kmetijskemu ali gozdarskemu strokovnjaku, ki se izkaže s
pooblastilom za bonitiranje, ocenjevanje in katastrsko klasifikacijo zemljišč,
projektantu, uslužbencu geodetske uprave ali osebi, ki ima pooblastilo
geodetske uprave, geodetskega podjetja ali projektanta, dopustiti dostop na
zemljišče in vstop v skupne dele stavbe, če je to potrebno zaradi izvajanja geodetskih
storitev oziroma nalog geodetske službe skladno s tem zakonom, oziroma drugih
nalog, ki jih določajo predpisi, ter mu dopustiti izvajanje meritev in
opazovanj. 
(2) Če pri opravljanju del iz prejšnjega odstavka nastane
škoda, ima oškodovana oseba pravico do odškodnine po pravilih civilnega prava.
122. člen
(odškodnina)
(1) Zaradi postavitve mejnikov lastnik ali druga oseba ne
more uveljavljati odškodnine, razen če je postavitev mejnika možna le na način,
ki povzroči lastniku občutnejšo škodo. 
(2) Pri izvajanju meritev lahko geodet odstrani veje, drevesa
in druge ovire, če je to neizogibno potrebno za izvedbo meritev, če škoda, ki
nastane lastniku, ni nesorazmerna s pomembnostjo meritev in če odstranitve ne
prepovedujejo posebni predpisi. V tem primeru lahko prizadeti lastnik od države
zahteva povrnitev dejanske škode. 
(3) O sporu o odškodnini na podlagi tega člena odloča stvarno
pristojno sodišče.
123. člen
(postavitev, prestavitev, odstranitev in varovanje mejnikov)
(1) Postavitev, prestavitev ali odstranitev mejnikov lahko
izvede geodetsko podjetje, ki ima dovoljenje za izvajanje geodetskih storitev. 
(2) Ne glede na določbo prejšnjega odstavka lahko mejnike
odstranijo tudi lastniki sosednjih zemljišč sami, če se tako dogovorijo. 
(3) Zasutje ali kakršno koli poškodovanje mejnikov je
prepovedano. Prepovedana je tudi postavitev, prestavitev ali odstranitev
mejnikov v nasprotju s prvim in prejšnjim odstavkom tega člena.
XIV. KAZENSKE DOLOČBE
124. člen
(prekrški v zvezi z oznako državne meje, izvajanjem meritev
in opazovanj ter z mejniki)
(1) Z globo od 400 do 4.000 eurov se kaznuje za prekršek
pravna oseba, če: 
1.     
poškoduje, zasuje oziroma odstrani oznako državne meje (drugi odstavek
106. člena); 
2.     
osebam iz prvega odstavka 121. člena tega zakona prepreči dostop na
zemljišče ali do skupnih delov stavbe ali jim ne dopusti izvajanje meritev in
opazovanj; 
3.     
postavi, odstrani, prestavi, zasuje ali kakor koli poškoduje mejnike
(tretji odstavek 123. člena). 
(2) Z globo od 800 do 8.000 eurov se kaznuje za prekršek iz
prejšnjega odstavka pravna oseba, ki se po zakonu, ki ureja gospodarske družbe,
šteje za srednjo ali veliko gospodarsko družbo. 
(3) Z globo od 200 do 2.000 eurov se za prekršek iz prvega
odstavka tega člena kaznuje samostojni podjetnik posameznik ali posameznik, ki
samostojno opravlja dejavnost. 
(4) Z globo od 200 do 1.500 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno opravlja
dejavnost. 
(5) Z globo od 200 do 1.000 eurov se za prekršek iz prvega
odstavka tega člena kaznuje posameznik.
125. člen
(prekrški zaradi neoznačitve stanovanjskih enot in poslovnih
prostorov)
(1) Z globo od 400 do 2.000 eurov se kaznuje za prekršek
lastnik dela stavbe, ki je pravna oseba, samostojni podjetnik posameznik ali
posameznik, ki samostojno opravlja dejavnost, oziroma upravnik stavbe, ki je
pravna oseba, samostojni podjetnik posameznik ali posameznik, ki samostojno
opravlja dejavnost, če pred vpisom stavbe ali dela stavbe v kataster stavb ne
označi stanovanjskih enot in poslovnih prostorov s številko stanovanja ali
poslovnega prostora (80. člen). 
(2) Z globo od 200 do 1.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost. 
(3) Z globo od 40 do 500 eurov se za prekršek iz prvega
odstavka tega člena kaznuje lastnik stavbe, ki je posameznik.
126. člen
(prekrški zaradi neposredovanja podatkov o stavbah in delih
stavb oziroma podatkov o številki stanovanja ob razgrnitvi)
(1) Z globo od 100.000 do 600.000 tolarjev se za prekršek
kaznuje lastnik stavbe ali dela stavbe oziroma uporabnik stavbe ali dela stavbe
iz prvega in drugega odstavka 154. člena tega zakona oziroma upravnik stavbe iz
petega odstavka 156. člena tega zakona, ki je samostojni podjetnik posameznik
ali pravna oseba, če: 
1.     
v roku iz tretjega odstavka 156. člena tega zakona ne posreduje podatkov
o stavbi ali delu stavbe ali posreduje nepopolne podatke o stavbi ali delu
stavbe; 
2.     
popisovalcu ne da podatkov o številki stanovanja za vse posameznike, ki
imajo v njem prijavljeno stalno ali začasno prebivališče; 
3.     
v roku iz tretjega odstavka 156. člena tega zakona posreduje napačne
podatke o stavbi ali delu stavbe; 
4.     
popisovalcu posreduje napačne podatke o številki stanovanja za vse
posameznike, ki imajo v njem prijavljeno stalno ali začasno prebivališče. 
(2) Z globo od 10.000 do 400.000 tolarjev se kaznuje
odgovorna oseba samostojnega podjetnika posameznika ali odgovorna oseba pravne
osebe, ki stori prekršek iz prejšnjega odstavka. 
(3) Z globo od 10.000 do 300.000 tolarjev se kaznuje lastnik
stavbe ali dela stavbe oziroma uporabnik stavbe ali dela stavbe iz prvega in
drugega odstavka 154. člena tega zakona, ki je fizična oseba, oziroma upravnik
stavbe iz petega odstavka 156. člena tega zakona, ki ni samostojni podjetnik
posameznik ali pravna oseba, če stori prekršek iz prvega odstavka tega člena.
127. člen
(prekrški zaradi neevidentiranja stavbe ali dela stavbe v
katastru stavb)
(1) Z globo od 600 do 5.000 eurov se kaznuje za prekršek
lastnik parcele, ki je povezana s stavbo, ali imetnik stavbne pravice, če je na
tej parceli vzpostavljena stavbna pravica, ki je pravna oseba, samostojni
podjetnik posameznik ali posameznik, ki samostojno opravlja dejavnost, če v
roku ne vloži zahteve za vpis stavbe v kataster stavb (tretji odstavek 81.
člena). 
(2) Z globo od 300 do 3.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost. 
(3) Z globo od 300 do 1.500 eurov se za prekršek iz prvega
odstavka tega člena kaznuje lastnik parcele, ki je povezana s stavbo, ali
imetnik stavbne pravice, če je na tej parceli vzpostavljena stavbna pravica
stavbe, ki je posameznik.
128. člen
(prekrški zaradi neevidentiranja sprememb na stavbi ali delu
stavbe)
(1) Z globo od 200 do 2.500 eurov se kaznuje za prekršek
lastnik dela stavbe ali imetnik stavbne pravice ali upravnik stavbe, ki je
pravna oseba, samostojni podjetnik posameznik ali posameznik, ki samostojno
opravlja dejavnost, če v roku ne vloži zahteve za spremembo podatkov katastra
stavb (prvi odstavek 87. člena). 
(2) Z globo od 100 do 1.500 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost. 
(3) Z globo od 100 do 700 eurov se za prekršek iz prvega
odstavka tega člena kaznuje lastnik dela stavbe, imetnik stavbne pravice ali
upravnik stavbe, ki je posameznik.
129. člen
(prekrški v zvezi s posredovanjem vprašalnika)
(1) Z globo od 200 do 1.500 eurov se kaznuje za prekršek
lastnik dela stavbe ali upravnik stavbe, ki je pravna oseba, samostojni
podjetnik posameznik ali posameznik, ki samostojno opravlja dejavnost, če v
roku ne posreduje vprašalnika s pravilnimi in popolnimi registrskimi podatki iz
drugega odstavka 98. člena tega zakona (šesti odstavek 103. člena). 
(2) Z globo od 100 do 1.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost. 
(3) Z globo od 100 do 500 eurov se za prekršek iz prvega
odstavka tega člena kaznuje lastnik dela stavbe ali upravnik stavbe, ki je
posameznik.
130. člen
(prekrški popisovalca)
Z globo od 10.000 do 300.000 tolarjev se za prekršek kaznuje
popisovalec, če v popisni obrazec ne vnese podatkov kot mu jih posreduje
lastnik stavbe ali dela stavbe ali če vnese napačne podatke.
131. člen
(nadzor nad izvajanjem tega zakona)
Nadzor na izvajanjem določb tega zakona izvaja inšpektor,
pristojen za nadzor nad izvajanjem zakonov in drugih predpisov s področja
geodetske dejavnosti.
131.a člen
(višina globe v hitrem prekrškovnem postopku)
Za prekrške iz tega zakona se v hitrem postopku lahko izreče
globa tudi v znesku, ki je višji od najnižje predpisane globe, določene s tem
zakonom.

Zakon o evidentiranju nepremičnin – ZEN
(Uradni list RS, št. 47/06) vsebuje naslednje prehodne in
končne določbe:
»XV. PREHODNE DOLOČBE
132. člen
(obveščanje sodišča, ki
vodi zemljiško knjigo)
(1) Do vzpostavitve računalniške povezave med podatki
zemljiškega katastra oziroma katastra stavb in podatki zemljiške knjige, mora
geodetska uprava sproti obveščati sodišče, ki vodi zemljiško knjigo, o
spremembi podatkov o parcelnih številkah, površinah zemljišč, vrstah rabe,
zemljiščih pod stavbo oziroma o številkah stavbe ali številkah delov stavbe,
dejanskih rabah in njihovih površinah, ki se vodijo v zemljiški knjigi. 
(2) Sodišče, ki vodi zemljiško knjigo, mora na podlagi
obvestila iz prejšnjega odstavka sproti vpisovati spremenjene podatke
zemljiškega katastra oziroma katastra stavb.
133. člen
(vpisovanje
zemljiškoknjižnega vložka in podvložka)
(1) Do vzpostavitve računalniške povezave med podatki
zemljiškega katastra oziroma katastra stavb in podatki zemljiške knjige,
geodetska uprava, na podlagi obvestila zemljiške knjige, vpisuje številke
zemljiškoknjižnega vložka in podvložka v zemljiški kataster oziroma kataster
stavb. 
(2) Sodišče, ki vodi zemljiško knjigo, sproti obvešča
geodetsko upravo o spremembah v zemljiškoknjižnih vložkih in podvložkih. 
(3) Ob razdelitvi nepremičnine se pri novih nepremičninah
vpiše v zemljiški kataster oziroma kataster stavb isti zemljiškoknjižni vložek
oziroma podvložek, kakor je bil vpisan pri nepremičnini, ki se je delila.
134. člen
(vpisovanje lastnikov)
(1) Do vzpostavitve računalniške povezave med podatki
zemljiškega katastra oziroma katastra stavb in podatki zemljiške knjige
geodetska uprava vpisuje podatke o lastniku v zemljiški kataster in kataster
stavb na podlagi obvestila sodišča, ki vodi zemljiško knjigo, o prenosu oziroma
pridobitvi lastninske pravice. 
(2) Obvestila iz prejšnjega odstavka mora sodišče, ki vodi
zemljiško knjigo, sproti pošiljati geodetski upravi. 
(3) Geodetska uprava pošlje sodišču, ki vodi zemljiško
knjigo, obvestilo iz prvega odstavka tega člena v dopolnitev, če: 
1.     
je imetnik pravice fizična oseba in obvestilo ne vsebuje imena in
priimka ter EMŠO, kakor je ta vpisana v centralni register prebivalstva; 
2.     
je imetnik pravice pravna oseba in obvestilo ne vsebuje firme oziroma
imena in matične številke pravne osebe, kakor je vpisana v poslovni register; 
3.     
ne vsebuje identifikacijskih oznak parcel oziroma stavb in delov stavb,
kakor so vpisane v zemljiškem katastru in katastru stavb. 
(4) O lastniku se vpisujejo naslednji podatki: 
1.     
za fizične osebe: ime in priimek, naslov stalnega prebivališča, datum
rojstva, državljanstvo in EMŠO; 
2.     
za pravne osebe: ime oziroma firma, naslov sedeža in matična številka
pravne osebe. 
(5) Vpisuje se tudi podatek o datumu smrti fizične osebe
oziroma o prenehanju pravne osebe. 
(6) Prvi podatki o fizičnih in pravnih osebah se prevzamejo
iz zemljiške knjige. Če EMŠO oziroma matična številka pravne osebe ni vpisana v
zemljiško knjigo, se prevzame iz centralnega registra prebivalstva oziroma iz
registrov pravnih oseb. Spremembe podatkov o fizičnih in pravnih osebah se
prevzamejo iz centralnega registra prebivalstva oziroma iz registrov pravnih
oseb ali iz zemljiške knjige. 
(7) Organi, ki vodijo centralni register prebivalstva in
registre pravnih oseb, so dolžni dati geodetski upravi podatke o vseh fizičnih
in pravnih osebah, ki so vpisane v registre, vključno s historičnimi podatki,
in sicer: ime in priimek, naslov stalnega prebivališča, državljanstvo in EMŠO
fizične osebe, podatke o umrlih fizičnih osebah oziroma ime, naslov sedeža in
matično številko pravne osebe ter podatke o prenehanju pravnih oseb. Organi iz
tega odstavka so dolžni omogočiti geodetski upravi neposredno računalniško
povezavo s centralnim registrom prebivalstva oziroma registri pravnih oseb.
Povezava mora biti tehnično izvedena tako, da omogoča geodetski upravi vpogled
v podatke in iskanje podatkov o posameznih fizičnih in pravnih osebah. Omogočen
mora biti tudi vpogled v historične podatke. 
(8) Organ, ki vodi centralni register prebivalstva, mora za
fizično osebo, ki na območju Republike Slovenije nima prijavljenega stalnega
oziroma začasnega prebivališča, na zahtevo geodetske uprave določiti EMŠO, če
je ta potrebna za vpis lastnika ali uporabnika v kataster stavb, ali zaradi
ureditve podatkov za že vpisane lastnike ali uporabnike v zemljiškem katastru,
katastru stavb in registru nepremičnin, kadar pravilna EMŠO še ni vpisana. 
(9) Organ, ki vodi poslovni register, mora za pravno osebo,
ki nima določene matične številke pravne osebe, na zahtevo geodetske uprave,
določiti to številko, če je pravna oseba že vpisana kot lastnik v zemljiškem
katastru, katastru stavb in registru nepremičnin.
135. člen
(prevzem vpisa stavb)
(1) Geodetska uprava, v skladu z letnim programom dela
državne geodetske službe, v kataster stavb po uradni dolžnosti vpiše stavbe in
dele stavb, ki so že vpisani v zemljiško knjigo. V ta namen prevzame od
zemljiške knjige obstoječe etažne načrte. Če ugotovi, da je etažni načrt
nepopoln, da ga ni, oziroma da niso zagotovljeni vsi za vpis potrebni podatki,
po uradni dolžnosti zagotovi njegovo izdelavo oziroma dopolnitev. Lastnika
oziroma lastnike lahko povabi na zaslišanje, če je to potrebno za razjasnitev dejstev,
pomembnih za vpis. Manjkajoče podatke lahko pridobi tudi od upravnika stavbe. 
(2) Ob vpisu geodetska uprava določi stavbi in delom stavbe
identifikacijske številke ter o tem obvesti sodišče, ki vodi zemljiško knjigo,
in lastnike. V obvestilu navede površino dela stavbe, podatke o povezavi z
registrom prostorskih enot, zemljiškim katastrom in številko stanovanja oziroma
številko poslovnega prostora ali bivalne enote. 
(3) Če je vložena zahteva za spremembo podatkov katastra
stavb, v katastru stavb, v katerem so vpisani podatki na podlagi prvega
odstavka tega člena, pa niso vpisani vsi podatki iz 73. člena tega zakona, mora
elaborat spremembe podatkov katastra stavb vsebovati podatke za vsaj tisto
etažo, v kateri se spreminjajo deli stavb, ter tiste podatke o stavbi iz
elaborata za vpis stavbe v kataster stavb, ki so se spremenili zaradi spremembe
dela stavbe.
136. člen
(meje, urejene po
dosedanjih predpisih)
(1) Meje, ki so bile urejene v mejnem ugotovitvenem postopku,
postopku izdelave zemljiškega katastra (nove izmere), ali v postopku prenosa
mej v naravo po podatkih zemljiškega katastra na podlagi Zakona o zemljiškem
katastru (Uradni list SRS, št. 16/74, 42/86 in 52/00 – ZENDMPE) ali določene v
postopku komasacije na podlagi Zakona o kmetijskih zemljiščih (Uradni list RS,
št. 55/03 – uradno prečiščeno besedilo), se štejejo za urejene, če so določene
s koordinatami zemljiškokatastrskih točk, določenih s predpisano natančnostjo,
in če je iz zapisnikov jasno razvidno, da so se lastniki strinjali s potekom
mej, kakršne so bile v postopku označene z mejniki. 
(2) Če so bile v postopkih iz prejšnjega odstavka meje
urejene s predpisano natančnostjo, iz zapisnika pa ni jasno razvidno, da so se
lastniki strinjali s potekom mej, se lahko evidentira ureditev meje po tem
zakonu, pri čemer vlagatelju zahteve ni treba predložiti elaborata ureditve
meje, ampak se lahko v zahtevi sklicuje na zadnje vpisane podatke v zemljiškem
katastru. 
(3) Določba prejšnjega odstavka se uporablja tudi za meje, ki
so bile urejene v postopkih pred uveljavitvijo Zakona o zemljiškem katastru
(Uradni list SRS, št. 16/74, 42/86 in 52/00 – ZENDMPE), ne glede na to, ali je
bil med lastniki dosežen sporazum o poteku meje ali ne. 
(4) Meje, določene v postopkih komasacije in parcelacije
stavbnih zemljišč na podlagi Zakona o stavbnih zemljiščih (Uradni list RS, št.
44/97) se štejejo za urejene, če je bila o komasaciji oziroma parcelaciji
izdana odločba, ki je postala pravnomočna, če so zemljiškokatastrske točke
evidentirane s predpisano natančnostjo in, če so pri komasaciji urejene obodne
meje, pri parcelaciji pa meja, ki se je nova meja, nastala s parcelacijo,
dotika, oziroma predpisan del te meje. 
(5) Geodetska uprava na zahtevo lastnika parcele ali po
uradni dolžnosti ugotovi, ali se meje iz prvega in četrtega odstavka tega člena
štejejo za urejene meje. Če so po njenih ugotovitvah izpolnjeni pogoji, da se
meje iz prvega ali četrtega odstavka tega člena štejejo za urejene meje, jih
geodetska uprava v zemljiškem katastru evidentira kot urejene meje in o tem, na
zahtevo stranke, izda potrdilo. Če ugotovi, da niso izpolnjeni pogoji, da se
meje iz prvega in četrtega odstavka tega člena štejejo za urejene meje, z
odločbo zavrne zahtevo lastnika parcele kot neutemeljeno. 
(6) Meje, ki so bile urejene v postopku ureditve meje na
podlagi Zakona o evidentiranju nepremičnin, državne meje in prostorskih enot
(Uradni list RS, št. 52/00 in 87/02 – SPZ) kot dokončne meje, se štejejo za
urejene meje.
137. člen
(evidentiranje nepremičnin
in prostorskih enot ob državni meji, ki še ni urejena)
(1) Do ureditve državne meje z Republiko Hrvaško geodetska
uprava vodi zemljiški kataster, kataster stavb in register prostorskih enot za
območje, za katero je vodila zemljiški kataster in register prostorskih enot na
dan 25. junija 1991. 
(2) Do ureditve državne meje z Republiko Hrvaško se deli meje
parcel, ki so v zemljiškem katastru evidentirane na mejah mejnih katastrskih
občin, urejajo po določbah tega zakona, pri čemer sodelovanje lastnikov
sosednjih parcel, ki ležijo na območju Republike Hrvaške, ni potrebno.
138. člen
(podatki o sodnih postopkih
ureditve meje)
(1) Do zagotovitve možnosti vpogleda v evidenco o poteku
postopkov sodne ureditve meje, mora lastnik obvestiti geodetsko upravo o
začetku sodnega postopka ureditve meje. Obvestilu mora predložiti dokazilo o
tem, da je vložil popolno vlogo za sodno ureditev meje. Če lastnik geodetski
upravi ne predloži dokazila o vložitvi popolne vloge za sodno ureditev meje,
lahko vsakdo po načelu zaupanja šteje, da je meja, določena v upravnem
postopku, urejena meja, oseba, ki je začela sodni postopek in o tem ni
obvestila geodetske uprave, pa lahko zahteva vzpostavitev stanja meje v skladu
s sodno odločbo le, če je takšna vzpostavitev v naravi še mogoča. 
(2) Do zagotovitve možnosti vpogleda v evidenco o poteku
postopkov sodne ureditve meje, morajo pristojna sodišča obvestiti geodetsko
upravo o ustavitvi in o končanju sodnega postopka ureditve meje.
139. člen
(uvajanje novega
koordinatnega sistema)
(1) Do določitve novega koordinatnega sistema, ki bo temeljil
na evropskem referenčnem sistemu, se poleg obstoječega koordinatnega sistema in
Gauss-Krügerjeve projekcije (v nadaljnjem besedilu: koordinatni sistem D48/GK)
v zemljiškem katastru lahko uporablja evropski terestrični referenčni sistem z
datumom 1989 in prečno Mercatorjevo projekcijo (v nadaljnjem besedilu:
koordinatni sistem ETRS89/TM). 
(2) Uporabniki državnega omrežja stalnih postaj globalnega
navigacijskega satelitskega sistema (v nadaljnjem besedilu: omrežje stalnih
postaj GNSS) lahko določajo koordinate neposredno v koordinatnem sistemu
ETRS89/TM. 
(3) Eno leto po vzpostavitvi omrežja stalnih postaj GNSS na
območju Republike Slovenije, najpozneje pa do 1. januarja 2008, morajo biti vse
spremembe in koordinate novih zemljiškokatastrskih točk določene v koordinatnem
sistemu ETRS89/TM. 
(4) Za zemljiškokatastrske točke, ki imajo z meritvami
določene koordinate v koordinatnem sistemu ETRS89/TM, geodetska uprava vodi te
koordinate in koordinate v koordinatnem sistemu D49/GK, izračunane z uporabo
modela transformacij, ki ga določi in na svojih spletnih straneh objavi
geodetska uprava. 
(5) Minister določi pogoje ter način določanja in vodenja
zemljiškokatastrskih točk v koordinatnem sistemu ETRS89/TM ter način izračuna
koordinat v koordinatnem sistemu D48/GK. 
(6) Do vzpostavitve tehničnih možnosti za določanje koordinat
zemljiškokatastrskih točk v državnem koordinatnem sistemu v roku iz tretjega
odstavka tega člena se zemljiškokatastrske točke na posameznih območjih
izjemoma lahko določajo v lokalnih koordinatnih sistemih.
140. člen
(vzpostavitev bonitete
zemljišč)
(1) Geodetska uprava, na podlagi podatkov vzorčnih parcel,
podatkov o katastrskih kulturah in razredih kmetijskih in gozdnih zemljišč v
zemljiškem katastru ter podatkov o sestojni obliki gozda iz gozdnogospodarskih
načrtov, vpiše k posameznim parcelam podatek o boniteti zemljišča. 
(2) Podrobnejšo metodologijo vzpostavitve bonitete zemljišč s
prevedbenimi preglednicami po katastrskih okrajih iz sistema katastrske
klasifikacije v boniteto zemljišč določi minister, v sodelovanju z ministrom,
pristojnim za kmetijstvo in gozdarstvo. 
(3) Podatek o boniteti zemljišča geodetska uprava vpiše k
posameznim parcelam v zemljiškem katastru najpozneje v devetih mesecih po
uveljavitvi tega zakona.
141. člen
(postopek nastavitve
zemljiškega katastra)
(1) Geodetska uprava začne postopek nastavitve zemljiškega
katastra po uradni dolžnosti in sicer za zemljišča, ki: 
1.     
niso evidentirana v zemljiškem katastru; 
2.     
so po obliki in legi evidentirana drugače, kakor jih dejansko uživajo
lastniki v naravi. 
(2) Sklep o začetku postopka nastavitve zemljiškega katastra
izda geodetska uprava. 
(3) Sredstva za izvedbo postopka nastavitve zemljiškega
katastra zagotovi geodetska uprava v proračunu, ali jih zagotovijo drugi
zainteresirani subjekti.
142. člen
(postopek nastavitve
zemljiškega katastra za zemljišča, ki niso evidentirana v zemljiškem katastru)
(1) Postopek nastavitve zemljiškega katastra za zemljišča, ki
niso evidentirana v zemljiškem katastru, obsega: 
1.     
zbiranje in ugotavljanje podatkov zemljiškega katastra, razen podatka o
lastniku; 
2.     
izdelava predloga nastavitve zemljiškega katastra; 
3.     
poziv sodišču, ki vodi zemljiško knjigo, za začetek postopka nastavitve
ali dopolnitve zemljiške knjige; 
4.     
evidentiranje predloga nastavitve zemljiškega katastra in podatkov o
lastnikih na podlagi pravnomočnega sklepa sodišča. 
(2) Postopek se začne z objavo sklepa o nastavitvi
zemljiškega katastra za zemljišča iz prejšnjega odstavka v Uradnem listu
Republike Slovenije in na krajevno običajen način. 
(3) Sklep o nastavitvi zemljiškega katastra iz prejšnjega
odstavka mora vsebovati: 
1.     
v opisni obliki določeno mejo območja nastavitve zemljiškega katastra; 
2.     
podatek o začetku postopka; 
3.     
podatek o izvajalcu postopka; 
4.     
poziv neznanim imetnikom pravic, da prijavijo podatke o zemljiščih in
priglasijo sodelovanje v postopku nastavitve zemljiškega katastra; 
5.     
roke za izvedbo posamezne faze postopka. 
(4) Podatki zemljiškega katastra za zemljišča iz prvega
odstavka tega člena se zbirajo in ugotavljajo na podlagi dokumentov obstoječih
uradnih evidenc, dokumentov, ki so jih predložili lastniki oziroma uporabniki
zemljišč, zaslišanj strank in podobno. Če dokumentov, iz katerih bi geodetska
uprava lahko določila lego in obliko zemljišč, ni, se lega in oblika zemljišč
določita na terenu, na podlagi izjav lastnikov oziroma uporabnikov zemljišč.
Obod območja neevidentiranih zemljišč se prevzame iz obstoječih podatkov
zemljiškega katastra. Če so neevidentirana zemljišča ob državni meji, se obod
prevzame iz podatkov o državni meji. Za neevidentirana zemljišča na meji z
Republiko Hrvaško, kjer državna meja še ni določena, se uporabijo podatki o
meji katastrske občine Republike Hrvaške na dan 25. junija 1991. 
(5) Na podlagi zbranih in ugotovljenih podatkov iz prejšnjega
odstavka, geodetska uprava izdela predlog nastavitve zemljiškega katastra.
Obvezna priloga tega predloga je grafični prikaz evidentiranih mej parcel z
vpisanimi parcelnimi številkami. 
(6) Geodetska uprava pošlje sodišču, ki vodi zemljiško
knjigo, poziv za začetek postopka nastavitve ali dopolnitve zemljiške knjige.
Priloga poziva je predlog nastavitve zemljiškega katastra in grafični prikaz
evidentiranih mej parcel z vpisanimi parcelnimi številkami. 
(7) Po prejemu pravnomočnega sklepa sodišča, ki vodi
zemljiško knjigo, geodetska uprava v zemljiškem katastru evidentira predlog
nastavljenega zemljiškega katastra in lastnike parcel.
143. člen
(postopek nastavitve
zemljiškega katastra za zemljišča, ki so po obliki in legi evidentirana drugače,
kakor jih dejansko uživajo lastniki v naravi)
(1) Postopek nastavitve zemljiškega katastra se lahko izvede
za zemljišča, ki so v zemljiškem katastru po obliki in legi evidentirana
drugače, kakor jih dejansko uživajo lastniki v naravi, in evidentiranje
podatkov zemljiškega katastra ni mogoče z izvedbo postopka urejanja meje in
evidentiranja meje parcele. 
(2) Postopek za zemljišča iz prejšnjega odstavka geodetska
uprava začne z objavo sklepa o nastavitvi zemljiškega katastra na krajevno
običajen način. 
(3) Sklep o nastavitvi zemljiškega katastra iz prejšnjega
odstavka mora vsebovati: 
1.     
v opisni obliki določeno mejo območja nastavitve zemljiškega katastra; 
2.     
podatek o začetku postopka; 
3.     
podatek o izvajalcu postopka; 
4.     
roke za izvedbo posamezne faze postopka. 
(4) Poziv, da prijavijo podatke o zemljiščih in priglasijo
sodelovanje v postopku nastavitve zemljiškega katastra, se znanim imetnikom
pravic pošlje osebno, neznanim pa se postavi skrbnik, oziroma so pozvani z
oklicem iz sedmega odstavka 11. člena tega zakona. 
(5) Podatki zemljiškega katastra za zemljišča iz prvega
odstavka tega člena se zbirajo in ugotavljajo na podlagi dokumentov obstoječih
uradnih evidenc, dokumentov, ki so jih predložili lastniki oziroma uporabniki
zemljišč, zaslišanj strank, ipd. Če dokumentov, iz katerih bi geodetska uprava
lahko določila lego in obliko zemljišč, ni, se lega in oblika zemljišč določita
na terenu na podlagi izjav lastnikov oziroma uporabnikov zemljišča. Obod
območja nastavitve zemljiškega katastra po tem členu se prevzame iz obstoječih
podatkov zemljiškega katastra. 
(6) Geodetska uprava izdela predlog nastavitve
zemljiškokatastrskih podatkov in izda odločbo o nastavitvi zemljiškega
katastra. V izreku odločbe o nastavitvi zemljiškega katastra se navedejo
parcele, ki se z nastavitvijo ukinejo, nove parcele s površinami in vrsto rabe
ter podatki o lastniku. Obvezna priloga odločbe o nastavitvi zemljiškega
katastra je grafični prikaz evidentiranih mej parcel z vpisanimi parcelnimi
številkami. 
(7) Na podlagi dokončne odločbe iz prejšnjega odstavka,
geodetska uprava evidentira v zemljiškem katastru predlog nastavljenega
zemljiškega katastra in o evidentiranih spremembah obvesti sodišče, ki vodi
zemljiško knjigo.
144. člen
(uskladitev podatkov o
parcelnih številkah)
(1) Geodetska uprava mora ob evidentiranju spremembe podatkov
v zemljiškem katastru po uradni dolžnosti uskladiti podatke o parcelnih
številkah, če: 
1.     
parcela v zemljiškem katastru ni vodena kot strnjeno zemljišče oziroma
je vodena v dveh ali več med seboj nepovezanih delih; 
2.     
je parcela označena s posebno »stavbno parcelno številko«. 
(2) Če parcela v zemljiškem katastru ni vodena kot strnjeno
zemljišče oziroma je vodena v dveh ali več med seboj nepovezanih delih,
geodetska uprava vsakemu delu določi svojo parcelno številko. Za določitev
novih parcelnih številk in drugih podatkov o novih parcelah se uporabijo
podatki zemljiškega katastra. 
(3) Če je parcela označena s posebno »stavbno parcelno
številko«, geodetska uprava to številko preoštevilči v parcelno številko v
skladu s tem zakonom. 
(4) Uskladitev podatkov o parcelnih številkah lahko predlaga
tudi geodetsko podjetje v elaboratu iz tretjega odstavka 6. člena tega zakona. 
(5) Geodetska uprava o izvedeni spremembi izdela poročilo,
evidentira spremembe podatkov in o tem izda potrdilo. Potrdilo se vroči
lastnikom parcel in o spremembi podatkov obvesti sodišče, ki vodi zemljiško
knjigo.
145. člen
(vpis stavbe, ki ima dele
stavb vpisane po Zakonu o posebnih pogojih za vpis lastninske pravice na
posameznih delih stavbe v zemljiško knjigo (Uradni list RS, št. 47/03))
(1) Če so posamezni deli stavbe po Zakonu o posebnih pogojih
za vpis lastninske pravice na posameznih delih stavbe v zemljiško knjigo
(Uradni list RS, št. 47/03 – uradno prečiščeno besedilo) vpisani v kataster
stavb, se stavba vpiše pod pogoji in na način, ki so določeni za vpis stavbe v
kataster stavb. 
(2) Če je vložena zahteva za spremembo podatkov katastra
stavb in so podatki v njem vpisani na podlagi zakona iz prejšnjega odstavka,
mora elaborat sprememb podatkov katastra stavb vsebovati tudi podatke iz
elaborata za vpis stavbe v kataster stavb. 
(3) O izvedenem vpisu stavbe v kataster stavb se izda sklep
ter se vroči vlagatelju zahteve in lastniku stavbe oziroma lastnikom delov
stavbe.
146. člen
(vpis stavbe, zgrajene pred
uveljavitvijo Zakona o graditvi objektov (Uradni list RS, št. 102/04))
(1) Če je bila stavba zgrajena pred uveljavitvijo Zakona o
graditvi objektov (Uradni list RS, št. 110/02, 41/04 – ZVO-1, 45/04 – ZVZP-A,
47/04, 93/05 – ZVMS in 111/05 – odločba US), lahko zahtevo za vpis stavbe v
kataster stavb vloži katera koli oseba, ki izkaže pravni interes, če gre za
stavbo, ki ima več delov stavbe. Če gre za stavbo, ki ima en del stavbe, lahko
zahtevo za vpis stavbe v kataster stavb vloži lastnik zemljišča, na katerem
stavba stoji, ali imetnik stavbne pravice. 
(2) Pred vložitvijo zahteve za vpis stavbe v kataster stavb
iz prejšnjega odstavka, mora geodetsko podjetje ali projektant z vsebino
elaborata za vpis stavbe v kataster stavb seznaniti vlagatelja zahteve,
lastnika zemljišča, na katerem stavba stoji, lastnika stavbe ali lastnike delov
stavb ali imetnika stavbne pravice. To stori tako, da elaborat za vpis stavbe v
kataster stavb objavi na oglasni deski v stavbi, ali razgrne v prostorih upravnika
stavbe. Seznanitev mora trajati najmanj 15 dni. Seznanitev mora biti opravljena
tako, da se upoštevajo predpisi o varstvu osebnih podatkov. Ob seznanitvi se
lahko razgrnejo podatki o imenu in priimku ter naslovu stalnega prebivališča
lastnika in podatek o letu rojstva. 
(3) Elaborat za vpis stavbe v kataster stavb mora vsebovati
izjavo geodetskega podjetja ali projektanta, da je poskrbel za seznanitev iz
prejšnjega odstavka.
147. člen
(začetek vodenja registra
nepremičnin)
Register nepremičnin se začne voditi najpozneje v šestih
mesecih po uveljavitvi tega zakona.
148. člen
(razgrnitev podatkov za
vpis podatkov o stavbah in delih stavb v register nepremičnin in v kataster
stavb ter za vpis številk stanovanj v register prebivalstva)
(1) Podatke o stavbah in delih stavb za vzpostavitev registra
nepremičnin, podatke o stavbah v lasti enega lastnika za vpis v kataster stavb
in podatke o številkah stanovanj za vpis številk stanovanj v centralni register
prebivalstva in register stalnega prebivalstva (v nadaljnjem besedilu: register
prebivalstva) pridobi geodetska uprava z razgrnitvijo podatkov o stavbah in
delih stavb, z zajemom podatkov o stavbah in delih stavb z vprašalnikom iz 103.
člena tega zakona in z razgrnitvijo podatkov o posameznikih, ki imajo v stavbi
s hišno številko prijavljeno stalno ali začasno prebivališče (v nadaljnjem
besedilu: razgrnitev). 
(2) Z razgrnitvijo se zajamejo podatki o vseh stavbah v
Republiki Sloveniji in podatki o posameznikih, ki imajo v stavbi s hišno
številko prijavljeno stalno ali začasno prebivališče. 
(3) Geodetska uprava mora začeti razgrnitev najpozneje v
šestih mesecih po uveljavitvi tega zakona. Razgrnitev in obdelava podatkov
lahko trajata največ 12 mesecev. V tem času mora geodetska uprava vpisati
podatke o stavbah in delih stavb v register nepremičnin in v kataster stavb ter
ministrstvu, pristojnemu za vodenje registra prebivalstva, poslati podatke o
številkah stanovanj za vpis številk stanovanj v register prebivalstva. 
(4) Po končani razgrnitvi in obdelavi podatkov geodetska
uprava poroča vladi o opravljenih nalogah in o porabljenih finančnih sredstvih.
(5) Geodetska uprava z obvestili v medijih obvešča javnost o
namenu, o začetku in o trajanju razgrnitve, o načinu razgrnitve, o njenem
izvajanju in, na podlagi sprejetih poročil iz prejšnjega odstavka, o
opravljenih nalogah in porabljenih finančnih sredstvih. 
(6) Lastniki oziroma uporabniki stavb in delov stavb so se
glede na navodila in informacije o izvedbi razgrnitve dolžni nanjo pripraviti.
149. člen
(priprava, organizacija in
izvedba razgrnitve in obdelave podatkov)
(1) Razgrnitev in obdelavo podatkov pripravi, organizira in
izvede geodetska uprava s sodelovanjem ministrstva, pristojnega za vodenje
registra prebivalstva. 
(2) Posamezne naloge razgrnitve in obdelave podatkov lahko
opravljajo izvajalci, izbrani po postopkih oddaje javnih naročil. 
(3) Geodetska uprava je odgovorna za: 
1.     
vodenje, organiziranje, usklajevanje in nadziranje priprav na razgrnitev
in izvedbo razgrnitve; 
2.     
določitev metodologije razgrnitve in obdelave podatkov, ki obsega
predvsem pripravo metodološko-tehnoloških rešitev za pripravo podatkov, vnos in
obdelavo podatkov, za arhiviranje gradiva razgrnitve, za usposabljanje
popisovalcev, za organiziranje in izvajanje razgrnitve, za preverjanje kakovosti,
za odpravljanje napak in za obveščanje javnosti; 
3.     
pripravo popisnih obrazcev; 
4.     
pripravo predloga programa razgrnitve in obdelave podatkov. 
(4) Vlada najpozneje v šestih mesecih po uveljavitvi tega
zakona sprejme program razgrnitve in obdelave podatkov. V ta program se za
izvedbo razgrnitve racionalno vključijo osebje, storitve in tehnična oprema
javne uprave.
150. člen
(finančna sredstva za
razgrnitev in obdelavo podatkov)
(1) Geodetski upravi in ministrstvu, pristojnemu za vodenje
registra prebivalstva, se za razgrnitev in obdelavo podatkov zagotovijo
finančna sredstva v okviru proračuna za leti 2006 in 2007. 
(2) Finančna sredstva iz prejšnjega odstavka se uporabijo za
plačilo izvajalcev razgrnitve in obdelave podatkov, delovno uspešnost javnih uslužbencev,
poplačilo dela popisovalcev, za plačilo materialnih stroškov in za nakup
opreme. 
(3) Nakup računalniške in druge opreme, potrebne za
razgrnitev in obdelavo podatkov, lahko geodetska uprava in ministrstvo,
pristojno za vodenje registra prebivalstva, izvedeta sama v skladu z določbami
zakona, ki ureja javna naročila, brez upoštevanja določb Uredbe o izvedbi
postopkov oddaje skupnih javnih naročil za potrebe upravnih organov (Uradni
list RS, št. 111/03 in 52/05).
151. člen
(podatki o lastniku, ki se
zajemajo z razgrnitvijo)
(1) V razgrnitvi se o lastnikih stavb in delov stavb zajamejo
podatki, če je lastnik stavb in delov stavb fizična oseba: ime in priimek,
naslov stalnega prebivališča, datum rojstva in EMŠO, in podatki, če je lastnik
stavb in delov stavb pravna oseba: ime oziroma firma, naslov sedeža in matična
številka pravne osebe. 
(2) Če lastnik stavbe ali dela stavbe ni vpisan v zemljiško
knjigo, se v razgrnitvi zajamejo podatki o osebi, ki izjavi, da je lastnik
stavbe ali dela stavb. Če podatek o lastniku stavbe ali dela stavbe predloži
druga oseba, se v popisni list vpišejo podatki o lastniku stavbe ali dela
stavbe in podatki o osebi, ki je podatke o lastniku stavbe ali dela stavb
predložila.
152. člen
(priprava podatkov za
razgrnitev)
(1) Geodetska uprava na podlagi podatkov, ki jih vodi v
zemljiškem katastru, katastru stavb in registru prostorskih enot, ter na
podlagi podatkov iz drugih zbirk podatkov, ki jih lahko pridobi v skladu s 103.
členom tega zakona, pripravi podatke za razgrnitev in natisne popisne obrazce. 
(2) Popisni obrazci se pripravijo za vsak del stavbe posebej.
V njih se posebej označijo podatki o stavbah ali delih stavb, ki se v
razgrnitvi ne morejo spremeniti, ker se njihove spremembe lahko evidentirajo le
po postopkih, določenih s tem zakonom. 
(3) Za razgrnitev na območjih občin, na katerih živijo
pripadniki italijanske oziroma madžarske narodne skupnosti, mora biti
zagotovljeno ustrezno število popisnih obrazcev v italijanskem oziroma
madžarskem jeziku.
153. člen
(označitev stanovanjskih
enot in poslovnih prostorov pred razgrnitvijo)
(1) Lastnik stavbe mora pred razgrnitvijo označiti
stanovanjske enote in poslovne prostore s številko stanovanja ali poslovnega
prostora v skladu s predpisom, ki ureja oštevilčenje in označevanje stanovanj
in poslovnih prostorov. 
(2) Če ima stavba upravnika, mora označitev stanovanjskih
enot in poslovnih prostorov pred razgrnitvijo opraviti upravnik. 
(3) Stroške označitve stanovanjskih enot in poslovnih
prostorov nosi lastnik stavbe ali dela stavbe.
154. člen
(zagotovitev podatkov o
stavbi ali delu stavbe in o lastniku stavbe ali dela stavbe)
(1) V razgrnitvi zagotovi podatke o stavbi ali delu stavbe in
o lastniku stavbe ali dela stavbe lastnik stavbe ali dela stavbe. V primeru
solastnine ali skupne lastnine stavb in delov stavb zagotovi podatke eden od
solastnikov oziroma skupnih lastnikov. 
(2) Če v razgrnitvi ne sodeluje lastnik stavbe in dela
stavbe, mora pred tem sporočiti uporabniku stavbe ali njenega dela naslednje
podatke, če je lastnik fizična oseba: ime in priimek, naslov stalnega
prebivališča, datum rojstva in EMŠO, oziroma podatke, če je lastnik pravna
oseba: ime oziroma firma, naslov sedeža in matična številka pravne osebe. V tem
primeru v razgrnitvi uporabnik zagotovi podatke o stavbi ali delu stavbe in o
lastniku stavbe ali dela stavbe. 
(3) Uporabniki stavb in delov stavb, katerih lastnik so
Republika Slovenija ali samoupravne lokalne skupnosti, so dolžni podatke za
izvedbo razgrnitve posredovati upravljavcem.
155. člen
(popisovalci)
(1) Razgrnitev na terenu se izvede s popisovalci. Popisovalci
so lahko delavci geodetske uprave, zaposleni v javni upravi ali druge osebe, ki
z geodetsko upravo sklenejo obligacijsko pogodbo o delu, ter izvajalci
razgrnitve, izbrani po postopkih oddaje javnih naročil. 
(2) Razgrnitev na terenu lahko na podlagi predhodnega
dogovora z geodetsko upravo izvedejo tudi upravniki večstanovanjskih objektov
in lastniki, ki imajo v lasti več kot 30 stavb ali delov stavb. Razgrnitev za
stavbe in dele stavb, katerih lastnik so Republika Slovenija ali samoupravne
lokalne skupnosti, izvedejo upravljavci teh stavb in delov stavb. 
(3) Popisovalec oziroma popisovalka (v nadaljnjem besedilu:
popisovalec) popiše vse stavbe in dele stavb, ki so v lasti enega lastnika. 
(4) Popisovalec posreduje popisni obrazec lastnikom stavb in
delov stavb. Popisne obrazce za stavbe in dele stavb, ki so v lasti enega
lastnika, posreduje lastniku na naslov, na katerem ima prijavljeno
prebivališče, oziroma na katerem ima pravna oseba prijavljen sedež. 
(5) Če za stavbo ali del stavbe ni predhodno izpolnjen
popisni obrazec, popisovalec lastniku stavbe ali dela stavbe posreduje prazen
popisni obrazec, na katerega vpiše identifikacijsko številko dela stavbe ali
številko stavbe in številko stanovanja ali številko poslovnega prostora. 
(6) Če za posamezen del stavbe ni določena številka dela
stavbe, popisovalec ob posredovanju popisnega obrazca določi številko
stanovanja ali poslovnega prostora in pritrdi oznako, v skladu s predpisom iz
prvega odstavka 80. člena tega zakona. 
(7) Če za stavbo ni določena številka stavbe, jo na zahtevo
popisovalca določi geodetska uprava. 
(8) Popisovalec, na zahtevo lastnika stavbe ali dela stavbe,
svetuje pri vpisovanju podatkov v popisni obrazec, ali pa v popisni obrazec
vnese podatke, kakršne mu da lastnik nepremičnine. 
(9) Popisovalci imajo za izvedbo razgrnitve pravico dostopa
do stavb in delov stavbe ter pravico vstopa v skupne dele stavbe. 
(10) Popisovalci morajo imeti za svoje delo pri izvedbi
razgrnitve pisno pooblastilo, ki ga izda predstojnik geodetske uprave. Pri
opravljanju nalog morajo to pooblastilo brez predhodne zahteve pokazati
lastnikom ali uporabnikom stavbe ali delov stavb, upravnikom stavb ali drugim
osebam, s katerimi zaradi razgrnitve vzpostavijo stik. 
(11) Geodetska uprava vodi evidenco pooblastil iz prejšnjega
odstavka. 
(12) Po razgrnitvi morajo popisovalci pooblastilo za njeno
izvedbo vrniti geodetski upravi, v skladu z metodološkimi navodili. 
(13) Na območjih občin, kjer živijo pripadniki italijanske
oziroma madžarske narodne skupnosti, mora biti imenovano ustrezno število
popisovalcev z znanjem italijanskega oziroma madžarskega jezika. 
(14) Popisovalci in druge osebe, ki sodelujejo pri izvajanju
razgrnitve, so dolžni podatke, ki se nanašajo na določenega ali določljivega
posameznika, varovati kot uradno tajnost.
156. člen
(izvedba razgrnitve)
(1) Lastniki stavb in delov stavb morajo brezplačno preveriti
podatke na popisnih obrazcih ter vpisati pravilne in popolne podatke. Če med
razgrnitvijo nastopijo okoliščine, zaradi katerih se mora nova stavba, v skladu
z 81. členom tega zakona, vpisati v kataster stavb, mora njen lastnik vložiti
zahtevo za vpis stavbe v kataster stavb in na popisnem obrazcu dati izjavo o
vložitvi te zahteve. 
(2) Lastniki stavb ali delov stavb morajo popisovalcu
sporočiti podatke o vseh stavbah in delih stavb, katerih lastniki so, tudi če
jim niso bili predloženi popisni obrazci. Popisovalec jim mora za te stavbe in
dele stavb predložiti prazne popisne obrazce. 
(3) Lastniki stavb in delov stavb morajo izpolnjene popisne
obrazce poslati popisovalcu ali geodetski upravi najpozneje v 15 dneh od dneva
njihovega prejema. Geodetska uprava lahko ob večjem številu stavb ali delov
stavb istega lastnika določi drug rok, vendar ne sme biti daljši od treh
mesecev. 
(4) Izpolnjeni popisni obrazci se lahko oddajo elektronsko. 
(5) Če je lastnik stavb in delov stavb odsoten ali neznan,
pošlje podatke o stavbi, delu stavbe in o lastniku stavbe ali dela stavbe tisti
uporabnik stavbe ali dela stavbe, ki so mu podatki najbolj znani, ali upravnik
stavbe. V tem primeru mora popisovalec na popisni obrazec vpisati ime in
priimek, naslov in EMŠO osebe, ki je podatek poslala.
157. člen
(obdelava podatkov in vpis
podatkov)
(1) Podatki o stavbah in delih stavb, ki jih geodetska uprava
pridobi z razgrnitvijo, se evidentirajo v register nepremičnin. Če je stavba
ali del stavbe v solastnini ali skupni lastnini, se v register nepremičnin
evidentirajo podatki o stavbi ali delu stavbe, pridobljeni z razgrnitvijo, na
podlagi popisnega obrazca, ki vsebuje popolne podatke, ne glede na čas prejema
popisnih obrazcev. Če več popisnih obrazcev vsebuje popolne podatke, geodetska
uprava evidentira podatke na podlagi popisnega obrazca, ki ga je prejela
prvega. Podatki o lastniku, pridobljeni na način iz drugega odstavka 151.
člena, se v registru nepremičnin posebej označijo. 
(2) Če je stavba v lasti enega lastnika in je zemljišče pod
stavbo evidentirano v zemljiškem katastru, se podatki o stavbah in delih stavb,
pridobljeni z razgrnitvijo, vpišejo v kataster stavb. 
(3) Geodetska uprava lahko podatke o stavbah in delih stavb,
zbrane z razgrnitvijo, na podlagi preverjanja in povezovanja podatkov spremeni
in v register nepremičnin ali kataster stavb vpiše spremenjene podatke. O teh
spremembah obvesti lastnika. 
(4) Če geodetska uprava ugotovi, da lastnik iz drugega
odstavka 151. člena ne obstaja, pozove osebo, ki je dala podatke o tem
lastniku, da v 15 dneh od prejema poziva zagotovi pravilne oziroma podrobnejše
podatke o lastniku.
158. člen
(podatki o številki
stanovanja)
(1) Ministrstvo, pristojno za vodenje registra prebivalstva,
mora pred začetkom razgrnitve poslati geodetski upravi iz centralnega registra
prebivalstva naslednje podatke o posameznikih, ki imajo v stavbi s hišno
številko prijavljeno stalno ali začasno prebivališče: ime in priimek, EMŠO,
naslov, podatek o začasnem prebivališču in datum preteka začasnega
prebivališča. Podatki morajo biti urejeni po naslovih stavb. 
(2) Na podlagi podatkov iz prejšnjega odstavka geodetska
uprava izdela seznam posameznikov, ki imajo prijavljeno stalno ali začasno
prebivališče, po naslovih stavb. 
(3) V razgrnitvi morajo lastniki stavb in delov stavb oziroma
osebe iz petega odstavka 156. člena tega zakona popisovalcu dati podatke o
številki stanovanja za vse posameznike, ki imajo prijavljeno stalno ali začasno
prebivališče. 
(4) Geodetska uprava po obdelavi razgrnjenih podatkov pošlje
ministrstvu, pristojnemu za vodenje registra prebivalstva, podatke o številki
stavbe in številki stanovanja za stalno in začasno prijavljene posameznike.
Ministrstvo, pristojno za vodenje registra prebivalstva, te podatke prične
uporabljati v namene določitve prebivališča v Republiki Sloveniji do ravni
številke stanovanja. 
(5) Ministrstvo, pristojno za vodenje registra prebivalstva,
po razgrnitvi vpiše številke stanovanj v register prebivalstva za vse
posameznike, ki imajo v stavbi s hišno številko prijavljeno stalno ali začasno
prebivališče.
159. člen
(vzpostavitev katastra
stavb in registra nepremičnin)
(1) Po končani razgrnitvi in obdelavi podatkov se šteje, da
sta kataster stavb in register nepremičnin vzpostavljena. 
(2) Datum zaključka razgrnitve in obdelave podatkov objavi
minister v Uradnem listu Republike Slovenije. 
(3) Po vzpostavitvi registra nepremičnin se za stavbe,
stanovanja in nestanovanjske dele večstanovanjske stavbe v ta register
prevzamejo podatki iz katastra stavb, vzpostavljenega na podlagi 162. člena
Stanovanjskega zakona (Uradni list RS, št. 69/03).
160. člen
(vrsta rabe, katastrske
kulture in katastrski razredi)
(1) Geodetska uprava vodi v zemljiškem katastru še pet let po
uveljavitvi tega zakona podatke o: 
1.     
vrstah rabe zemljišč, kot so: katastrske kulture, zemljišča pod
gradbenimi objekti razen za zemljišča pod stavbami, zelene površine in
nerodovitna zemljišča; 
2.     
katastrskih kulturah, kot so: njive, vrtovi, plantažni sadovnjaki,
ekstenzivni sadovnjaki, vinogradi, travniki, barjanski travniki, pašniki,
gozdovi, trstičja, hmeljišča in gozdne plantaže; 
3.     
katastrskih razredih za katastrske kulture. 
(2) Spremembo podatkov iz prejšnjega odstavka na zahtevo
lastnika zemljišča vpiše geodetska uprava. Za zemljišča pod objekti, ki so
grajeno javno dobro, se lahko vpis spremembe podatkov iz prejšnjega odstavka
evidentira tudi na zahtevo upravljavca grajenega javnega dobrega. 
(3) Zahtevi za vpis spremembe podatkov iz prvega odstavka
tega člena je treba priložiti elaborat spremembe vrste rabe, kulture in
razreda, ki ga v okviru geodetske storitve izdela geodetsko podjetje. Strokovna
dela v zvezi s katastrsko klasifikacijo kmetijskih zemljišč in gozdov lahko
izvaja kmetijski oziroma gozdarski strokovnjak z najmanj visoko stopnjo
strokovne izobrazbe in s pooblastilom, vsak za svoje področje, ki ga, na
podlagi izkazanega znanja iz katastrske klasifikacije, izda predstojnik
geodetske uprave. 
(4) Za določanje katastrskih kultur in katastrskih razredov
se pri izdelavi elaborata spremembe vrste rabe, kulture in razreda uporabljajo
naslednji predpisi: 
-       
Pravilnik o vodenju vrst rabe zemljišč v zemljiškem katastru (Uradni
list SRS, št. 41/82); 
-       
Pravilnik za katastrsko klasifikacijo zemljišč (Uradni list SRS, št.
28/79); 
-       
Pravilnik za ocenjevanje tal pri ugotavljanju proizvodne sposobnosti
vzorčnih parcel (Uradni list SRS, št. 36/84); 
-       
Obvezno navodilo za izvajanje pravilnika za ocenjevanje tal pri
ugotavljanju proizvodne sposobnosti vzorčnih parcel (Uradni list SRS, št.
36/84). 
(5) Vsebino elaborata spremembe vrste rabe, kulture in
razreda podrobneje določi minister. 
(6) Geodetska uprava po prejemu zahteve za vpis spremembe
podatkov iz drugega odstavka tega člena preizkusi, ali elaborat spremembe vrste
rabe, kulture in razreda vsebuje vse predpisane sestavine, in ali podatki v tem
elaboratu omogočajo evidentiranje sprememb podatkov vrste rabe, kulture in
razreda v zemljiškem katastru. 
(7) Če elaborat spremembe vrste rabe, kulture in razreda ne
vsebuje vseh predpisanih sestavin in če podatki v tem elaboratu ne omogočajo
evidentiranja sprememb podatkov vrste rabe, kulture in razreda v zemljiškem katastru,
geodetska uprava pozove vlagatelja, da v določenem roku predloži dopolnjen
elaborat. Če ga v določenem roku ne dopolni, se zahteva s sklepom zavrže. 
(8) Geodetska uprava s sklepom zavrže zahtevo za vpis
spremembe podatkov iz drugega odstavka tega člena tudi, če: 
1.     
je ni vložila upravičena oseba; 
2.     
je v teku postopek vpisa spremembe podatkov o vrsti rabe, kulture in
razreda. 
(9) Geodetska uprava z odločbo zavrne zahtevo za vpis
spremembe podatkov iz drugega odstavka tega člena, če: 
1.     
elaborata spremembe vrste rabe, kulture in razreda ni izdelalo geodetsko
podjetje, ki izpolnjuje pogoje za opravljanje geodetskih storitev, 
2.     
strokovnih del v zvezi z katastrsko klasifikacijo kmetijskih zemljišč in
gozdov ni izvedel kmetijski oziroma gozdarski strokovnjak iz tretjega odstavka
tega člena; 
3.     
je elaborat spremembe vrste rabe, kulture in razreda kot odgovorna oseba
podpisala oseba, ki ne izpolnjuje pogojev za odgovornega geodeta za geodetske
storitve v skladu s predpisom, ki ureja geodetsko dejavnost; 
4.     
je elaborat spremembe vrste rabe, kulture in razreda bonitete zemljišča
izdelalo geodetsko podjetje, če je strokovna dela v zvezi s katastrsko
klasifikacijo kmetijskih zemljišč in gozdov izvedel kmetijski oziroma gozdarski
strokovnjak, ali če je elaborat spremembe vrste rabe, kulture in razreda
potrdil odgovorni geodet v nasprotju s tretjim odstavkom 34. člena tega zakona.
(10) Geodetska uprava vpiše spremembe podatkov vrste rabe,
kulture in razreda v zemljiškem katastru in o tem izda obvestilo. O vpisu
spremembe podatkov se obvesti vlagatelja zahteve in sodišče, ki vodi zemljiško
knjigo. 
(11) Po preteku obdobja iz prvega odstavka tega člena
geodetska uprava po uradni dolžnosti izbriše podatke o vrstah rabe zemljišč in
o katastrskih kulturah ter katastrskih razredih, razen podatkov o zemljiščih
pod stavbo.
161. člen
(tarife)
Do uveljavitve minimalnih tarifnih pogojev za geodetske
storitve po tem zakonu, se cene geodetskih storitev določijo na osnovi
standardov, normativov in vrednosti posameznih nalog, ki jih določi Inženirska
zbornica Slovenije.
162. člen
(postopki v teku)
(1) Postopki ureditve mej – mejni ugotovitveni postopki in
postopki prenosa mej v naravo po podatkih zemljiškega katastra, postopki
izdelave zemljiškega katastra, postopki parcelacije in drugi geodetski
postopki, ki so se začeli po določbah Zakona o zemljiškem katastru (Uradni list
SRS, št. 16/74, 42/86 in 52/00 – ZENDMPE) in glede katerih je ob uveljavitvi
tega zakona postopek v teku, oziroma je vloženo pravno sredstvo, se končajo po
določbah Zakona o zemljiškem katastru (Uradni list SRS, št. 16/74 in 42/86). 
(2) Geodetske storitve ter postopki urejanja in spreminjanja
mej zemljiških parcel ter postopki evidentiranja podatkov o stavbah in delih
stavb v kataster stavb in evidentiranja njihovih sprememb, ki so se začeli po
določbah Zakona o evidentiranju nepremičnin, državne meje in prostorskih enot
(Uradni list RS, št. 52/00 in 87/02 – SPZ) in glede katerih je ob uveljavitvi
tega zakona postopek v teku oziroma je že vložena zahteva ali pravno sredstvo,
se končajo po določbah Zakona o evidentiranju nepremičnin, državne meje in
prostorskih enot (Uradni list RS, št. 52/00 in 87/02 – SPZ).
163. člen
(podzakonski predpisi)
Podzakonske predpise na podlagi tega zakona sprejme vlada
oziroma minister v šestih mesecih po uveljavitvi tega zakona.
XVI. KONČNE DOLOČBE
164. člen
(podaljšanje veljavnosti
dosedanjih predpisov)
Do izdaje podzakonskih predpisov ostanejo v veljavi naslednji
predpisi, v kolikor niso v nasprotju z določbami tega zakona: 
1.     
Pravilnik o evidenci državne meje (Uradni list RS, št. 21/01), 
2.     
Pravilnik o vpisih v kataster stavb (Uradni list RS, št. 15/02), 
3.     
Uredba o vpisu upravljavcev nepremičnin v državni lasti v zemljiški
kataster in kataster stavb (Uradni list RS, št. 20/02), 
4.     
Pravilnik o pogojih in načinu računalniškega dostopa do podatkov
zemljiškega katastra, katastra stavb in prostorskih enot (Uradni list RS, št.
74/02), 
5.     
Pravilnik o območjih in imenih katastrskih občin (Uradni list RS, št.
7/03), 
6.     
Pravilnik o vsebini in načinu vodenja registra prostorskih enot (Uradni
list RS, št. 71/03), 
7.     
Pravilnik o urejanju in spreminjanju mej parcel ter o evidentiranju mej
parcel v zemljiškem katastru (Uradni list RS, št. 1/04), 
8.     
Navodilo za ugotavljanje in zamejničenje posestnih meja parcel (Uradni
list SRS, št. 2/76 in 6/87), 
9.     
Pravilnik za katastrsko klasifikacijo zemljišč (Uradni list SRS, št.
28/79), 
10.  
Pravilnik o vodenju vrst rabe zemljišč v zemljiškem katastru (Uradni
list SRS, št. 41/82), 
11.  
Pravilnik za ocenjevanje tal pri ugotavljanju proizvodne sposobnosti
vzorčnih parcel (Uradni list SRS, št. 36/84), 
12.  
Navodilo o začetku uradne uporabe digitalnega katastrskega načrta
(Uradni list RS, št. 57/99).
165. člen
(prenehanje veljavnosti)
(1) Z dnem začetka uporabe tega zakona preneha veljati Zakon
o evidentiranju nepremičnin, državne meje in prostorskih enot (Uradni list RS,
št. 52/00 in 87/02 – SPZ). 
(2) Določbe Zakona o zemljiškem katastru (Uradni list SRS,
št. 16/74, 42/86 in 52/00 – ZENDMPE) glede postopkov ugotavljanja in
evidentiranja vrste rabe, katastrskih kultur in katastrskega razreda iz 161.
člena tega zakona prenehajo veljati pet let po uveljavitvi tega zakona. 
(3) Z dnem začetka uporabe tega zakona prenehajo veljati
tretji odstavek 35. člena, 36. člen in drugi odstavek 46. člena Zakona o
geodetski dejavnosti (Uradni list RS, št. 8/00). 
(4) Z dnem začetka uporabe tega zakona preneha veljati 162.
člen Stanovanjskega zakona (Uradni list RS, št. 69/03). 
(5) Z dnem začetka uporabe tega zakona se preneha uporabljati
Pravilnik o tehničnih predpisih za izdelavo izvirnikov načrtov in za določanje
površin parcel pri izmeritvi zemljišč (Uradni list SFRJ, št. 8/70). 
(6) Z dnem začetka uporabe tega zakona prenehajo veljati
Navodilo o preoštevilčbi stavbnih parcel v zemljiškem katastru (Uradni list
SRS, št. 15/84), Navodilo o uvedbi novih katastrskih kultur v zemljiško
katastrski operat (Uradni list SRS, št. 35/83), Navodilo o prevedbi starih imen
rabe zemljišč v kategorije po nomenklaturi pravilnika o vodenju vrst rabe
zemljišč (Uradni list SRS, št. 1/89) in Uredba o tarifah za izdajanje
geodetskih podatkov (Uradni list RS, št. 60/02, 45/04 in 66/05).
166. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne šest mesecev po njegovi
uveljavitvi.«.

Zakon o arhitekturni in inženirski dejavnosti
– ZAID (Uradni list RS, št. 61/17) v zvezi s prenehanjem veljavnosti drugega
in sedmega odstavka 6. člena zakona določa:
»… uporablja pa se do začetka uporabe tega zakona.«;
ter vsebuje naslednjo končno določbo:
»67. člen
(začetek veljavnosti in
uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. junija 2018.«.

Zakon o spremembah in dopolnitvah Zakona o evidentiranju
nepremičnin – ZEN-A (Uradni list RS, št. 7/18) vsebuje naslednje prehodne in
končne določbe:
»PREHODNE IN KONČNE DOLOČBE
23. člen
(vzpostavitev skupnega
sloja dejanske rabe zemljišč)
V skupnem sloju dejanske rabe se evidentirajo podatki o
dejanski rabi kmetijskih in gozdnih zemljišč, ki so evidentirani v zemljiškem
katastru na dan uveljavitve tega zakona.
24. člen
(uskladitev podatkov v
registru nepremičnin)
(1) Ne glede na prvi odstavek spremenjenega 98. člena zakona
se podatki o stavbah in delih stavb, ki se vodijo v katastru stavb in so ob
uveljavitvi tega zakona evidentirani samo v registru nepremičnin, do vpisa
stavbe v kataster stavb vodijo v registru nepremičnin. 
(2) Za stavbe in dele stavb iz prejšnjega odstavka se podatki
iz 73. člena zakona in podatek o letu izgradnje stavbe spremenijo po postopkih
za vpis stavbe v kataster stavb. 
(3) Če geodetska uprava ugotovi, da podatki o stavbah in
delih stavb iz prvega odstavka tega člena ali podatek o letu izgradnje stavbe
ne ustrezajo dejanskemu stanju, ravna v skladu s spremenjenim osmim in novim
devetim odstavkom 81. člena zakona.
25. člen
(uskladitev podatkov o
nepremičninah in lastnikih)
(1) Ne glede na prvi odstavek spremenjenega 99. člena zakona
se v registru nepremičnin ohranijo podatki o lastnikih, ki jim je geodetska
uprava vpisala EMŠO, če so fizične osebe, oziroma matično številko pravne
osebe, dokler se lastnik v zemljiški knjigi ne vpiše z EMŠO, če je fizična
oseba, oziroma matično številko pravne osebe, pri čemer se za to osebo
uporabljajo določbe tega zakona, ki se nanašajo na lastnika. 
(2) Za stavbe, vpisane v kataster stavb ali register nepremičnin
na dan uveljavitve tega zakona, pri katerih je v registru nepremičnin kot
lastnik dela stavbe vpisana oseba, različna od lastnika parcele, ki je povezana
s stavbo, vpisanega v zemljiškem katastru, se v registru nepremičnin ne glede
na prvi odstavek spremenjenega 99. člena zakona: 
-       
oseba, ki je v registru nepremičnin vpisana kot lastnik dela stavbe,
vodi kot lastnik dela stavbe v etažni lastnini, parcela, na kateri stoji
stavba, pa se vodi kot skupni del stavbe v etažni lastnini, če ima stavba dva ali
več delov, 
-       
oseba, ki je v registru nepremičnin vpisana kot lastnik stavbe, vodi kot
lastnik stavbe, zgrajene na podlagi stavbne pravice, če ima stavba en del
stavbe. 
(3) Če v primeru solastnine solastniški deleži niso določeni,
se vsem solastnikom vpišejo enaki deleži. V primerih iz prve alineje prejšnjega
odstavka se namesto lastnika pri skupnih delih vpiše besedilo »vsakokratni
etažni lastnik«. 
(4) Podatki o lastnikih iz drugega odstavka tega člena se
lahko v registru nepremičnin spreminjajo le na zahtevo novega lastnika ob
predložitvi listine, ki je sposobna za vpis lastništva v zemljiški knjigi, in
izjave do zdaj vpisanega lastnika, da se s spremembo strinja. Če izjava ni
priložena, se sprememba ne izvede. Vsak solastnik lahko zahteva spremembo solastniških
deležev, če za to predloži javno ali po zakonu overjeno listino, iz katere
izhajajo drugačni solastniški deleži. 
(5) O osebah iz prvega in drugega odstavka tega člena se v
registru nepremičnin vodijo podatki iz drugega odstavka spremenjenega 99. člena
zakona. 
(6) Lastnik iz drugega odstavka tega člena: 
-       
lahko zahteva evidentiranje zemljišča pod stavbo v skladu s 64. členom
zakona, 
-       
lahko zahteva vpis stavbe v skladu s spremenjenim 81. členom zakona, 
-       
lahko zahteva spremembe podatkov katastra stavb iz VIII. poglavja
zakona, 
-       
lahko vpiše in spreminja registrske podatke, 
-       
ima vse obveznosti lastnika iz spremenjenega 103., 128. in 129. člena
zakona, 
-       
je stranka v postopku obravnave iz 82. člena zakona.
26. člen
(vodenje podatkov v
registru nepremičnin)
(1) Podatki o nepremičninah in lastnikih iz prejšnjega člena
se vodijo v registru nepremičnin, dokler se v zemljiški knjigi ne vpiše etažna
lastnina ali stavba na podlagi stavbne pravice oziroma se v registru
nepremičnin ne spremenijo podatki o lastnikih delov stavb in parcel tako, da so
podatki o lastništvu na parceli in delih stavbe enaki ne glede na morebitne
različne deleže lastništva. 
(2) Za stavbo, zgrajeno po 1. januarju 2003, ki je
31. maja 2021 vpisana v kataster stavb in je v registru nepremičnin kot
lastnik dela stavbe vpisana oseba, ki je različna od lastnika parcele, ki je
povezana s stavbo, vpisanega v zemljiškem katastru, se 31. maja 2021 v
registru nepremičnin vpisan podatek o lastniku nadomesti s podatkom o lastniku
dela stavbe, ki je vpisan v skladu z določbami šestega, sedmega in osmega
odstavka spremenjenega 75. člena zakona. 
(3) V stavbi, ki je 31. maja 2021 vpisana samo v
registru nepremičnin z dvema ali več deli stavbe, se 31. maja 2021 deli
stavbe združijo v nov del stavbe. Za vodenje podatka o lastniku novega dela
stavbe se smiselno uporabljajo določbe šestega, sedmega in osmega odstavka
spremenjenega 75. člena zakona.
27. člen
(uskladitev poteka mej
občin z mejami parcel)
(1) Za zagotavljanje usklajenega poteka mej občin z mejami
parcel v zemljiškem katastru geodetska uprava najpozneje v šestih mesecih od
uveljavitve tega zakona pošlje občinam predlog poteka mej občin glede na meje
parcel v zemljiškem katastru (v nadaljnjem besedilu: predlog poteka mej občin),
ki ga pripravi na podlagi podatkov, evidentiranih v zemljiškem katastru in
registru prostorskih enot. 
(2) Občine lahko najpozneje v šestih mesecih po prejemu
predloga poteka mej občin posredujejo nov predlog poteka mej občin, izdelan na
zemljiškokatastrskem prikazu. V novem predlogu poteka mej občin lahko
predlagajo drugačen zaris poteka mej občin samo na območju, ki v širini 200 m
poteka na vsaki strani meje, predlagane v predlogu poteka mej občin iz
prejšnjega odstavka. Nov predlog poteka mej občin morajo potrditi pristojni
organi udeleženih občin. 
(3) Če geodetska uprava ne prejme novega predloga poteka mej
občin iz prejšnjega odstavka, se potek meje občin evidentira v zemljiškem
katastru na podlagi predloga poteka mej občin iz prvega odstavka tega člena. 
(4) Če geodetska uprava prejme nov predlog poteka mej občin
iz drugega odstavka tega člena, se potek meje občin evidentira v zemljiškem
katastru in v registru prostorskih enot na podlagi predloga poteka mej občin iz
drugega odstavka tega člena, v registru prostorskih enot pa se uskladijo
podatki o mejah drugih prostorskih enot, ki so določene v okviru občine.
28. člen
(letno obvestilo za leto
2019)
Letno obvestilo iz novega 10.a člena zakona za leto 2019
vsebuje informacije iz tretjega odstavka novega 10.a člena zakona za obdobje
od dneva uveljavitve tega zakona do datuma, navedenega v letnem obvestilu za
leto 2019.
29. člen
(izdaja izvršilnih
predpisov)
(1) Vlada v šestih mesecih od uveljavitve tega zakona izda
predpis iz: 
-       
šestega odstavka spremenjenega 23. člena zakona in 
-       
drugega odstavka spremenjenega 98. člena zakona. 
(2) Minister v šestih mesecih od uveljavitve tega zakona izda
predpis iz: 
-       
desetega odstavka spremenjenega 19. člena zakona, 
-       
sedmega odstavka spremenjenega 23. člena zakona, 
-       
tretjega odstavka novega 61.a člena zakona in 
-       
petega odstavka spremenjenega 79. člena zakona.
30. člen
(prenehanje veljavnosti in
podaljšanje uporabe izvršilnega predpisa)
Z dnem uveljavitve tega zakona prenehajo veljati
2. poglavje »2. DEJANSKA RABA PROSTORA« in 3. do 8. člen Pravilnika o
vsebini in načinu vodenja zbirke podatkov o dejanski rabi prostora (Uradni list
RS, št. 9/04), uporabljajo pa se do 1. junija 2019.
31. člen
(začetek uporabe)
(1) Določbe prvega, šestega, devetega in desetega odstavka
spremenjenega 6. člena zakona se začnejo uporabljati 1. junija 2018. 
(2) Določbe spremenjenega 23. člena zakona se začnejo
uporabljati 1. junija 2019. 
(3) Določbe novega 61.a člena zakona, spremenjenega 79. člena
zakona, spremenjenega sedmega in osmega odstavka 87. člena zakona in spremenjenega
98. člena zakona ter 24. in 25. člen tega zakona se začnejo uporabljati devet
mesecev po uveljavitvi tega zakona. 
(4) Do dneva začetka uporabe določb iz prvega, drugega in
tretjega odstavka tega člena se uporabljajo dosedanji predpisi.
32. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o spremembah in
dopolnitvah Zakona o evidentiranju nepremičnin – ZEN-B (Uradni list RS, št. 33/19) spreminja 30. člen Zakona o
spremembah in dopolnitvah Zakona o evidentiranju nepremičnin – ZEN-A (Uradni
list RS, št. 7/18) tako, da se glasi:
»30. člen
(prenehanje veljavnosti in
podaljšanje uporabe izvršilnega predpisa)
Z dnem uveljavitve tega zakona prenehajo veljati
2. poglavje »2. DEJANSKA RABA PROSTORA« in 3. do 8. člen Pravilnika o
vsebini in načinu vodenja zbirke podatkov o dejanski rabi prostora (Uradni list
RS, št. 9/04), uporabljajo pa se do 31. marca 2020.«;
spreminja 31. člen Zakona o spremembah in
dopolnitvah Zakona o evidentiranju nepremičnin – ZEN-A (Uradni list RS, št. 7/18) tako, da se glasi:
»31. člen
(začetek uporabe)
(1) Določbe prvega, šestega, devetega in desetega odstavka
spremenjenega 6. člena zakona se začnejo uporabljati 1. junija 2018. 
(2) Določbe spremenjenega 23. člena zakona se začnejo uporabljati
1. aprila 2020. 
(3) Določbe novega 61.a člena zakona, spremenjenega 79. člena
zakona, spremenjenega sedmega in osmega odstavka 87. člena zakona in
spremenjenega 98. člena zakona ter 24. in 25. člen tega zakona se začnejo
uporabljati devet mesecev po uveljavitvi tega zakona. 
(4) Do dneva začetka uporabe določb iz prvega, drugega in
tretjega odstavka tega člena se uporabljajo dosedanji predpisi.«;
ter vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.