I. DEL
SPLOŠNA DOLOČBA
1. člen
(vsebina)
S tem zakonom se določajo začasni ukrepi za
zagotavljanje varne, stalne, enakomerne in kakovostne preskrbe z zdravili v
javnih lekarniških zavodih za leti 2023 in 2024.
II. DEL
ZAČASNI UKREPI
2. člen
(zagotavljanje preskrbe z zdravili)
(1) Za zagotavljanje zalog zdravil na
zdravniški recept (v nadaljnjem besedilu: zdravilo), ki jih morajo zagotavljati
javni lekarniški zavodi v skladu z določbami zakona, ki ureja lekarniško
dejavnost, najpozneje v 24 urah od naročila oziroma naslednji delovni dan, se
ne uporabljajo določbe zakona, ki urejajo javno naročanje.
(2) Javni lekarniški zavod nabavi zdravilo
od imetnika dovoljenja za opravljanje dejavnosti z zdravili na debelo, ki ga
določa zakon, ki ureja zdravila (v nadaljnjem besedilu: veletrgovec), ki v času
naročanja razpolaga z zadostno zalogo ustreznih zdravil, tako da na pregleden
način in da neupravičeno ne omejuje konkurence med veletrgovci, veletrgovcu
izda naročilo, ob prevzemu zdravila podpiše dobavni list veletrgovca, zdravilo
izroči pacientu in izstavi fakturo Zavodu za zdravstveno zavarovanje Slovenije.
Naročilo iz prejšnjega stavka lahko izda največ za obdobje do 31. decembra 2024.
(3) Javni lekarniški zavod vodi posebno
evidenco o nabavah zdravil iz prvega odstavka tega člena za namen zagotavljanja
transparentnosti in preglednosti postopka, gospodarne in učinkovite rabe javnih
sredstev, ki vsebuje naslednje podatke:
-       
ime in pravno organizacijsko obliko veletrgovca,
-       
sedež veletrgovca,
-       
vrsto zdravila po ATC klasifikaciji in
-       
vrednost nabave zdravila brez DDV.
(4) Ukrep iz tega člena velja do 31. decembra 2024.
3. člen
(nadzor in kazenske določbe)
(1) Nadzor nad izvajanjem tega zakona
izvaja farmacevtski inšpektor, ki ga določa zakon, ki ureja lekarniško
dejavnost.
(2) Javni lekarniški zavod se kaznuje za
prekršek z globo v višini od 10.000 do 50.000 eurov, če kot naročnik:
-       
nabavi zdravilo od veletrgovca v nasprotju z drugim odstavkom 2. člena tega zakona,
-       
ne vodi evidence v skladu s tretjim odstavkom 2. člena tega zakona.
(3) Odgovorna oseba javnega lekarniškega
zavoda se za prekršek iz prejšnjega odstavka kaznuje z globo od 200 do 1.000
eurov.
III. DEL
PREHODNA IN KONČNA DOLOČBA
4. člen
(dokončanje postopkov)
(1) Postopki za zagotavljanje zalog zdravil
na zdravniški recept, ki jih morajo zagotavljati javni lekarniški zavodi
najpozneje v 24 urah od naročila oziroma naslednji delovni dan v skladu z
določbami zakona, ki ureja lekarniško dejavnost, ki so se začeli pred
uveljavitvijo tega zakona in do uveljavitve tega zakona še niso končani, se
dokončajo po dosedanjih predpisih.
(2) Postopki nabave zdravil iz prvega
odstavka 2. člena tega zakona, ki na dan 31. decembra
2024 še niso končani, se dokončajo v skladu s tem zakonom.
5. člen
(začetek veljavnosti)
Ta zakon začne veljati naslednji dan po
objavi v Uradnem listu Republike Slovenije.
Št. 520-02/23-1/15
Ljubljana, dne 17. julija 2023
EPA 915-IX
Državni zbor
Republike Slovenije
mag. Meira Hot
podpredsednica