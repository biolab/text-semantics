1. člen
Republika Slovenija daje poroštvo za
obveznosti iz domačih in tujih posojil, najetih za financiranje izgradnje
razžveplalne naprave na bloku 5 v Termoelektrarni Šoštanj.
Poroštvo iz prejšnjega odstavka daje Republika
Slovenija pod naslednjimi pogoji:
-      
skupna višina poroštvenih obveznosti, ki
obsegajo vračilo glavnice in obresti iz najetih posojil v ustreznih valutah, ne
sme preseči tolarske protivrednosti 205,000.000 (dvestopet milijonov) DEM,
-      
upnikova terjatev mora biti zavarovana; pogoji
glede vrste in načina zavarovanja se natančneje uredijo s pogodbo med
posojilodajalcem, posojilojemalcem in Republiko Slovenijo;
-      
Republika Slovenija bo izpolnila poroštveno
obveznost v roku desetih delovnih dni po prejemu upnikovega poziva, kateremu
morajo biti priložena dokazila o začetih postopkih izterjave plačila iz vseh
zavarovanj, dogovorjenih v pogodbi iz prejšnje alinee.
2. člen
Investitor izgradnje razžveplalne naprave
na bloku 5 v Termoelektrarni Šoštanj je pri izbiri izvajalcev investicijskih
del dolžan upoštevati pogoje, ki veljajo za oddajo javnih naročil.
Konzorcij se mora vključiti v delo ne glede
na izbor izvajalca pod konkurenčnimi pogoji tako, da bo delež večji kot 50%. (črtan)
Komisijo za izvedbo javnega razpisa in
izbiro najugodnejšega ponudnika za izvajalca del pri izgradnji razžveplalne
naprave na bloku 5 v Termoelektrarni Šoštanj, sestavljajo člani, ki jih
imenujejo investitor in javna podjetja, ki prodajajo električno energijo ter v
imenu Republike Slovenije Vlada Republike Slovenije. Število članov, ki jih v
komisijo imenuje Vlada, je sorazmerno deležu posojil zavarovanih s poroštvom
Republike Slovenije v celotni vrednosti investicije.
3. člen
Poroštvene pogodbe z upniki sklepa oziroma
daje poroštvene izjave minister, pristojen za finance, na podlagi pogodbe o
zavarovanju iz tretje alinee 1. člena tega zakona.
4. člen
V primeru, ko Republika Slovenija izpolni
poroštveno obveznost in plača obveznosti iz posojilne pogodbe, pridobi v
razmerju do investitorja pravico regresiranja izplačanih zneskov in stroškov,
ki so v zvezi s tem nastali.
Vlada Republike Slovenije bo zagotavljala
ceno električne energije na pragu TE Šoštanj v višini, ki ji bo pokrivala tudi
lastni delež sredstev za investicijo in odplačilo obveznosti iz najetih
posojil.
4.a člen
V primeru, da so upniki mednarodne finančne
institucije, katerih članica je Republika Slovenija, se poroštvena obveznost
Republike Slovenije določi v skladu s pravili teh mednarodnih institucij.

Zakon o poroštvu Republike
Slovenije za najetje posojil za izgradnjo razžveplalne naprave na bloku 5 TE
Šoštanj (Uradni list RS, št. 33/95)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah zakona o
poroštvu Republike Slovenije za najetje posojil za izgradnjo razžveplalne
naprave na bloku 5 TE Šoštanj – ZPNPIR-A (Uradni list RS, št. 41/96)
vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.