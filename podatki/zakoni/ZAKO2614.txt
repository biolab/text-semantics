UVODNE DOLOČBE
1. člen
Ta zakon ureja položaj, delovanje,
dejavnost ter financiranje Mladinskega sveta Slovenije in mladinskih svetov
lokalnih skupnosti.
2. člen
Mladinski svet Slovenije je prostovoljno
združenje nacionalnih mladinskih organizacij, ki imajo status organizacij v javnem
interesu v mladinskem sektorju v skladu z zakonom, ki ureja javni interes v
mladinskem sektorju.
V mladinski svet lokalne skupnosti se
združujejo mladinske organizacije, opredeljene v zakonu, ki ureja javni interes
v mladinskem sektorju, ki imajo najmanj 90 odstotkov članstva v starosti do 29
let in 70 odstotkov članov vodstva v starosti od 15. do dopolnjenega 29. leta
in sedež v tej samoupravni lokalni skupnosti. Članice mladinskega sveta lokalne
skupnosti, ki so hkrati združene v zvezo mladinskih organizacij na lokalni
ravni, imajo lahko v mladinskem svetu lokalne skupnosti le skupnega
predstavnika.
Združevanje v Mladinski svet Slovenije in
mladinske svete lokalnih skupnosti temelji na načelih svobodnega združevanja,
enakopravnosti in vzajemnega spoštovanja avtonomnosti vsake mladinske
organizacije. Mladinski svet Slovenije in mladinski sveti lokalnih skupnosti
zastopajo interese mladinskih organizacij, ki so v njih včlanjene.
Mladinski svet Slovenije pri svojem delu
sodeluje tudi z mladinskimi sveti lokalnih skupnosti in drugimi organizacijami
v mladinskem sektorju, ki niso njihove članice, ter drugimi subjekti v skladu z
internimi in drugimi poslovnimi akti.
STATUSNA OPREDELITEV MLADINSKIH SVETOV
3. člen
Mladinski svet Slovenije in mladinski svet
lokalne skupnosti sta pravni osebi zasebnega prava s pravicami, obveznostmi in
odgovornostmi, ki jih določata zakon in temeljni akt.
4. člen
Mladinski svet Slovenije in mladinski sveti
lokalnih skupnosti imajo temeljni akt, s katerim uredijo:
-      
ime in sedež;
-      
cilje in načela po katerih delujejo;
-      
podrobnejše pogoje in način včlanjevanja,
prenehanje članstva ter prenehanje sveta;
-      
organe, njihovo sestavo, način volitev in
razrešitev njihovih članov ter mandatno dobo in pristojnosti organov;
-      
način zagotavljanja javnosti dela;
-      
naloge in dejavnosti, ki jih opravljajo, in
zastopanje v pravnem prometu;
-      
vire materialnih sredstev in način nadzora nad
razpolaganjem s sredstvi;
-      
način sprejemanja sprememb in dopolnitev
temeljnega akta;
-      
druga vprašanja, pomembna za opravljanje dejavnosti
in poslovanja v skladu z zakonom ter njenimi cilji in načeli.
Temeljni akt sprejmejo Mladinski svet
Slovenije in mladinski sveti lokalnih skupnosti z dvetretjinsko večino svojih
članov.
POOBLASTILA IN DEJAVNOST
5. člen
Mladinski svet Slovenije in mladinski svet
lokalne skupnosti v skladu s temeljnim aktom:
-      
izvaja ali sodeluje pri izvajanju mladinskega
dela in drugih dejavnosti na področjih mladinskega sektorja v skladu z zakonom,
ki ureja javni interes v mladinskem sektorju;
-      
zagotavlja pogoje za delovanje in razvoj
interesnih oblik združevanja mladih;
-      
omogoča sodelovanje mladih pri sprejemanju
zakonskih in drugih predpisov, ki vplivajo na življenje in delo mladih;
-      
opravlja druge naloge za uveljavljanje
interesov mladih, opredeljenih s temeljnim aktom.
6. člen
Vlada, ministrstva in drugi državni organi
ter organi lokalnih skupnosti morajo pred določanjem predlogov zakonov in
drugih predpisov, ki neposredno vplivajo na življenje in delo mladih, o tem
obvestiti Mladinski svet Slovenije oziroma mladinske svete lokalnih skupnosti.
FINANCIRANJE
7. člen
Sredstva za delovanje pridobiva Mladinski
svet Slovenije in mladinski svet lokalne skupnosti:
-      
iz proračuna Republike Slovenije in proračunov
lokalnih skupnosti na podlagi predloženega programa,
-      
s članarino,
-      
iz naslova premoženjskih pravic,
-      
z darili in volili,
-      
s prispevki donatorjev,
-      
iz lastne dejavnosti,
-      
iz drugih virov.
8. člen
Mladinski svet Slovenije in mladinski sveti
lokalnih skupnosti lahko neposredno opravljajo pridobitno dejavnost pod pogoji,
ki jih za opravljanje te dejavnosti določa zakon.
Pridobitna dejavnost mora biti določena v
temeljnem aktu in mora biti povezana z nameni in nalogami Mladinskega sveta
Slovenije in mladinskih svetov lokalnih skupnosti ter se lahko opravlja v
obsegu, potrebnem za njihovo doseganje.
Prihodki iz pridobitnih dejavnosti ne smejo
predstavljati pretežnega dela vseh prihodkov Mladinskega sveta Slovenije in
mladinskih svetov lokalnih skupnosti.
Presežek prihodkov nad odhodki, ki je
dosežen z neposrednim opravljanjem pridobitne dejavnosti, se sme uporabiti le
za doseganje namenov in nalog Mladinskega sveta Slovenije in mladinskih svetov
lokalnih skupnosti, v skladu s temeljnim aktom.
Vsaka delitev premoženja Mladinskega sveta
Slovenije in mladinskih svetov lokalnih skupnosti med njegove člane je nična.
9. člen
Finančno in materialno poslovanje in
razpolaganje s pridobljenimi sredstvi poteka pod pogoji in na način, določen s
tem zakonom in akti Mladinskega sveta Slovenije in mladinskih svetov lokalnih
skupnosti.
Za finančno in materialno poslovanje
Mladinskega sveta Slovenije in mladinskih svetov lokalnih skupnosti se smiselno
uporabljajo določbe zakona, ki ureja društva.
Nadzor nad zakonitostjo, namembnostjo,
gospodarno in učinkovito porabo javnih sredstev, ki jih Mladinski svet
Slovenije in mladinski sveti lokalnih skupnosti prejmejo za izvajanje
dejavnosti, opravlja računsko sodišče.
REGISTRACIJA IN PRENEHANJE
10. člen
Za registracijo Mladinskega sveta Slovenije
in mladinskih svetov lokalnih skupnosti je pristojen organ, ki je pristojen za
registracijo društva v skladu z zakonom, ki ureja društva.
O pritožbah zoper odločbe pristojnega
organa odloča ministrstvo, pristojno za šolstvo in šport.
O zahtevi za registracijo, odločitvi
pristojnega organa in spremembah temeljnega akta ali zastopnika se smiselno
uporabljajo določbe zakona, ki ureja društva.
11. člen
Register Mladinskega sveta Slovenije in
mladinskih svetov lokalnih skupnosti vodi in upravlja ministrstvo, pristojno za
šolstvo in šport.
Podatki, vpisani v register Mladinskega
sveta Slovenije in mladinskih svetov lokalnih skupnosti, so javni.
12. člen
Mladinski svet Slovenije in mladinski sveti
lokalnih skupnosti lahko prenehajo po volji članov.
13. člen
Mladinski svet Slovenije in mladinski sveti
lokalnih skupnosti lahko sprejmejo sklep o prenehanju.
O sklepu iz prejšnjega odstavka mora
zastopnik Mladinskega sveta Slovenije in mladinskih svetov lokalnih skupnosti v
30 dneh obvestiti pristojni organ.
Sklepu mora biti priloženo poročilo o
razpolaganju s sredstvi, iz katerega je razviden obseg sredstev, način
poravnave obveznosti, višina javnih sredstev in njihova vrnitev proračunu ter
prenos premoženja na državo ali lokalno skupnost.
O ravnanju pristojnih organov v primeru
prenehanja Mladinskega sveta Slovenije in mladinskih svetov lokalnih skupnosti
po volji članov in prenosu premoženja se smiselno uporabljajo določbe zakona,
ki ureja društva.
NADZOR NAD IZVAJANJEM ZAKONA IN KAZENSKE DOLOČBE
13.a člen
Nadzor nad izvajanjem določb tega zakona
izvajajo organi, ki so pristojni za nadzor nad izvajanjem zakona, ki ureja
društva.
14. člen
Z globo od 1000 do 2000 eurov se za
prekršek kaznuje svet, ki:
1.    
prekoračuje področje dejavnosti, določene s
temeljnim aktom (4. člen);
2.    
opravlja dejavnost, ki ni v skladu z nameni in
nalogami sveta (drugi odstavek 8. člena);
3.    
ne porabi ustvarjenega presežka prihodkov nad
odhodki za izvajanje osnovne dejavnosti sveta (četrti odstavek 8. člena);
4.    
neresnično izkazuje podatke o
finančno-materialnem poslovanju (drugi odstavek 9. člena);
5.    
spremeni temeljni akt ali zastopnika društva in
ne vloži zahteve za spremembo registracije (tretji odstavek 10. člena).
Z globo od 200 do 400 eurov se kaznuje za
prekršek iz prejšnjega odstavka tudi zastopnik sveta.

Zakon o mladinskih svetih – ZMS (Uradni list
RS, št. 70/00)
vsebuje naslednje prehodne in končno določbo:
»PREHODNE IN KONČNA DOLOČBA
15. člen
Mladinski svet Slovenije, ki je bil
ustanovljen 25. aprila 1990 in od 21. aprila 1995 vpisan v poslovnem registru
Slovenije pod identifikacijsko matično številko 5623545, se preoblikuje v
Mladinski svet Slovenije iz prvega odstavka 3. člena tega zakona. Akt o
preoblikovanju sprejme zbor Mladinskega sveta Slovenije najkasneje v šestih mesecih
po uveljavitvi tega zakona.
V aktu o preoblikovanju se opredelijo
spremembe, ki so nujne za izvedbo preoblikovanja in so v skladu z določbami
tega zakona. V aktu se določi tudi prenos premoženja in prehod zaposlenih ter
rok za izvolitev novih organov Mladinskega sveta Slovenije.
Do izvolitve novih organov vodita Mladinski
svet Slovenije dosedanji predsednik in izvršni odbor.
Mladinski svet Slovenije iz prvega odstavka
3. člena tega zakona obstaja od vpisa preoblikovanja v register.
16. člen
Zakon začne veljati osmi dan po objavi v
Uradnem listu Republike Slovenije.«.

Zakon o spremembah in dopolnitvah Zakona o
mladinskih svetih – ZMS-A (Uradni list RS, št. 42/10)
vsebuje naslednjo prehodno in končno določbo:
»PREHODNA IN KONČNA DOLOČBA
9. člen
Članice Mladinskega sveta Slovenije morajo
izpolniti pogoje za članstvo v skladu s prvim odstavkom 2. člena zakona v treh
letih po uveljavitvi zakona, ki ureja javni interes v mladinskem sektorju.
Članice mladinskih svetov lokalnih
skupnosti morajo izpolniti pogoje za članstvo v skladu z drugim odstavkom
2. člena zakona v treh letih po uveljavitvi tega zakona.
Članici, ki ne izpolni pogojev iz prvega in
drugega odstavka tega člena, preneha članstvo v Mladinskem svetu Slovenije
oziroma v mladinskem svetu lokalne skupnosti.
10. člen
Ta zakon začne veljati petnajsti dan po
objavi v Uradnem listu Republike Slovenije.«.