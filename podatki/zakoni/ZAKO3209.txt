I. SPLOŠNE DOLOČBE
1. člen
(vsebina zakona)
Ta zakon ureja splošna načela inšpekcijskega nadzora, organizacijo
inšpekcij, položaj, pravice in dolžnosti inšpektorjev, pooblastila inšpektorjev,
postopek inšpekcijskega nadzora, inšpekcijske ukrepe in druga vprašanja,
povezana z inšpekcijskim nadzorom.
2. člen
(inšpekcijski nadzor)
Inšpekcijski nadzor je nadzor nad izvajanjem oziroma spoštovanjem
zakonov in drugih predpisov.
Inšpekcijski nadzor izvršujejo inšpektorice oziroma inšpektorji
(v nadaljnjem besedilu: inšpektorji) kot uradne osebe s posebnimi pooblastili
in odgovornostmi.
3. člen
(uporaba zakona)
Za inšpekcije, katerih delovanje urejajo posebni zakoni, se
ta zakon uporablja samo glede tistih vprašanj, ki niso urejena s posebnimi
zakoni.
Glede vseh postopkovnih vprašanj, ki niso urejena s tem
zakonom ali s posebnim zakonom iz prejšnjega odstavka, se uporablja zakon, ki
ureja splošni upravni postopek.
Inšpektorji pri opravljanju nalog inšpekcijskega nadzora
izrekajo ukrepe, določene v skladu s tem in s posebnimi zakoni.
Ta zakon, razen določb o organizaciji (od 8. do vključno 11. člena),
se uporablja tudi za inšpekcijski nadzor, ki ga izvajajo organi lokalnih
skupnosti, kolikor ni z zakonom, ki ureja lokalno samoupravo, ali z drugim
zakonom določeno drugače.
Ta zakon se ne uporablja za upravno inšpekcijo, inšpekcijo za
sistem javnih uslužbencev, proračunsko inšpekcijo in druge oblike notranjega
upravnega nadzora nad poslovanjem državnih organov in organov lokalnih
skupnosti.
Za upravno inšpekcijo, inšpekcijo za sistem javnih uslužbencev,
inšpekcijo za plače v javnem sektorju in proračunsko inšpekcijo veljajo določbe
od 1. do 20. člena in 24. člen tega zakona.
II. NAČELA
4. člen
(načelo samostojnosti)
Inšpektorji so pri opravljanju nalog inšpekcijskega nadzora v
okviru svojih pooblastil samostojni.
5. člen
(načelo varstva javnega interesa in varstva zasebnih interesov)
Inšpektorji opravljajo naloge inšpekcijskega nadzora z namenom
varovanja javnega interesa ter interesov pravnih in fizičnih oseb.
6. člen
(načelo javnosti)
Inšpektorji na podlagi in v mejah pooblastila predstojnika
obveščajo javnost o svojih ugotovitvah ter ukrepih, če je to potrebno, da se
zavarujejo pravice pravnih ali fizičnih oseb, ter v primerih, kadar je to
potrebno za zagotovitev spoštovanja pravnega reda oziroma njihovih odločb.
7. člen
(načelo sorazmernosti)
Inšpektorji morajo opravljati svoje naloge tako, da pri izvrševanju
svojih pooblastil posegajo v delovanje pravnih in fizičnih oseb le v obsegu, ki
je nujen za zagotovitev učinkovitega inšpekcijskega nadzora.
Pri izbiri ukrepov inšpektor ob upoštevanju teže kršitve izreče
ukrep, ki je za zavezanca ugodnejši, če je s tem dosežen namen predpisa.
Pri določitvi roka za odpravo nepravilnosti mora inšpektor upoštevati
težo kršitve, njene posledice za javni interes in okoliščine, od katerih je
odvisno, v kolikšnem času lahko fizična ali pravna oseba, pri kateri inšpektor
opravlja nadzor (v nadaljnjem besedilu: zavezanec), ob dolžni skrbnosti odpravi
nepravilnosti.
III. ORGANIZACIJA
8. člen
(organizacija inšpekcij)
Inšpektorji delujejo v okviru inšpekcij, ki se organizirajo za
posamezno upravno področje.
Inšpekcije delujejo v inšpektoratih, ki imajo status organa v
sestavi ministrstva. Če v inšpektoratu deluje več inšpekcij, se oblikujejo
ustrezne notranje organizacijske enote v skladu s predpisi, ki urejajo notranjo
organizacijo in sistemizacijo v organih državne uprave.
Izjemoma lahko inšpekcija deluje v organu v sestavi ministrstva,
ki ni inšpektorat, oziroma v drugem organu, če tako določa poseben zakon ali
uredba.
9. člen
(vodenje inšpekcije)
Predstojnica oziroma predstojnik (v nadaljnjem besedilu: predstojnik)
inšpektorata je glavna inšpektorica oziroma glavni inšpektor (v nadaljnjem
besedilu: glavni inšpektor).
10. člen
(pristojnost glavnega inšpektorja)
Glavni inšpektor vodi in predstavlja inšpektorat, organizira in
koordinira delo inšpektorjev ter v okviru svojih pooblastil odgovarja za
zakonitost, kakovost in učinkovitost dela inšpekcije.
Glavni inšpektor določi letni načrt izvajanja nalog
inšpekcijskega nadzora ter način dodeljevanja zadev posameznim inšpektorjem v
skladu s predpisi, ki urejajo upravno poslovanje.
Glavni inšpektor mora pristojnemu ministru in Inšpekcijskemu
svetu posredovati letna poročila, ki vključujejo zlasti podatke o številu
zadev, o času reševanja posamezne zadeve, o spoštovanju rokov pri reševanju
posameznih zadev in o realizaciji letnih načrtov dela.
Glavni inšpektor lahko namesto poročila iz prejšnjega
odstavka predloži pristojnemu ministru in Inšpekcijskemu svetu letno poročilo,
izdelano v skladu s posebnim zakonom, če to poročilo vsebuje podatke iz
prejšnjega odstavka.
V primerih, ko inšpekcija deluje znotraj organa, ki ni
inšpektorat, pristojnosti glavnega inšpektorja iz drugega, tretjega in četrtega
odstavka tega člena opravlja predstojnik organa.
11. člen
(koordinacija delovanja inšpekcij)
Za medsebojno koordinacijo dela in doseganje večje
učinkovitosti različnih inšpekcij se ustanovi Inšpekcijski svet kot stalno
medresorsko delovno telo, ki ga vodi minister, pristojen za upravo, ali oseba,
ki jo minister pooblasti.
Člani Inšpekcijskega sveta so glavni inšpektorji in
predstojniki organov oziroma poslovodni organi oseb javnega prava, v katerih
deluje inšpekcija, oziroma osebe, ki jih predstojnik oziroma poslovodni organ
pooblasti.
Inšpekcijski svet opravlja naloge, povezane z doseganjem
večje učinkovitosti in usklajenosti delovanja inšpekcij, tako da usklajuje
skupno izvajanje nalog inšpekcijskega nadzora različnih inšpekcij, obravnava
skupna vprašanja glede delovanja inšpekcij, obravnava vprašanja, povezana z
usposabljanjem v inšpekcijah, obravnava in usklajuje oziroma načrtuje ukrepe za
zagotovitev informacijske podpore inšpekcijam.
Inšpekcijski svet sodeluje z reprezentativnimi sindikati v
organih glede vprašanj, ki se nanašajo na delovnopravni položaj inšpektorjev.
Vprašanja, povezana z delom Inšpekcijskega sveta, se uredijo
v poslovniku, ki ga sprejme Inšpekcijski svet v soglasju z vlado.
11.a člen
(letni program dela)
Inšpektorat oziroma inšpekcija, ki deluje znotraj organa, ki
ni inšpektorat, za zagotavljanje učinkovitega izvajanja nalog inšpekcijskega
nadzora sprejme letni program dela, s katerim določi vsebino in obseg izvajanja
inšpekcijskega nadzora. Pri določitvi letnega programa dela izhaja tudi iz
ugotovitev v že izvedenih inšpekcijskih nadzorih in ocene, da na posameznem
področju obstaja večja verjetnost nespoštovanja oziroma kršitve zakonov in
drugih predpisov.
Minister, pristojen za upravo, do 1. marca tekočega leta
seznani vlado s strateškimi usmeritvami in prioritetami, ki izhajajo iz
sprejetih letnih programov dela iz prejšnjega odstavka.
IV. POLOŽAJ, PRAVICE IN DOLŽNOSTI INŠPEKTORJEV
12. člen
(pogoji za opravljanje nalog inšpekcijskega nadzora)
Če ni s predpisi o posamezni inšpekciji drugače določeno, je
lahko za inšpektorja imenovana oseba, ki ima:
-       
predpisano izobrazbo v skladu z zakonom, ki ureja sistem javnih
uslužbencev,
-       
ustrezne delovne izkušnje, določene s predpisi, ki urejajo notranjo
organizacijo in sistemizacijo v organih državne uprave, in
-       
strokovni izpit za inšpektorja.
Izjemoma se za inšpektorja lahko imenuje oseba, ki nima
strokovnega izpita za inšpektorja, vendar mora ta izpit opraviti najkasneje v šestih
mesecih od dneva imenovanja za inšpektorja.
Inšpektor, ki nima strokovnega izpita za inšpektorja, lahko
opravlja posamezna strokovna dejanja (kot na primer: priprava analiz,
informacij itd.) na področju inšpekcijskega nadzora.
Inšpektor se mora stalno usposabljati za opravljanje svojih
nalog v skladu s programom, ki ga predpiše predstojnik.
12.a člen
(strokovni izpit za inšpektorja)
Strokovni izpit za inšpektorja je sestavljen iz naslednjih
področij:
-       
upravni postopek in upravni spor,
-       
postopek vodenja in odločanja o prekrških in
-       
postopek inšpekcijskega nadzora.
Podrobnejši program strokovnega izpita za inšpektorja,
postopek opravljanja, način in postopek prijave, izpitni red, način priznavanja
vsebin opravljenih izpitov ali preizkusov znanja in druga vprašanja, povezana s
strokovnim izpitom za inšpektorja, določi minister, pristojen za upravo.
12.b člen
(pristop k strokovnemu izpitu za inšpektorja)
Strokovni izpit za inšpektorja se opravlja pred izpitno
komisijo. Izpraševalce imenuje minister, pristojen za upravo, izmed
strokovnjakov za posamezna izpitna področja.
Kandidat lahko k strokovnemu izpitu za inšpektorja na stroške
organa pristopi največ dvakrat, pri čemer se kot pristop k izpitu šteje
opravljanje izpita v celoti.
Šteje se, da je inšpektor, ki je opravil strokovni izpit za
inšpektorja, opravil tudi strokovni izpit iz upravnega postopka in preizkus
znanja za vodenje in odločanje v prekrškovnem postopku.
Šteje se, da je uradnik, ki je opravil strokovni izpit iz
upravnega postopka in preizkus znanja za vodenje in odločanje v prekrškovnem
postopku, opravil del strokovnega izpita za inšpektorja, ki po vsebini ustreza
opravljenemu strokovnemu izpitu.
Šteje se, da ima oseba opravljen strokovni izpit za
inšpektorja, če ima opravljen pravniški državni izpit.
12.c člen
(vodenje evidenc o strokovnih izpitih za inšpektorja)
Ministrstvo, pristojno za upravo, vodi evidenco prijav na
strokovni izpit za inšpektorja in evidenco opravljenih strokovnih izpitov za
inšpektorja.
V evidenci iz prejšnjega odstavka ministrstvo, pristojno za
upravo, za potrebe izvajanja strokovnih izpitov po tem zakonu kot upravljavec
osebnih podatkov upravlja in obdeluje naslednje osebne podatke:
-       
osebno ime,
-       
naslov stalnega ali začasnega prebivališča,
-       
EMŠO,
-       
strokovni naziv in
-       
naziv organa, kjer je oseba zaposlena.
Podatki iz evidence iz prvega odstavka tega člena se
uporabljajo za izdajanje javnih listin o opravljenih strokovnih izpitih, za
javne uslužbence pa se povezujejo tudi s centralno kadrovsko evidenco.
13. člen
(posledice v primeru, da inšpektor strokovnega izpita ne
opravi)
Inšpektorju, ki v roku šestih mesecev po sklenitvi pogodbe o
zaposlitvi, iz razlogov, ki so na njegovi strani, ne opravi strokovnega izpita,
delovno razmerje preneha. Med razloge, ki so na strani inšpektorja, ne šteje
upravičena odsotnost z dela zaradi bolezni oziroma druga odsotnost, daljša od
enega meseca, v času katere prejema nadomestilo plače v skladu z zakonom.
Inšpektorja, ki je premeščen in v roku šestih mesecev po
premestitvi ne opravi strokovnega izpita za inšpektorja iz razlogov, ki so na
njegovi strani, se premesti na delovno mesto, za katero izpolnjuje pogoje. Če
takega delovnega mesta ni, se inšpektorja premesti po postopku, kot je določen
za premestitev iz poslovnih razlogov.
14. člen
(varovanje položaja inšpektorja)
Inšpektorja se ne sme zaradi delovnih potreb brez njegovega soglasja
premestiti na drugo delovno mesto, za katero ni določeno izvrševanje inšpekcijskih
pooblastil.
15. člen
(omejitev opravljanja dejavnosti)
Inšpektor ne sme opravljati dejavnosti oziroma ne sme opravljati
dela za drugega delodajalca na področju, na katerem opravlja naloge inšpekcijskega
nadzora, razen če gre za znanstveno ali pedagoško delo.
16. člen
(varovanje poslovne in druge tajnosti ter tajnosti vira)
Inšpektor mora varovati tajnost, s katero se seznani pri opravljanju
nalog inšpekcijskega nadzora. Dolžnost varovanja tajnosti traja tudi po
prenehanju delovnega razmerja inšpektorja.
Inšpektor je dolžan varovati tajnost vira prijave in vira drugih
informacij, na podlagi katerih opravlja inšpekcijski nadzor.
17. člen
(posebne odgovornosti inšpektorjev)
Inšpektor je posebej odgovoren:
-       
če pri opravljanju nalog nadzora opusti izvršitev nalog oziroma ne sprejme
ustreznih ukrepov, ki jih je skladno z zakonom dolžan izvršiti oziroma
sprejeti;
-       
če ne poda prijave oziroma ne obvesti pristojnih organov o kršitvah
zakonov ali drugih predpisov, ki jih je ugotovil pri izvrševanju nalog inšpekcijskega
nadzora;
-       
če opravlja dejavnost oziroma dela iz 15. člena tega zakona.
Kršitev posebnih odgovornosti šteje za hudo kršitev
obveznosti iz delovnega razmerja.
17.a člen
(položaj inšpektorja kot priče)
Če inšpektor pred sodiščem nastopa kot priča v zvezi z
inšpekcijskim postopkom, lahko ne glede na določbe zakonov, ki urejajo postopke
pred sodišči, namesto prebivališča navede naslov in naziv enote organa, kjer
opravlja delo, in se identificira s službeno izkaznico.
V. POOBLASTILA INŠPEKTORJA
18. člen
(opravljanje nalog inšpekcijskega nadzora)
Inšpektor pri opravljanju nalog inšpekcijskega nadzora
samostojno vodi postopek ter izdaja odločbe in sklepe v upravnem in
prekrškovnem postopku.
Inšpektor je pri opravljanju nalog inšpekcijskega nadzora
dolžan upoštevati navodila in usmeritve predstojnika oziroma nadrejenega.
Pooblastilo za opravljanje nalog inšpekcijskega nadzora se
izkazuje s službeno izkaznico, ki jo izda minister, pristojen za področje, na
katerem deluje inšpekcija.
Splošno obliko izkaznice ter postopek za njeno izdajo predpiše
minister, pristojen za upravo, če poseben zakon ne določa drugače.
Službeno izkaznico občinskega inšpektorja izda župan občine,
v kateri deluje občinska inšpekcija. V primerih, ko občinska inšpekcija deluje
v okviru medobčinskega inšpektorata in opravlja inšpekcijsko nadzorstvo za več
občin, izda izkaznico občinskega inšpektorja župan občine, v kateri ima sedež
medobčinski inšpektorat.
19. člen
(pooblastila inšpektorja)
Pri opravljanju nalog inšpekcijskega nadzora ima inšpektor
pri fizični ali pravni osebi, pri kateri opravlja inšpekcijski nadzor, pravico:
-       
pregledati prostore, objekte, postroje, naprave, delovna sredstva,
napeljave, predmete, blago, snovi, poslovne knjige, pogodbe, listine in druge
dokumente ter poslovanje in dokumentacijo državnih organov, gospodarskih družb,
zavodov, drugih organizacij in skupnosti ter zasebnikov,
-       
vstopiti na parcele in zemljišča fizičnih in pravnih oseb,
-       
pregledati poslovne knjige, pogodbe, listine in druge dokumente ter
poslovanje in dokumentacijo, kadar se vodijo in hranijo na elektronskem mediju
ter zahtevati izdelavo njihove pisne oblike, ki mora verodostojno potrjevati
elektronsko obliko,
-       
zaslišati stranke in priče v upravnem postopku,
-       
pregledati listine, s katerimi lahko ugotovi istovetnost oseb,
-       
brezplačno pridobiti in uporabljati osebne in druge podatke iz uradnih
evidenc in drugih zbirk podatkov, ki so potrebni za izvedbo inšpekcijskega nadzora,
-       
brezplačno vzeti vzorce blaga in opraviti preiskave vzetih vzorcev,
-       
brezplačno vzeti vzorce materialov in opreme za potrebe preiskav,
-       
fotografirati ali posneti na drug nosilec vizualnih podatkov osebe,
prostore, objekte, postroje, napeljave in druge predmete iz prve alinee,
-       
reproducirati listine, avdiovizualne zapise in druge dokumente,
-       
zaseči predmete, dokumente in vzorce v zavarovanje dokazov,
-       
opraviti navidezni nakup na način, da se po opravljenem nakupu izkaže s
službeno izkaznico, če se na ta način lahko ugotovijo znaki prekrška oziroma
podatki o kršitelju,
-       
opraviti druga dejanja, ki so v skladu z namenom inšpekcijskega nadzora.
Pravne in fizične osebe, zoper katere se ne vodi inšpekcijski
postopek, in ki razpolagajo z domnevnimi dokazi oziroma drugimi, tudi osebnimi
podatki, potrebnimi za izvedbo inšpekcijskega nadzora, morajo na zahtevo
inšpektorja posredovati dokaze in druge, tudi osebne podatke, oziroma morajo
omogočiti zaslišanje prič za pridobitev teh dokazov ali drugih, tudi osebnih
podatkov, najkasneje v treh dneh od prejema njegove zahteve.
Pri opravljanju nalog inšpekcijskega nadzora lahko inšpektor
za največ 15 dni odvzame dokumentacijo, ki jo potrebuje za obravnavanje
dejanskega stanja v obravnavani zadevi, če meni, da obstaja utemeljen sum kršitev
zakonov ali drugih predpisov, in če s tem ne ovira dejavnosti fizične ali
pravne osebe. O odvzemu dokumentacije izda inšpektor potrdilo. Dokumentacije državnih
organov, ki je določena kot tajna, inšpektor ne sme odvzeti.
20. člen
(vstop v prostore, objekte in k napravam zavezanca)
Inšpektor ima pravico brez predhodnega obvestila ter brez
dovoljenja zavezanca oziroma njegove odgovorne osebe, ne glede na delovni čas,
vstopiti v prostore in objekte, na zemljišča in parcele ter k opremi in
napravam iz prejšnjega člena, če z zakonom ni drugače določeno.
Zavezanec lahko inšpektorju, ki nima odločbe pristojnega sodišča,
odkloni vstop v stanovanjske prostore.
Če zavezanec brez upravičenih razlogov ne dovoli vstopa v
prostore ali objekte, kjer se dejavnost opravlja, ima inšpektor pravico
vstopiti v prostor mimo volje zavezanca ob pomoči policije. Stroške vstopa in morebitno
škodo, ki pri tem neizogibno nastane, nosi zavezanec.
21. člen
(vstop v poslovne in druge prostore, ki ne pripadajo zavezancu)
Lastnica oziroma lastnik (v nadaljnjem besedilu: lastnik) ali
posestnica oziroma posestnik (v nadaljnjem besedilu: posestnik) poslovnih,
proizvodnih ali drugih prostorov in zemljišča, ki jih je v okviru postopka inšpekcijskega
nadzora potrebno ogledati, ker obstaja utemeljen sum, da zavezanec v njih
opravlja dejavnosti ali da se tam nahajajo stvari zavezanca, ki so predmet inšpekcijskega
nadzora, mora dopustiti, da se opravi ogled.
Oseba iz prejšnjega odstavka sme odkloniti ogled v primeru:
-       
da gre za stanovanjske prostore, pa inšpektor nima ustrezne sodne odločbe,
-       
da bi z ogledom spravila sebe v hudo sramoto, občutno premoženjsko škodo
ali v kazenski pregon,
-       
da bi z ogledom prekršila dolžnost ali pravico varovati poslovno,
poklicno, umetniško ali znanstveno tajnost, ali
-       
v drugih primerih, pri katerih bi z ogledom bila kršena dolžnost, da
mora ohraniti kot tajnost tisto, kar je izvedela kot duhovnik, odvetnik,
zdravnik oziroma pri opravljanju drugega poklica ali dejavnosti, ki vsebuje
enako obveznost.
Če oseba iz prvega odstavka tega člena brez opravičenih razlogov
ne dovoli ogleda, se zoper njo lahko uporabijo enaki ukrepi, kot zoper pričo,
ki noče pričati, če pa kljub temu ne dovoli ogleda, se lahko ogled opravi tudi
proti njeni volji.
Če oseba iz prvega odstavka tega člena brez opravičenih razlogov
ne dovoli ogleda ali te osebe ni mogoče najti, pa obstaja nevarnost, da bi bili
dokazi, ki se predvidoma nahajajo v prostorih iz prvega odstavka tega člena uničeni
ali odtujeni, preden bi bilo mogoče opraviti ogled teh prostorov, lahko inšpektor
te prostore zapečati do oprave ogleda, vendar največ za sedem dni oziroma do
trenutka, ko se ta oseba najde. O tem izda inšpektor poseben sklep.
Zoper sklep iz prejšnjega odstavka je dovoljena pritožba v 15
dneh od vročitve sklepa. Pritožba zoper sklep ne zadrži njegove izvršitve.
22. člen
(pregled stanovanjskih prostorov zavezanca)
Če mora inšpektor pri opravljanju nalog inšpekcijskega nadzora
pregledati posamezne prostore v stanovanju, pa temu lastnik oziroma uporabnik
nasprotuje, si mora za pregled teh prostorov pridobiti odločbo pristojnega sodišča.
Sodišče dovoli ogled prostorov iz prejšnjega odstavka, če
obstajajo razlogi za sum,
-       
da se v stanovanju opravlja nedovoljena dejavnost,
-       
da se v stanovanju opravlja dejavnost v nasprotju s predpisi,
-       
da se v stanovanju hranijo predmeti, živali ali druge stvari v nasprotju
s predpisi, ali
-       
da bodo pri ogledu stanovanja oziroma posameznih stvari v stanovanju
ugotovljene druge kršitve predpisov.
Pri pregledu stanovanjskega prostora v skladu s prejšnjim
odstavkom morata biti navzoči dve polnoletni osebi kot priči. Pregled
stanovanjskega prostora je omejen na del stanovanjskega prostora, ki ga je
treba pregledati za dosego namena inšpekcijskega nadzora.
23. člen
(nemoteno opravljanje nalog inšpekcijskega nadzora)
Zavezanec mora inšpektorju omogočiti nemoteno opravljanje
nalog inšpekcijskega nadzora.
Če inšpektor pri opravljanju nalog inšpekcijskega nadzora naleti
na fizični odpor ali če tak odpor pričakuje, lahko zahteva pomoč policije.
Policisti nudijo pomoč inšpektorjem skladno z določbami
zakona, ki ureja policijo.
VI. POSTOPEK PRI OPRAVLJANJU NALOG INŠPEKCIJSKEGA NADZORA
24. člen
(stranke v postopku)
Inšpektor mora obravnavati prijave, pritožbe, sporočila in
druge vloge v zadevah iz svoje pristojnosti in vlagatelje na njihovo zahtevo
obvestiti o svojih ukrepih najkasneje po opravljenem nadzoru in sprejetem zadnjem
ukrepu oziroma ustavitvi postopka.
Ne glede na določbe zakona o splošnem upravnem postopku mora
inšpektor obravnavati tudi anonimne prijave.
Če inšpektor v postopku ugotovi, da je prijava lažna,
postopek ustavi. Šteje se, da je prijava lažna, če jo vlagatelj vloži, čeprav
ve, da zavezanec ni kršil zakona ali drugega predpisa.
V postopku inšpektorja ima položaj stranke v postopku zavezanec.
Vlagateljica oziroma vlagatelj (v nadaljnjem besedilu: vlagatelj) pobude,
prijave, sporočila ali druge vloge nima položaja stranke.
25. člen
(pooblastilo za opravljanje posameznih dejanj v postopku)
Posamezna dejanja v postopku pred izdajo odločbe v inšpekcijskih
zadevah, zlasti ugotavljanje dejstev in okoliščin, pomembnih za odločitev,
lahko po pooblastilu glavnega inšpektorja opravljajo tudi druge uradne osebe,
zaposlene v inšpekciji.
Uradne osebe iz prejšnjega odstavka nimajo inšpekcijskih pooblastil
in tudi ne morejo izdajati odločb in sklepov, s katerimi se ustavi postopek.
26. člen
(opravljanje strokovnih del v inšpekcijskih zadevah)
Posamezna strokovna dela v inšpekcijskih zadevah lahko opravljajo
specializirane organizacije, zavodi ali posamezniki, kadar to ni v nasprotju z
javnim interesom ali interesi udeležencev postopka.
27. člen
(črtan)
28. člen
(ustavitev postopka)
V primeru, da je v postopku inšpekcijskega nadzora
ugotovljeno, da zavezanec ni storil kršitve zakona ali drugega predpisa,
inšpektor ustavi postopek. Postopek se ustavi s sklepom ali v obliki zapisa o
ustavitvi postopka na koncu zapisnika o inšpekcijskem pregledu, v primeru
vzorčenja pa se to navede na spremni dopis, ko je zavezancu poslan izvid
analize. V obrazložitvi sklepa oziroma v zapisniku inšpektor navede obseg
opravljenega nadzora in razloge za ustavitev postopka.
V obrazložitvi odločbe, s katero inšpektor naloži zavezancu določene
ukrepe, se navede tudi obseg opravljenega nadzora in ugotovitve, v katerih
delih nadzora je inšpektor ugotovil, da zavezanec ni kršil predpisov.
29. člen
(pravice in dolžnosti zavezanca v postopku inšpekcijskega nadzora)
Inšpekcijski nadzor se lahko predhodno najavi. Zavezanec, njegova
zakonita ali statutarna zastopnica oziroma zastopnik (v nadaljnjem besedilu:
zastopnik), pooblaščenka oziroma pooblaščenec (v nadaljnjem besedilu: pooblaščenec)
in odgovorna oseba zavezanca lahko prisostvujejo opravljanju nalog inšpekcijskega
nadzora, razen če ovirajo učinkovito izvedbo inšpekcijskega nadzora; o tem izda
inšpektor poseben sklep.
Zavezanec oziroma odgovorna oseba zavezanca mora dati, ne
glede na določbe o varstvu osebnih in drugih podatkov, na zahtevo inšpektorja
in v roku, ki ga določi inšpektor, pisno pojasnilo, dokumentacijo in izjavo v
zvezi s predmetom nadzora.
V primeru, da pri postopku inšpekcijskega nadzora nad zavezancem,
ki je pravna oseba oziroma samostojna podjetnica oziroma samostojni podjetnik
(v nadaljnjem besedilu: samostojni podjetnik), ni prisoten sam samostojni
podjetnik oziroma zakoniti zastopnik, statutarni zastopnik ali pooblaščenec
zavezanca, lahko inšpektor opravi vsa dejanja v postopku in izvede vse dokaze,
ne da bi bila pri tem potrebna navzočnost teh oseb.
Če ne gre za nujne in neodložljive ukrepe, inšpektor v
primeru iz prejšnjega odstavka pred izdajo odločbe vroči zavezancu zapisnik in
ga pozove, da se v določenem roku, ki ne sme biti krajši od 48 ur, pisno ali
ustno izjavi o ugotovljenih dejstvih in okoliščinah. Poziv in zapisnik se lahko
zavezancu v tem primeru vročita tudi tako, da se ju izroči kateremu od
zaposlenih oziroma, če to ni mogoče, pusti v objektu. Po preteku tega roka
inšpektor izda odločbo, ne da bi bilo potrebno dodatno zaslišanje stranke.
Če je inšpektor odredil odpravo nepravilnosti in
pomanjkljivosti ter zavezancu določil rok za njihovo odpravo, mora zavezanec o
odpravljenih nepravilnostih takoj obvestiti inšpektorja.
Zoper sklep iz prvega odstavka je dovoljena pritožba v
petnajstih dneh od vročitve sklepa. Pritožba zoper sklep ne zadrži njegove
izvršitve.
30. člen
(pritožba zoper odločbo inšpektorja)
Pritožba zoper odločbo inšpektorja ne zadrži njene izvršitve,
če s posebnim zakonom ni drugače določeno.
31. člen
(stroški inšpekcijskega postopka)
Stroške inšpekcijskega postopka, ki so bili nujni za ugotovitev
dejstev, ki dokazujejo, da je zavezanec kršil zakon ali drug predpis, trpi
zavezanec.
Če se inšpekcijski postopek ustavi v skladu s prvim odstavkom
28. člena tega zakona, trpi stroške inšpekcijskega postopka organ. Organ trpi
tudi stroške dejanj oziroma opravil v inšpekcijskem postopku, ki se nanašajo na
tisti del nadzora, pri katerem niso bile ugotovljene nepravilnosti.
Če je bil inšpekcijski postopek izveden na podlagi lažne prijave,
trpi stroške postopka iz prejšnjega odstavka prijavitelj.
VII. UKREPI INŠPEKTORJEV
32. člen
(ukrepi inšpektorjev)
Če inšpektor pri opravljanju nalog inšpekcijskega nadzora ugotovi,
da je kršen zakon ali drug predpis oziroma drug akt, katerega izvajanje
nadzoruje, ima pravico in dolžnost:
-       
odrediti ukrepe v skladu s tem zakonom ali drugim zakonom, katerega
izvajanje nadzoruje inšpektor, za odpravo nepravilnosti in pomanjkljivosti, v
roku, ki ga sam določi,
-       
izvesti postopke v skladu z zakonom o prekrških,
-       
naznaniti kaznivo dejanje ali podati kazensko ovadbo za kaznivo dejanje,
ki se preganja po uradni dolžnosti,
-       
predlagati pristojnemu organu sprejem ukrepov,
-       
odrediti druge ukrepe in opraviti dejanja, za katere je pooblaščen z
zakonom ali drugim predpisom.
Če inšpektor ugotovi, da si je zavezanec pridobil s storitvijo
kaznivega dejanja ali prekrška premoženjsko korist, pristojnemu sodišču
predlaga njen odvzem.
V primeru, da inšpektor pri opravljanju nalog inšpekcijskega nadzora
ugotovi kršitev zakona ali drugega predpisa oziroma akta, katerega izvajanje
nadzoruje druga inšpekcija, sam ugotovi dejansko stanje ter o svojih
ugotovitvah sestavi zapisnik, ki ga posreduje pristojni inšpekciji.
33. člen
(preventivni ukrepi inšpektorjev ter opozorila)
Inšpekcije s ciljem preventivnega ukrepanja:
-       
odgovarjajo na pisna vprašanja posameznikov, podjetij in institucij, ki
se nanašajo na delovanje inšpekcije,
-       
preko medijev obveščajo javnost o ugotovljenih nepravilnostih ter o
posledicah kršitev zakonov in drugih predpisov,
-       
na druge načine delujejo v smislu osveščanja javnosti.
Če inšpektor pri opravljanju nalog inšpekcijskega nadzora odkrije
nepravilnosti in oceni, da je glede na pomen dejanja opozorilo zadosten ukrep,
najprej le ustno opozori na nepravilnosti ter na njihove posledice in določi
rok za njihovo odpravo.
Svoje ugotovitve, izrečeno opozorilo ter rok za odpravo pomanjkljivosti
navede v zapisniku. Če nepravilnosti niso odpravljene v določenem roku, izreče
inšpektor druge ukrepe v skladu z zakonom.
34. člen
(posebni ukrepi inšpektorjev)
Če zavezanec v roku, ki ga z odločbo določi inšpektor, ne
odpravi ugotovljenih nepravilnosti in pomanjkljivosti, lahko inšpektor z
odločbo, če je to potrebno, do odprave nepravilnosti oziroma dokler je to
potrebno, prepove opravljanje dejavnosti oziroma zaseže predmete ali
dokumentacijo ali odredi zapečatenje naprav, sredstev, predmetov ali opreme, ki
jih zavezanec uporablja za kršitve ali so s kršitvami nastali.
Inšpektor prepove opravljanje dejavnosti oziroma zaseže
predmete ali dokumentacijo, ki jih zavezanec uporablja za kršitve ali so s kršitvami
nastali, ne da bi prej določil rok za odpravo nepravilnosti, če je to potrebno,
da bi se odvrnila neposredna nevarnost za življenje ali zdravje ljudi in živali
ali za nastanek škode v naravnem oziroma življenjskem okolju in na premoženju.
Inšpektor lahko z odločbo začasno zaseže predmete ali
dokumentacijo, ki jih zavezanec uporablja za kršitve ali so s kršitvami
nastali, tudi v primeru, ko ugotovi, da kljub izdani odločbi zavezanec ponovi
kršitev.
35. člen
(ukrepi, povezani s prepovedjo opravljanja dejavnosti)
Inšpektor, ki v skladu s prvim in drugim odstavkom prejšnjega
člena prepove opravljanje dejavnosti, ima pravico odrediti zapečatenje
poslovnih ali proizvodnih prostorov, objektov ali drugih prostorov, v katerih
se opravlja dejavnost, oziroma delovnih sredstev, naprav in opreme, s katero se
opravlja dejavnost.
V primeru, da zavezanec ne spoštuje odločbe o prepovedi opravljanja
dejavnosti, izdane v skladu s prvim in drugim odstavkom prejšnjega člena, lahko
inšpektor z odločbo naloži podjetjem, ki so pristojna za distribucijo električne
energije, vode, plina ter za telekomunikacijske zveze, da zavezancu v roku treh
dni ustavijo njihovo dobavo, oziroma, da zavezancu prekinejo telekomunikacijske
zveze. Ta ukrep mora biti izveden tako, da ne povzroči neposredne škode na delovnih
sredstvih ali izdelkih. Odločba se vroči tudi zavezancu.
V odločbi iz prvega odstavka tega člena mora biti navedeno tudi
opozorilo, da bodo v primeru nespoštovanja te odločbe izrečeni ukrepi iz
drugega odstavka tega člena.
V primeru, ko inšpektor ugotovi nepravilnosti in z odločbo
odredi ukrepe, samostojni podjetniki in gospodarske družbe ne smejo za
zavezanca opravljati del, ki bi pomenila nadaljevanje kršitev oziroma bi bila v
nasprotju z odrejenimi ukrepi, če za izdane ukrepe vedo oziroma bi glede na
okoliščine zanje morali vedeti. Inšpektor je dolžan poskrbeti, da so tretje
osebe na ustrezen način obveščene o ugotovljenih nepravilnostih.
36. člen
(ukrepi za varovanje pravic drugih oseb)
Če inšpektor pri opravljanju nalog inšpekcijskega nadzora ugotovi,
da je zavezanec storil kršitev zakona ali drugih predpisov, ki posega v pravice
ali pravne koristi drugih pravnih oziroma fizičnih oseb, je dolžan te osebe na
njihovo zahtevo seznaniti s svojimi ugotovitvami, izrečenimi ukrepi in drugimi
podatki, potrebnimi za uveljavljanje pravic prizadetih oseb.
Če meni, da je zaradi varovanja pravic drugih oseb to potrebno,
lahko inšpektor objavi oziroma s sklepom odredi objavo svoje odločbe ali
njenega povzetka za določen čas na vidnem mestu v poslovnih prostorih
zavezanca, na vhodu v te poslovne prostore, v javnih glasilih ali na drug
primeren način. Stroške objave krije zavezanec.
Zoper sklep iz prejšnjega odstavka je dovoljena pritožba v
petnajstih dneh od vročitve sklepa. Pritožba zoper sklep ne zadrži njegove
izvršitve.
VIII. ODŠKODNINSKA ODGOVORNOST
37. člen
(odškodninska odgovornost države oziroma samoupravne lokalne
skupnosti)
Republika Slovenija oziroma samoupravna lokalna skupnost
odgovarja za premoženjsko škodo, ki je bila zavezancu ali drugi osebi povzročena
s protipravnim dejanjem ali opustitvijo dejanja inšpektorja pri izvajanju nalog
inšpekcijskega nadzora.
V primeru iz prejšnjega odstavka ima Republika Slovenija oziroma
samoupravna lokalna skupnost nasproti inšpektorju regresni zahtevek, če je bila
škoda povzročena naklepno ali iz hude malomarnosti.
Zavezanec ali tretja oseba lahko zahtevata povračilo škode
neposredno od inšpektorja le v primeru, ko je škoda nastala zaradi kaznivega
dejanja inšpektorja.
IX. KAZENSKE DOLOČBE
38. člen
Kadar globa s posebnim zakonom ni določena drugače, se izrekajo
globe v naslednjih zneskih:
1.     
z globo 1.500 eurov se za prekršek kaznuje pravna oseba, ki:
- 
ne posreduje dokazov in drugih, tudi osebnih podatkov, oziroma ne
omogoči zaslišanja prič najkasneje v treh dneh od prejema zahteve inšpektorja
(drugi odstavek 19. člena);
- 
ovira ali onemogoči vstop inšpektorja v prostore, objekte ali k napravam
(20. člen);
- 
ne omogoči inšpektorju nemotenega opravljanja nalog inšpekcijskega nadzora
(23. člen);
- 
poda lažno prijavo (24. člen);
- 
na zahtevo inšpektorja in v roku, ki ga določi inšpektor, ne da pisnega
pojasnila, dokumentacije in izjave v zvezi s predmetom nadzora (29. člen);
- 
ne spoštuje z odločbo odrejenih ukrepov inšpektorja (32., 33., 34. ali
35. člen);
- 
ne objavi odločbe inšpektorja ali njenega povzetka v nasprotju z odredbo
inšpektorja (36. člen);
- 
poškoduje, odstrani ali prikrije odločbo inšpektorja ali njen povzetek,
ki je javno objavljen (36. člen);
2.     
z globo 500 eurov se za prekršek iz prejšnje točke kaznuje samostojni
podjetnik posameznik ali posameznik, ki samostojno opravlja dejavnost;
3.     
z globo 500 eurov se za prekršek iz 1. točke tega člena kaznuje tudi
odgovorna oseba pravne osebe, odgovorna oseba samostojnega podjetnika
posameznika, odgovorna oseba posameznika, ki samostojno opravlja dejavnost, ter
odgovorna oseba državnega organa ali organa samoupravne lokalne skupnosti;
4.     
z globo 500 eurov se za prekršek iz 1. točke tega člena kaznuje
posameznik.
39. člen
(črtan)
40. člen
(črtan)

Zakon o inšpekcijskem nadzoru – ZIN (Uradni
list RS, št. 56/02) vsebuje naslednje prehodne in
končne določbe:
»X. PREHODNE IN KONČNE DOLOČBE
41. člen
Osebam, ki so opravile izpite, ki so bili predpisani za opravljanje
nalog inšpekcijskega nadzora pred uveljavitvijo tega zakona, se prizna
izpolnjevanje tega pogoja tudi po določilih tega zakona. Predstojniki morajo na
področjih, kjer doslej še ni bilo mogoče opravljanje strokovnega izpita, to omogočiti
najkasneje v dveh letih od uveljavitve tega zakona. Inšpektor, ki strokovnega
izpita še ni opravil, mora opraviti strokovni izpit za inšpektorja v roku enega
leta po uveljavitvi tega zakona oziroma po tem, ko mu je zagotovljena ta možnost,
drugače se ga razreši v skladu s 13. členom tega zakona.
42. člen
Inšpekcijski svet se konstituira v dveh mesecih od
uveljavitve tega zakona.
Komisija za preprečevanje dela in zaposlovanja na črno, ustanovljena
na podlagi zakona o preprečevanju dela in zaposlovanja na črno (Uradni list RS,
št. 36/00), nadaljuje z delom. Način povezovanja njenega dela z delom Inšpekcijskega
sveta se uredi v poslovniku Inšpekcijskega sveta.
43. člen
Inšpekcijski postopki, ki so se začeli pred uveljavitvijo tega
zakona, se nadaljujejo po predpisih, ki so veljali pred njegovo uveljavitvijo.
44. člen
Akti o notranji organizaciji in sistemizaciji morajo biti usklajeni
z določbami tega zakona najkasneje v šestih mesecih po njegovi uveljavitvi.
45. člen
Z dnem, ko začne veljati ta zakon, prenehajo veljati določbe
7. člena in določbe 83. do 98. člena zakona o upravi (Uradni list RS, št.
67/94, 20/95 - odl. US, 29/95 - ZPDF in 80/99 - ZUP).
46. člen
Ne glede na četrti odstavek 3. člena tega zakona se določbe
tega zakona, razen določb o organizaciji, do ureditve v področnih zakonih,
vendar ne več kot dve leti od uveljavitve tega zakona, smiselno uporabljajo
tudi za upravno inšpekcijo, proračunsko inšpekcijo, obrambno inšpekcijo in
druge oblike notranjega upravnega nadzora nad poslovanjem državnih organov in
organov lokalnih skupnosti.
47. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o inšpekcijskem
nadzoru – ZIN-A (Uradni list RS, št. 26/07) vsebuje naslednje prehodne in
končne določbe:
»PREHODNE IN KONČNE DOLOČBE
25. člen
Sestava Inšpekcijskega sveta se uskladi z določbami tega
zakona najkasneje v dveh mesecih po uveljavitvi tega zakona.
26. člen
Šteje se, da izpolnjujejo pogoj glede strokovnega izpita za
inšpektorja po tem zakonu inšpektorji, ki so na dan uveljavitve tega zakona v
delovnem razmerju v državnem organu ali v upravi lokalne skupnosti in so
opravili strokovne izpite, ki so bili predpisani za opravljanje nalog
inšpekcijskega nadzorstva oziroma izpolnjujejo pogoj glede strokovnega izpita
za inšpektorja.
Inšpektorji, ki so bili imenovani za inšpektorje pred
uveljavitvijo tega zakona in še niso opravili predpisanega strokovnega izpita,
opravljajo strokovni izpit po predpisih, ki so veljali do uveljavitve tega
zakona.
Ne glede na določbe tretjega odstavka 49. člena Zakona o
prekrških (Uradni list RS, št. 3/07 - uradno prečiščeno besedilo) inšpektorju v
okviru strokovnega izpita, ki zajema tudi poznavanje izvrševanja pooblastil po
zakonu, ki ureja prekrške, ni potrebno opravljati preizkusa znanja iz
poznavanja predpisov, katerih izvrševanje nadzoruje.
27. člen
Inšpekcijski postopki, ki so se začeli pred uveljavitvijo
tega zakona, se končajo po določbah tega zakona.
28. člen
Vlada Republike Slovenije uskladi predpis, ki ureja notranjo
organizacijo in sistemizacijo, z določbami tega zakona najkasneje v štirih mesecih
po uveljavitvi tega zakona.
Akti o notranji organizaciji in sistemizaciji delovnih mest
organov, ki opravljajo naloge inšpekcijskega nadzora, morajo biti usklajeni z
določbami uredbe iz prejšnjega odstavka tega člena najkasneje v šestih mesecih
po uveljavitvi tega zakona.
29. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o inšpekcijskem
nadzoru – ZIN-B (Uradni list RS, št. 40/14) vsebuje naslednje prehodne in
končno določbo:
»PREHODNE IN KONČNA DOLOČBA
15. člen
V 136. členu Zakona o davčnem postopku (Uradni list RS, št.
13/11 – uradno prečiščeno besedilo, 32/12, 94/12, 101/13 – ZDavNepr in 111/13)
preneha veljati besedilo »in z značko«.
16. člen
V drugem odstavku 226. člena Zakona o elektronskih
komunikacijah (Uradni list RS, št. 109/12 in 110/13) prenehata veljati besedi
»in značko«, beseda »ju« pa se nadomesti z besedo »jo«.
17. člen
V četrtem odstavku 64. člena Zakona o poštnih storitvah
(Uradni list RS, št. 51/09 in 77/10) prenehata veljati besedi »in značko«,
beseda »ju« pa se nadomesti z besedo »jo«.
18. člen
V drugem odstavku 109. člena Zakona o igrah na srečo (Uradni
list RS, št. 14/11 – uradno prečiščeno besedilo in 108/12) prenehata veljati
besedi »in značko«, beseda »izdanima« pa se nadomesti z besedo »izdano«.«
19. člen
V drugem odstavku 83. člena Zakona o veterinarskih merilih
skladnosti (Uradni list RS, št. 93/05, 90/12 – ZdZPVHVVR in 23/13 – ZZZiv-C)
prenehata veljati besedi »in značko« v različnih sklonih.
V tretjem odstavku prenehata veljati besedi »značke in«.
20. člen
V naslovu, prvem in drugem odstavku 82. člena Zakona o
zdravstvenem varstvu rastlin (Uradni list RS, št. 62/07 – uradno prečiščeno
besedilo in 36/10) prenehata veljati besedi »oziroma značko« v različnih
sklonih.
21. člen
V tretjem odstavku 7. člena Zakona o zdravstveni inšpekciji
(Uradni list RS, št. 59/06 – uradno prečiščeno besedilo) prenehata veljati
besedi »in značko«, beseda »pooblaščata« pa se nadomesti z besedo »pooblašča«.
22. člen
V roku šestih mesecev od uveljavitve tega zakona se v delu,
ki ureja službeno značko, s tem zakonom uskladita Pravilnik o službeni
izkaznici in znački inšpektorja (Uradni list RS, št. 62/11) in Pravilnik o
službeni izkaznici in znački občinskega inšpektorja (Uradni list RS, št. 112/06
in 42/09).
23. člen
Inšpektorji, ki so bili imenovani za inšpektorje pred
uveljavitvijo tega zakona in še niso opravili predpisanega strokovnega izpita,
lahko opravljajo strokovni izpit v roku, ki ga določa Zakon o inšpekcijskem
nadzoru (Uradni list RS, št. 43/07 – uradno prečiščeno besedilo).
24. člen
Inšpekcijski postopki, ki so se začeli pred uveljavitvijo
tega zakona, se nadaljujejo in končajo v skladu z Zakonom o inšpekcijskem
nadzoru (Uradni list RS, št. 43/07 – uradno prečiščeno besedilo).
25. člen
Ta zakon začne veljati petnajsti dan po objavi v Uradnem
listu Republike Slovenije.«.