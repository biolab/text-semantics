I. SPLOŠNE DOLOČBE
1. člen
(predmet zakona)
(1) Ta zakon ureja jamstva Republike Slovenije bankam in hranilnicam,
kot so opredeljene v zakonu, ki ureja bančništvo (v nadaljnjem besedilu:
banke), za zadolževanje fizičnih oseb, ki izpolnjujejo pogoje po tem zakonu.
(2) Jamstva po tem zakonu so namenjena omilitvi posledic gospodarske
in finančne krize, ki so nastale za nekatere skupine fizičnih oseb.
2. člen
(opredelitev pojmov)
Pojmi uporabljeni v tem zakonu, imajo naslednji pomen:
-       
jamstvo pomeni obveznost Republike Slovenije za izpolnitev obveznosti
kreditojemalcev do bank, do višine določene v tem zakonu,
-       
jamstvena shema je skupna kvota jamstev bankam za kredite, dane pod
pogoji, določenimi v tem zakonu,
-       
jamstvena kvota je del jamstvene sheme, ki jo lahko pridobi posamezna
banka na avkciji,
-       
avkcija je dražba, na kateri banke med seboj s svojimi ponudbami
konkurirajo za pridobitev jamstvene kvote.
3. člen
(izdajanje jamstev)
(1) Republika Slovenija izdaja jamstva po tem zakonu najdlje
do 31. decembra 2010.
(2) Jamstva, izdana po tem zakonu, se ne vštevajo v kvoto
poroštev iz vsakoletnega zakona, ki ureja izvrševanje proračuna.
4. člen
(pooblastilo SID banki)
Republika Slovenija s tem zakonom pooblašča SID – Slovensko izvozno
in razvojno banko, d.d., Ljubljana (v nadaljnjem besedilu: SID banka), da v
njenem imenu in za njen račun opravlja vse posle v zvezi z izdajo,
spremljanjem, unovčevanjem in izterjavo jamstev ter nadzor nad namensko porabo kreditov,
zavarovanih z jamstvom po tem zakonu, na podlagi poročil bank.
5. člen
(uredba)
Podrobnejša opredelitev meril, pogojev in postopka za izdajo
jamstev, ki jih določa ta zakon, podrobnejša opredelitev pogojev kreditov, za
katere se izdaja jamstvo po tem zakonu, način in roki plačila nadomestila za
pripravo, poročanje in vodenje jamstva, obseg in način izvajanja pooblastila
SID banki, nadzor in način poročanja SID banke ministrstvu, pristojnemu za
finance, in izvajanje pooblastil Davčne uprave Republike Slovenije (v
nadaljnjem besedilu: DURS), se uredijo z uredbo, ki jo sprejme Vlada Republike
Slovenije (v nadaljnjem besedilu: uredba).
II. JAMSTVENA SHEMA
6. člen
(kreditojemalci, za katere se izdajo jamstva)
(1) Jamstva po tem zakonu se lahko dajo bankam za obveznosti
iz kreditov fizičnih oseb, ki so na dan vložitve vloge za kredit po tem zakonu
državljani ali državljanke Republike Slovenije s stalnim prebivališčem v
Republiki Sloveniji in tujcem ali tujkam, ki imajo na dan vložitve vloge za
kredit po tem zakonu dovoljenje za stalno prebivanje v Republiki Sloveniji (v nadaljnjem
besedilu: kreditojemalec), če:
a)    
ima sklenjeno delovno razmerje za določen čas in je njegova povprečna
plača v treh mesecih pred vložitvijo vloge za kredit po tem zakonu enaka ali
nižja od 1,5 kratnika povprečne mesečne plače v Republiki Sloveniji v istem
obdobju in njegovi skupni dohodki in dohodki iz kapitala, ki se v skladu z
zakonom, ki ureja dohodnino, vštevajo v letno davčno osnovo ter dohodki iz
kapitala obdavčeni v skladu z zakonom, ki ureja dohodnino, v letu pred najemom
kredita, niso presegli 1,5 kratnika povprečne letne plače v Republiki
Sloveniji, ali
b)    
prvič rešuje svoje stanovanjsko vprašanje in je njegova povprečna plača
v treh mesecih pred vložitvijo vloge za kredit po tem zakonu enaka ali nižja od
1,5 kratnika povprečne mesečne plače v Republiki Sloveniji v istem obdobju in
njegovi skupni dohodki in dohodki iz kapitala, ki se v skladu z zakonom, ki
ureja dohodnino, vštevajo v letno davčno osnovo ter dohodki iz kapitala
obdavčeni v skladu z zakonom, ki ureja dohodnino, v letu pred najemom kredita,
niso presegli 1,5 kratnika povprečne letne plače v Republiki Sloveniji, ali 
c)    
je član ali članica mlade družine, pri čemer se za mlado družino šteje
življenjska skupnost obeh ali enega izmed staršev z enim ali več otroki oziroma
posvojenci, pri čemer vsaj en otrok še ni šoloobvezen v koledarskem letu
vložitve vloge za kredit po tem zakonu. Status mlade družine ugotavlja
Stanovanjski sklad Republike Slovenije po Zakonu o nacionalni stanovanjski
varčevalni shemi in subvencijah mladim družinam za prvo reševanje
stanovanjskega vprašanja (Uradni list RS, št. 96/07 – uradno prečiščeno
besedilo), ali
č)      mu je bila po 1. oktobru 2008 odpovedana pogodba o zaposlitvi
iz poslovnih razlogov, zaradi začetka postopka za prenehanje delodajalca ali
prisilne poravnave in na dan vložitve vloge za kredit po tem zakonu nima
sklenjenega delovnega razmerja oziroma ne opravlja samostojne dejavnosti, če
skupni dohodki njegove družine, ki se v skladu z zakonom, ki ureja dohodnino,
vštevajo v letno davčno osnovo ter dohodki iz kapitala v skladu z zakonom, ki
ureja dohodnino, v letu pred vložitvijo vloge za kredit po tem zakonu, niso
presegli polovice letne povprečne plače v Republiki Slovenije na posameznega
člana ali članico družine.
(2) Za prvo reševanje stanovanjskega vprašanja se šteje prvi
nakup, gradnja, rekonstrukcija ali sprememba namembnosti stanovanja, če
stanovanje ustreza površinskim normativom za primerno stanovanje v skladu z
zakonom, ki ureja stanovanjska razmerja in če kreditojemalec nima v lasti
drugega primernega stanovanja.
7. člen
(krediti, za katere se izda jamstvo)
(1) Jamstvo po tem zakonu se lahko izda za obveznosti iz
kredita, ki je zavarovan s hipoteko ali zemljiškim dolgom na nepremičnini in
njegova ročnost ni daljša od 25 let, če gre za kredit odobren kreditojemalcu,
ki izpolnjuje pogoj iz točke a), b) ali c) prvega odstavka 6. člena tega
zakona.
(2) Glavnica kredita iz prejšnjega odstavka lahko znaša najmanj
5.000 in največ 100.000 eurov.
(3) Jamstvo po tem zakonu se lahko izda tudi za obveznosti iz
kredita, odobrenega kreditojemalcu, ki izpolnjuje pogoj iz točke č) prvega
odstavka 6. člena tega zakona, če ročnost kredita ni daljša od 10 let.
(4) Glavnica kredita iz prejšnjega odstavka lahko znaša največ
2.000 eurov za vsako polno leto, ki kreditojemalcu na dan vložitve vloge za
kredit po tem zakonu manjka do polne upokojitvene starosti po zakonu, ki ureja
pokojninsko in invalidsko zavarovanje, vendar ne več kot 10.000 eurov.
8. člen
(omejitve pri izdajanju jamstev)
(1) Posamezen kreditojemalec lahko najame kredit z jamstvom po
tem zakonu samo pri eni banki.
(2) Jamstva po tem zakonu ni mogoče izdati za kredite, ki jih
fizične osebe najamejo za financiranje poslovne dejavnosti, ki jo opravljajo
oziroma jo nameravajo opravljati v kakršni koli statusni obliki, za nakup
poslovnih deležev ali vrednostnih papirjev oziroma za poplačilo kreditov,
najetih za te namene.
(3) Kreditojemalci iz točke a), b) in c) prvega odstavka 6.
člena, ki so kredite zavarovane z jamstvom po tem zakonu namenili za reševanje
stanovanjskega vprašanja, lahko tako pridobljeno nepremičnino odtujijo samo v
primeru poplačila celotnega kredita. Prepoved se določi v kreditni pogodbi in
se vpiše v zemljiško knjigo.
9. člen
(lastnosti jamstev)
(1) Jamstvo po tem zakonu je nepreklicno, brezpogojno in se
unovči na prvi pisni poziv banke. Republika Slovenija unovčeno jamstvo plača najkasneje
v roku 15 delovnih dni od prejema poziva banke, iz katerega je razvidno, da
kreditojemalec ni poravnal dospele obveznosti iz kreditne pogodbe.
(2) Jamstvo po tem zakonu ne pokriva stroškov izterjave in
zamudnih obresti od dneva zamude plačila kreditojemalca do izteka roka plačila
jamstva.
(3) Pravice in obveznosti banke, kreditojemalca in Republike Slovenije,
ki izhajajo iz jamstva po tem zakonu, se navedejo v kreditni pogodbi.
(4) Za jamstva po tem zakonu se uporabljajo določbe o poroštvu
iz zakonika, ki ureja obligacijska razmerja, razen če ta zakon ne določa
drugače.
10. člen
(dodelitev jamstvene kvote)
(1) Avkcijo za pridobitev jamstvene kvote po tem zakonu razpiše
SID banka.
(2) V avkciji za dodelitev jamstvene kvote lahko sodeluje banka,
ki izpolnjuje naslednje pogoje:
-       
je solventna po merilih, določenih v zakonu, ki ureja bančništvo;
-       
ima veljavno licenco za kreditiranje fizičnih oseb.
11. člen
(pogoji jamstev)
Republika Slovenija daje jamstva po tem zakonu v naslednjih višinah:
-       
za kredite iz prvega odstavka 7. člena tega zakona v višini 50%
obveznosti,
-       
za kredite iz tretjega odstavka 7. člena tega zakona v višini 100%
obveznosti.
12. člen
(obseg jamstvene sheme)
Skupni znesek jamstvenih kvot v okviru jamstvene sheme po tem
zakonu znaša:
-       
za kredite, dane kreditojemalcem, navedenim v točkah a), b) in c) prvega
odstavka 6. člena, 300 milijonov eurov in 
-       
za kredite, dane kreditojemalcem, navedenim v točki č) prvega odstavka
6. člena, 50 milijonov eurov.
13. člen
(določitev jamstvene kvote)
(1) Znesek jamstvene kvote posamezni banki se določi po izvršeni
avkciji na podlagi ponudbe banke, ki vsebuje predlog o dodelitvi zneska
jamstvene kvote, upoštevajoč skupno efektivno obrestno mero, po kateri je
pripravljena odobriti kredite kreditojemalcem.
(2) Prednost pri določitvi jamstvene kvote imajo ponudbe tistih
bank, ki bodo kreditojemalcu zagotovile nižjo skupno efektivno obrestno mero
kreditov.
14. člen
(nadomestilo)
(1) Banka plača za račun kreditojemalca letno nadomestilo za
pripravo in vodenje jamstva v višini 0,2%.
(2) Osnova za izračun letnega nadomestila je znesek preostale
glavnice posameznega kredita, v delu kredita za katerega je bilo izdano jamstvo
po tem zakonu.
(3) Nadomestilo iz prvega odstavka tega člena je prihodek proračuna
Republike Slovenije.
III. IZVAJANJE ZAKONA
15. člen
(postopek za dodelitev jamstvenih kvot)
(1) SID banka javno objavi na svoji spletni strani povabilo bankam
k oddaji ponudb za dodelitev jamstvenih kvot, v katerem morajo biti navedeni
pogoji in merila za pridobitev jamstvenih kvot, podatki in dokumentacija, ki jo
mora vsebovati ponudba ter rok za oddajo ponudb.
(2) Po poteku roka za oddajo ponudb za dodelitev jamstvenih kvot
SID banka oceni prejete ponudbe z vidika izpolnjevanja pogojev in meril iz tega
zakona, uredbe ter objavljenega povabila.
(3) SID banka v imenu in za račun Republike Slovenije z
izbranimi bankami sklene pogodbo o dodelitvi jamstvenih kvot, katere bistveni
elementi so določeni v uredbi iz 5. člena tega zakona.
(4) Če v postopku zbiranja ponudb iz prvega odstavka tega
člena ni bila oddana celotna kvota jamstev iz jamstvene sheme, SID banka
ponovno objavi povabilo k oddaji ponudb za dodelitev jamstvenih kvot. Postopek
lahko ponavlja do izkoriščenosti celotne kvote jamstev.
16. člen
(obveščanje o jamstvih)
SID banka o dodeljenih jamstvenih kvotah obvešča ministrstvo,
pristojno za finance, na način in v rokih, določenih v uredbi iz 5. člena tega
zakona.
17. člen
(postopki izterjave)
(1) SID banka po unovčenju jamstva kreditojemalca pošlje zahtevek
za plačilo zneska kredita, za katerega je bilo vnovčeno jamstvo po tem zakonu.
(2) Če kreditojemalec ne ugovarja obstoju in višini
obveznosti iz prejšnjega odstavka v roku 8 dni od prejema zahtevka za plačilo,
se zahtevek za plačilo ne glede na določbe zakona, ki ureja davčni postopek,
šteje za izvršilni naslov za izterjavo zneska kredita, za katerega je bilo
unovčeno jamstvo po tem zakonu.
(3) DURS je pristojna v imenu in za račun Republike Slovenije
izterjevati znesek kredita iz prejšnjega odstavka v skladu z zakonom, ki ureja
davčni postopek.
(4) Če kreditojemalec ugovarja obstoju in višini obveznosti iz
prvega odstavka tega člena, SID banka v imenu in za račun Republike Slovenije
začne postopke za izterjavo v skladu s predpisi o izvršbi in zavarovanju.
18. člen
(odlog, delni odpis, odpis in obročno odplačevanje)
(1) DURS v primeru, kadar obveznosti iz kredita, za katerega je
bilo vnovčeno jamstvo po tem zakonu niso sporne, odpisuje, delno odpisuje
oziroma dovoljuje odlog ali obročno plačevanje obveznosti iz kredita, za
katerega je bilo vnovčeno jamstvo po tem zakonu, po kriterijih, ki po zakonu,
ki ureja davčni postopek, veljajo za odpis, delni odpis, odlog in obročno plačevanje
davka.
(2) Ne glede na prejšnji odstavek DURS na predlog
kreditojemalca dovoli odlog plačila kredita, za katerega je unovčeno jamstvo po
tem zakonu, če se unovči jamstvo za kredit iz tretjega odstavka 7. člena tega
zakona in kreditojemalec nima denarnih sredstev, na katerih bi bila mogoča
izvršba, dokler kreditojemalec nima zagotovljenega rednega vira dohodkov ali drugega
premoženja, iz katerega lahko poplača dolg, vendar največ za dve leti.
19. člen
(nadzor nad izvajanjem tega zakona)
Nadzor nad izvajanjem tega zakona izvršuje ministrstvo, pristojno
za finance.
20. člen
(omejitve pri poslovanju bank)
Omejitve pri poslovanju bank, ki jih določa 13.a člen Zakona
o jamstveni shemi Republike Slovenije (Uradni list RS, št. 33/09 in 42/09)
veljajo tudi za banke, ki pridobijo jamstvene kvote po tem zakonu.
21. člen
(sankcije v primeru kršitve)
(1) Če so kreditne pogodbe sklenjene v nasprotju s 6., 7. in
8. členom tega zakona in so kršitve nastale na strani banke, mora banka v
primeru unovčenja jamstva vrniti vse zneske, ki so bili izplačani njej ali
drugemu upniku na podlagi unovčenega jamstva, z zakonitimi zamudnimi obrestmi
od dneva unovčenja jamstva do plačila.
(2) V pogodbi o določitvi jamstvene kvote se določijo kršitve
zakona, uredbe ali pogodbe, zaradi katerih je banka dolžna plačati na račun
Republike Slovenije pogodbeno kazen, ki ne sme biti nižja od 5% odobrene in
potrjene glavnice kredita, zavarovanega z jamstvom po tem zakonu.
IV. PREHODNA IN KONČNA DOLOČBA
22. člen
(rok za sprejem uredbe)
Vlada Republike Slovenije sprejme uredbo iz 5. člena tega zakona
najkasneje v 14 dneh od uveljavitve tega zakona.
23. člen
(začetek veljavnosti)
Ta zakon začne veljati naslednji dan po objavi v Uradnem listu
Republike Slovenije.
Št. 411-07/09-34/30
Ljubljana, dne 17. julija 2009
EPA 507-V
Državni zbor
Republike Slovenije
dr. Pavel Gantar l.r.
Predsednik