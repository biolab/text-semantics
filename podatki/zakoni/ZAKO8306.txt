1. člen
(vsebina zakona)
Ta zakon ureja pravico do izplačila neizplačanega dodatka za
pomoč in postrežbo, do katerega bi bil upravičen upravičenec oziroma
upravičenka (v nadaljnjem besedilu: upravičenec) po Zakonu o pokojninskem in
invalidskem zavarovanju (Uradni list RS, št. 96/12, 39/13, 99/13 – ZSVarPre-C,
101/13 – ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 102/15,
23/17, 40/17, 65/17, 28/19, 75/19, 139/20, 189/20 – ZFRO in 51/21; v nadaljnjem
besedilu: ZPIZ-2) in po Zakonu o pokojninskem in invalidskem zavarovanju
(Uradni list RS, št. 109/06 – uradno prečiščeno besedilo, 114/06 – ZUTPG, 10/08
– ZVarDod, 98/09 – ZIUZGK, 38/10 – ZUKN, 61/10 – ZSVarPre, 79/10 – ZPKDPIZ,
94/11 – odl. US, 105/11 – odl. US, 96/12 – ZPIZ-2 in 9/17 – odl. US; v
nadaljnjem besedilu: ZPIZ-1), če eden od njegovih staršev ali druga oseba ne bi
prejemala dodatka za nego otroka v skladu z zakonom, ki ureja starševsko
varstvo in družinske prejemke.
2. člen
(upravičenec)
Upravičenec do izplačila neizplačanega dodatka za pomoč in
postrežbo je slepa oseba, ki je bila zdravstveno zavarovana po drugem
zavarovancu Zavoda za pokojninsko in invalidsko zavarovanje Slovenije (v
nadaljnjem besedilu: zavod) ali po upokojencu in je izpolnjevala pogoje iz 3.
člena tega zakona.
3. člen
(pogoji, obdobje upravičenosti in višina dodatka)
(1) Upravičencu se pravica do izplačila neizplačanega dodatka
za pomoč in postrežbo prizna, če je kadar koli med 1. januarjem 2003 in 31.
decembrom 2016 v skladu z ZPIZ-1 in ZPIZ-2 izpolnjeval pogoje za pridobitev
pravice do dodatka za pomoč in postrežbo, vendar ga ni prejemal, ker je eden od
njegovih staršev ali druga oseba prejemala dodatek za nego otroka v skladu z
zakonom, ki ureja starševsko varstvo in družinske prejemke.
(2) Upravičencu za vsak mesec, ko je izpolnjeval pogoje iz
prejšnjega odstavka, pripada znesek dodatka za pomoč in postrežbo v višini 300
eurov. Upravičencu za neizplačani dodatek za pomoč in postrežbo ne pripadajo
zamudne obresti.
4. člen
(postopek uveljavljanja in izplačilo)
(1) Postopek za priznanje pravice do izplačila neizplačanega
dodatka za pomoč in postrežbo po tem zakonu se na podlagi vloge upravičenca
začne pri zavodu. Zavod odloči na podlagi izvedenskega mnenja izvedenskih
organov zavoda o potrebi po stalni pomoči in postrežbi v skladu z ZPIZ-2.
(2) Upravičenec vloži vlogo za uveljavitev pravice do
izplačila neizplačanega dodatka za pomoč in postrežbo v enem letu od uveljavitve
tega zakona. V primeru smrti upravičenca lahko vložijo vlogo za uveljavitev
pravice do izplačila neizplačanega dodatka za pomoč in postrežbo njegovi pravni
nasledniki.
(3) Pravica do izplačila neizplačanega dodatka za pomoč in
postrežbo se uveljavlja pri zavodu po ZPIZ-2, če s tem zakonom ni določeno
drugače.
(4) Neizplačani dodatek za pomoč in postrežbo po tem zakonu
izplačuje zavod.
5. člen
(zagotovitev sredstev)
Sredstva za izplačila po tem zakonu se zagotovijo v proračunu
Republike Slovenije.
6. člen
(izključitev iz dohodkov)
(1) Ne glede na določbe zakona, ki ureja uveljavljanje pravic
iz javnih sredstev, se izplačila po tem zakonu ne štejejo v dohodek, ki se
upošteva pri uveljavljanju pravic iz javnih sredstev.
(2) Ne glede na določbe zakona, ki ureja dohodnino, se od
izplačil, izplačanih po tem zakonu, dohodnina ne plača.
7. člen
(zbirka podatkov)
(1) Za namen odločanja o pravici do izplačila neizplačanega
dodatka za pomoč in postrežbo po tem zakonu zavod na podlagi osebnega imena in
EMŠO upravičenca od Zavoda za zdravstveno zavarovanje Slovenije iz evidence o
zavarovanih osebah obveznega zdravstvenega zavarovanja, ki se vodi po zakonu,
ki ureja zdravstveno varstvo in zdravstveno zavarovanje, pridobi osebno ime in
EMŠO osebe, po kateri je bil upravičenec iz 2. člena tega zakona zdravstveno
zavarovan. Podatki o tem, ali je oseba, po kateri je bil upravičenec
zdravstveno zavarovan, obvezno pokojninsko in invalidsko zavarovana ali je
uživalka pravic iz pokojninskega in invalidskega zavarovanja, se pridobivajo iz
zbirke podatkov o zavarovancih in zbirke podatkov o uživalcih pravic iz
obveznega pokojninskega in invalidskega zavarovanja po zakonu, ki ureja matično
evidenco zavarovancev in uživalcev pravic iz obveznega pokojninskega in
invalidskega zavarovanja.
(2) Za namen odločanja o pravici do izplačila neizplačanega
dodatka za pomoč in postrežbo po tem zakonu zavod na podlagi osebnega imena in
EMŠO upravičenca od ministrstva, pristojnega za družino, pridobi podatke o
upravičenosti staršev ali druge osebe do dodatka za nego otroka za upravičenca
po tem zakonu v obdobju iz prvega odstavka 3. člena tega zakona, iz zbirke
podatkov o dodatku za nego otroka, ki potrebuje posebno nego in varstvo po
zakonu, ki ureja starševsko varstvo in družinske prejemke, ki jo vodi
ministrstvo, pristojno za družino.
(3) Podatki o upravičencu do pravice do izplačila
neizplačanega dodatka za pomoč in postrežbo po tem zakonu se obdelujejo v
skladu z zakonom, ki ureja matično evidenco zavarovancev in uživalcev pravic iz
obveznega pokojninskega in invalidskega zavarovanja, po pravilih, ki veljajo za
upravičence do dodatka za pomoč in postrežbo po ZPIZ-2.
KONČNA DOLOČBA
8. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 540-02/21-5/13
Ljubljana, dne 13. julija 2021
EPA 1770-VIII
Državni zbor
Republike Slovenije
Tina Heferle
podpredsednica