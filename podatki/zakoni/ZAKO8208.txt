1. člen
(vsebina zakona)
S tem zakonom se ureja poroštvo Republike Slovenije za
obveznosti držav članic Evropske unije (v nadaljnjem besedilu: države članice)
iz:
a)    
posojilnih pogodb, ki jih sklenejo z Evropsko komisijo v okviru
Evropskega instrumenta za začasno podporo za ublažitev tveganj za brezposelnost
v izrednih razmerah (SURE) po izbruhu COVID-19 za namen financiranja ukrepov v
zvezi s skrajšanjem delovnega časa s ciljem ohranjanja delovnih mest in
dejavnosti samozaposlenih ter zmanjševanja nezaposlenosti in izpada dohodka
samozaposlenih in pomožnih ukrepov v zvezi z zagotavljanjem varnosti in zdravja
delavcev ter samozaposlenih in
b)    
poroštvenih pogodb, ki jih sklenejo z Evropsko komisijo za zavarovanje
obveznosti drugih držav članic iz posojilnih pogodb iz prejšnje točke.
2. člen
(značilnosti poroštva Republike Slovenije)
(1) Republika Slovenija daje Evropski komisiji po tem zakonu
nepreklicno in brezpogojno poroštvo na prvi poziv za obveznosti držav članic iz
naslova posojilnih in poroštvenih pogodb do skupne višine 88.126.500 eurov
glavnic s pripadajočimi obrestmi in drugimi stroški. Republika Slovenija
odgovarja za posamezne obveznosti držav članic v sorazmernem delu glede na njen
relativni delež v skupnem bruto nacionalnem dohodku Evropske unije.
(2) Posojilna pogodba po tem zakonu je izključno tista
posojilna pogodba, ki jo na podlagi Uredbe Sveta (EU) 2020/672 z dne 19. maja
2020 o vzpostavitvi evropskega instrumenta za začasno podporo za ublažitev
tveganj za brezposelnost v izrednih razmerah (SURE) po izbruhu COVID-19 (UL L
št. 159 z dne 20. 5. 2020, str. 1), (v nadaljnjem besedilu: uredba) skleneta
Evropska komisija kot posojilodajalka in država članica kot posojilojemalka.
Poroštvena pogodba po tem zakonu je izključno tista poroštvena pogodba, ki jo
na podlagi uredbe skleneta Evropska komisija kot posojilodajalka in država
članica kot porok.
(3) Poroštvo Republike Slovenije po tem zakonu velja tudi za
refinanciranje, obnavljanje ali prestrukturiranje obveznosti iz posojilnih
pogodb, sklenjenih v skladu s prejšnjim odstavkom.
(4) Poroštvo Republike Slovenije po tem zakonu začne veljati
z uveljavitvijo poroštvene pogodbe med Republiko Slovenijo in Evropsko
komisijo, ki jo v imenu in za račun Republike Slovenije sklene minister,
pristojen za finance, ali oseba, ki jo za to pooblasti Vlada Republike
Slovenije.
3. člen
(zahteva za izpolnitev poroštvene obveznosti)
(1) Evropska komisija lahko od Republike Slovenije zahteva
izpolnitev njenega sorazmernega dela poroštvene obveznosti potem, ko država članica
ni v celoti in v roku izpolnila svoje obveznosti iz posojilne pogodbe ali
potem, ko je na podlagi obvestila države članice ali dogodka neplačila
ugotovila, da država članica ne bo ali ne bo mogla v celoti in v roku izpolniti
svoje obveznosti iz posojilne pogodbe.
(2) Evropska komisija pred zahtevo za izpolnitev sorazmernega
dela poroštvene obveznosti Republike Slovenije v skladu z uredbo prouči možnost
poravnave obveznosti države članice iz sredstev proračuna Evropske unije in o
tem obvesti Republiko Slovenijo.
(3) Če druga država članica kot porok delno ali v celoti ne
izpolni svojega sorazmernega dela poroštvene obveznosti, lahko Evropska
komisija od Republike Slovenije dodatno zahteva izpolnitev poroštvene
obveznosti v sorazmernem deležu iz prvega odstavka 2. člena tega zakona,
prilagojenem tako, da se ne upošteva delež te države članice.
(4) Skupni znesek vseh zahtev in dodatnih zahtev Evropske
komisije iz prvega in tretjega odstavka tega člena ne sme presegati zneska iz
prvega odstavka 2. člena tega zakona.
4. člen
(regresna terjatev Republike Slovenije)
V primeru izpolnitve poroštvene obveznosti na podlagi prvega
ali tretjega odstavka prejšnjega člena Republika Slovenija pridobi regresno
terjatev do države članice v višini plačanega zneska. Postopek izterjave
regresne terjatve Republike Slovenije vodi Evropska komisija.
5. člen
(prenehanje poroštva Republike Slovenije)
Poroštvo Republike Slovenije po tem zakonu preneha z dnem, ko
so vsa posojila v celoti vrnjena, ko v skladu z uredbo ni več mogoča izdaja
posojil in ko so vse obveznosti Republike Slovenije kot poroka v celoti in
nepreklicno izpolnjene, vendar najpozneje 31. decembra 2053.
6. člen
(zagotavljanje sredstev)
Sredstva za izpolnjevanje obveznosti po tem zakonu se
zagotavljajo v proračunu Republike Slovenije. Poroštvo, izdano po tem zakonu,
se ne všteva v kvoto poroštev, določeno z zakonom, ki ureja izvrševanje
proračuna Republike Slovenije.
7. člen
(pristojnost)
Ministrstvo, pristojno za finance, skrbi za izvajanje tega
zakona ter za uresničevanje vseh pravic in obveznosti Republike Slovenije, ki
izhajajo iz njega oziroma so v zvezi z njim.
KONČNA DOLOČBA
8. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 450-07/20-1/16
Ljubljana, dne 29. maja 2020
EPA 1171-VIII
Državni zbor
Republike Slovenije
Igor Zorčič
predsednik