Prvo poglavje 
SPLOŠNE DOLOČBE
1. člen
(vsebina zakona)
(1) Ta zakon določa obvezna ravnanja
naročnikov in ponudnikov pri javnem naročanju blaga, storitev in gradenj na
obrambnem in varnostnem področju.
(2) S tem
zakonom se v pravni red Republike Slovenije prenaša del Direktive 2009/81/ES
Evropskega parlamenta in Sveta z dne 13. julija 2009 o usklajevanju
postopkov za oddajo nekaterih naročil gradenj, blaga in storitev, ki jih oddajo
naročniki na področju obrambe in varnosti, ter spremembi direktiv 2004/17/ES in
2004/18/ES (UL L št. 216 z dne 20. 8. 2009, str. 76), nazadnje
spremenjene z Uredbo Komisije (EU) št. 2015/2340/EU z dne
15. decembra 2015 o spremembi Direktive 2009/81/ES Evropskega parlamenta
in Sveta glede pragov za uporabo v postopkih za oddajo naročil (UL L št. 330
z dne 16. 12. 2015, str. 14), (v nadaljnjem besedilu: Direktiva
2009/81/ES).
2. člen
(predmet javnih naročil na obrambnem in
varnostnem področju, ki se oddajajo po tem zakonu)
(1) Predmet javnega naročanja na
obrambnem in varnostnem področju po tem zakonu je:
1.     
vojaška oprema, njeni sestavni deli ali sklopi;
2.     
občutljiva oprema, njeni sestavni deli ali sklopi;
3.     
storitve za specifično vojaške namene;
4.     
gradnje za specifično vojaške namene;
5.     
občutljive storitve;
6.     
občutljive gradnje;
7.     
naročila, ki se izvajajo na podlagi 346. člena Pogodbe o delovanju
Evropske unije (UL C št. 83 z dne 30. 3. 2010, str. 47, v nadaljnjem
besedilu: PDEU);
8.     
naročila za izvajanje obveščevalne in protiobveščevalne dejavnosti;
9.     
blago, storitve ali gradnje, ki so v kateri koli fazi celotne
življenjske dobe vojaške opreme neposredno povezane s to opremo, njenimi
sestavnimi deli ali sklopi;
10.  
gradnje, blago in storitve, ki so v kateri koli fazi celotne življenjske
dobe občutljive opreme neposredno povezane s to opremo, njenimi sestavnimi deli
ali sklopi.
(2) Vlada Republike Slovenije (v
nadaljnjem besedilu: vlada) z uredbo natančneje določi seznam blaga, storitev
in gradenj iz prejšnjega odstavka.
3. člen
(pomen v zakonu uporabljenih izrazov)
(1) V tem zakonu uporabljeni izrazi
imajo naslednji pomen:
1.     
»Enotni besednjak javnih naročil (CPV)«, sprejet z Uredbo (ES) št.
2195/2002 Evropskega parlamenta in Sveta z dne 5. novembra 2002 o enotnem
besednjaku javnih naročil (CPV) (UL L, št. 340 z dne 16. 12. 2002, str.
3), s spremembami, je enakovredna referenčna nomenklatura, ki se uporablja za
javna naročila na obrambnem in varnostnem področju. Enotni besednjak javnih
naročil je enakovreden z drugimi veljavnimi nomenklaturami.
2.     
»Naročilo blaga« je javno naročilo, katerega predmet je nakup, zakup,
najem ali nakup blaga na posojilo, z možnostjo odkupa ali brez te možnosti.
Naročilo, katerega predmet je dobava blaga ter vključuje storitev namestitve
ali inštalacije, ki je vezana na to blago oziroma omogoča uporabo blaga v
skladu z njegovim namenom, se obravnava kot naročilo blaga.
3.     
»Naročilo gradenj« je javno naročilo, katerega predmet je izvajanje
dejavnosti s Seznama dejavnosti na področju gradenj, ki je priloga uredbe, ki
jo izda vlada na podlagi četrtega odstavka 8. člena tega zakona (v nadaljnjem
besedilu: Seznam dejavnosti na področju gradenj), ali graditev stavb ali
gradbenih inženirskih objektov ali projektiranje in graditev stavb ali
gradbenih inženirskih objektov, ki je povezano z eno od dejavnosti s Seznama
dejavnosti na področju gradenj. Gradnja je rezultat dejavnosti iz te točke, ki
predstavlja gospodarsko in tehnično funkcionalno celoto.
4.     
»Naročilo storitev« je javno naročilo, katerega predmet je izvajanje ali
izvedba ene ali več storitev s Seznama storitev, ki je priloga uredbe, ki jo
izda vlada na podlagi prvega odstavka 15. člena tega zakona (v nadaljnjem
besedilu: Seznam storitev). Naročilo, katerega predmet so blago in storitve iz
Seznama storitev se obravnava kot naročilo storitev, če je vrednost storitev
večja od vrednosti blaga, ki je zajeto v naročilu. Naročilo, katerega predmet
so storitve s Seznama storitev, ki vključujejo dejavnosti s Seznama dejavnosti
na področju gradenj, ki so samo dodatek glavnemu predmetu naročila, se
obravnava kot naročilo storitev.
5.     
»Sklop« je del naročila, ki tvori zaključeno celoto in ga je mogoče
oddati ločeno.
6.     
»Celotna življenjska doba« zajema vse faze predmeta naročanja, kot so na
primer raziskave in razvoj, industrijski razvoj, proizvodnja, popravilo in
vzdrževanje, posodobitev, transport, vzpostavitev, izobraževanje in usposabljanje
za uporabo, preizkušanje, odstranitev in uničenje oziroma razgradnja.
7.     
»Civilna naročila« so naročila, katerih predmet ni vojaške narave,
namenjena pa so zagotavljanju logističnih potreb, niso vključena v prvem
odstavku 2. člena tega zakona in se oddajo v skladu z določili četrtega
odstavka 15. člena tega zakona.
8.     
»Občutljiva oprema«, »občutljive gradnje« in »občutljive storitve« so
oprema, gradnje in storitve za varnostne namene, ki vključujejo tajne podatke
ali zahtevajo njihovo varovanje. Za blago, storitve ali gradnje, ki so v kateri
koli fazi življenjske dobe občutljive opreme neposredno povezani s to opremo,
njenimi sestavnimi deli ali sklopi, se štejejo blago, storitve ali gradnje, ki
so z občutljivo opremo tako tesno povezani, da uporaba občutljive opreme brez
njih ni smiselna ali mogoča.
9.     
»Vojaška oprema« je oprema, njeni sestavni deli ali sklopi, ki so
specifično načrtovani ali prilagojeni za vojaške namene in namenjeni uporabi
kot orožje, strelivo ali vojaško sredstvo. Za blago, storitve ali gradnje, ki
so v kateri koli fazi življenjske dobe vojaške opreme neposredno povezani s to
opremo, njenimi sestavnimi deli ali sklopi, se štejejo blago, storitve ali
gradnje, ki so z vojaško opremo tako tesno povezani, da uporaba vojaške opreme
brez njih ni smiselna ali mogoča.
10.  
»Raziskave in razvoj« pomenijo vse dejavnosti, ki vključujejo osnovne
raziskave, uporabne raziskave in eksperimentalni razvoj. Eksperimentalni razvoj
lahko vključuje izdelavo tehnoloških modelov, ki prikazujejo delovanje nove
zamisli ali tehnologije v primernem ali reprezentativnem okolju.
11.  
»Tajni podatek« je podatek, ki je skladno s predpisom, ki ureja
varovanje tajnih podatkov, določen in označen s stopnjo tajnosti ter podatek z
delovnega področja Banke Slovenije, ki se v skladu z predpisi, ki urejajo
naloge centralne banke, varuje kot zaupen podatek.
12.  
»Kriza« pomeni razmere, ki jih v Republiki Sloveniji, državi članici
Evropske unije (v nadaljnjem besedilu: država članica) ali v tretji državi
povzroči škodljiv dogodek, ki je nedvomno večji od škodljivih dogodkov
vsakdanjega življenja in znatno ogrozi ali omeji življenje in zdravje oseb,
znatno vpliva na vrednost nepremičnin ali zahteva ukrepe za oskrbo prebivalstva
z nujnimi potrebščinami. Kriza pomeni tudi razmere, v katerih je takšen škodljivi
dogodek obravnavan kot neposredna nevarnost. Oboroženi spopadi in vojne se
štejejo za krizo po tem zakonu.
13.  
»Obrambni ali varnostni program« je program, ki zagotavlja uresničevanje
obrambnih in varnostnih ciljev Republike Slovenije ter ga sprejme vlada. Vlada
lahko določi, da je naročilo, ki je potrebno za izvedbo obrambnega ali
varnostnega programa, bistveno za varnostne interese Republike Slovenije.
14.  
»Gospodarski subjekt« je skupni izraz za dobavitelja blaga, izvajalca
storitev in izvajalca gradenj, ki je lahko vsaka pravna ali fizična oseba, ali
oseba javnega prava, ali skupina teh oseb, ki na trgu ponujajo izvedbo gradenj
oziroma gradnjo, blago ali storitve.
15.  
»Kandidat« je gospodarski subjekt, ki je predložil prijavo za
sodelovanje v postopku s predhodnim ugotavljanjem sposobnosti ali postopku s
pogajanji po predhodni objavi, postopku s pogajanji brez predhodne objave,
konkurenčnem dialogu ali postopku zbiranja ponudb po predhodni objavi.
16.  
»Ponudnik« je gospodarski subjekt, ki je predložil ponudbo v postopku s
predhodnim ugotavljanjem sposobnosti, postopku s pogajanji po predhodni objavi,
postopku s pogajanji brez predhodne objave, konkurenčnem dialogu ali postopku
zbiranja ponudb po predhodni objavi.
17.  
»Podizvajalec« je gospodarski subjekt, ki je pravna ali fizična oseba in
za ponudnika, s katerim je naročnik po tem zakonu sklenil pogodbo o izvedbi
naročila, dobavlja blago ali izvaja storitev oziroma gradnjo, ki je neposredno
povezana s predmetom naročanja. Gospodarski subjekti, ki oddajo skupno ponudbo,
in subjekti, ki se po tem zakonu štejejo za s ponudnikom povezane osebe, se ne
štejejo za podizvajalce.
18.  
»Povezana oseba« je oseba, nad katero ima ponudnik neposreden ali
posreden prevladujoč vpliv, ali oseba, ki ima, zlasti zaradi lastništva,
finančne udeležbe v kapitalu ali pravil upravljanja, neposreden ali posreden
prevladujoč vpliv na ponudnika. Za osebo, ki:
-       
ima večino vpisanega kapitala te osebe;
-       
ima glede na lastniški delež večino glasovalnih pravic;
-       
lahko imenuje več od polovice članov organa upravljanja ali nadzora,
izvršnega direktorja, prokurista ali člane poslovodstva ali člane upravnih
organov te osebe;
velja domneva, da ima prevladujoč vpliv na
drugo osebo, prevladujoč vpliv pa je mogoče ugotoviti tudi v drugih primerih.
19.  
»Odgovorna oseba naročnika oziroma ponudnika« je oseba, ki je v skladu z
zakonom, ki ureja prekrške, odgovorna za prekršek, storjen z njenim dejanjem
ali opustitvijo dolžnega nadzorstva.
20.  
»Skupni nabavni organ« je naročnik ali evropski javni organ, ki na
podlagi pooblastila drugih naročnikov:
-       
naroča blago oziroma storitve, namenjene naročnikom, ali
-       
izvede postopek oddaje naročila za gradnje, blago ali storitve,
namenjene naročnikom.
21.  
»Konkurenčni dialog« je postopek, ki ga naročnik uporabi za oddajo
posebno zahtevnih naročil, v katerem lahko kateri koli gospodarski subjekt
zahteva sodelovanje in v katerem naročnik opravi dialog s kandidati, ki
sodelujejo v postopku, s ciljem oblikovati eno ali več variant, ki lahko
izpolnijo njegove zahteve in na podlagi katerih naročnik izbrane kandidate
povabi, da predložijo ponudbo. Za namen uporabe postopka iz te točke se za
naročilo šteje, da je posebno zahtevno, če ni mogoče objektivno:
-       
opredeliti tehničnih specifikacij v skladu z 2., 3. in 4. točko tretjega
odstavka 28. člena tega zakona, s katerimi bi lahko zadovoljili naročnikove
potrebe ali dosegli cilje, oziroma
-       
določiti pravnih oziroma finančnih elementov projekta oziroma predmeta
naročila.
22.  
»Postopek s predhodnim ugotavljanjem sposobnosti« je postopek, katerega
namen je oddaja naročila, v katerem lahko kateri koli gospodarski subjekt
predloži prijavo k sodelovanju, ponudbo pa lahko oddajo samo kandidati, ki jih
povabi naročnik.
23.  
»Postopek s pogajanji brez predhodne objave« je postopek, v katerem
naročnik povabi gospodarske subjekte k oddaji ponudbe in se z njimi pogaja o
svojih zahtevah glede naročila.
24.  
»Postopek s pogajanji po predhodni objavi« je postopek, v katerem
naročnik objavi obvestilo o naročilu, na podlagi katerega lahko gospodarski
subjekti, ki želijo pridobiti naročilo, predložijo svojo prijavo, naročnik pa
se z njimi pogaja o svojih zahtevah glede naročila.
25.  
»Postopek zbiranja ponudb po predhodni objavi« je postopek naročanja, v
katerem lahko vsak gospodarski subjekt na podlagi obvestila o naročilu, ki ga
je naročnik objavil na portalu javnih naročil, predloži ponudbo.
26.  
»Okvirni sporazum« je sporazum med enim ali več naročniki in enim ali
več ponudniki, katerega namen je določiti pogoje za naročila, ki se bodo
oddajala v določenem obdobju, zlasti glede cene in, če je to mogoče, upoštevaje
predvideno količino.
27.  
»Elektronska dražba« je ponavljajoča se aktivnost, kot del postopka
naročanja, ki poteka na elektronski način, v katerem ponudniki predstavijo nove
cene, popuste oziroma izboljšanje ponudbe v okviru določenih elementov.
28.  
»Elektronska sredstva« pomenijo uporabo elektronske opreme za obdelavo
podatkov (vključno z digitalno kompresijo) in shranjevanje podatkov, ki se
pošiljajo in prejemajo po žici, radiu, mikrovalovnih, optičnih ali drugih
elektromagnetnih sredstvih.
29.  
»Pisen« ali »pisno« pomeni kateri koli izraz, sestavljen iz besed ali
številk, ki se lahko prebere, natisne in nato pošlje. Pomeni pa tudi
informacije, ki se pošiljajo in hranijo elektronsko.
30.  
»Portal javnih naročil« je spletni informacijski portal ministrstva,
pristojnega za javna naročila, kamor naročniki neposredno pošiljajo v objavo
obvestila v zvezi z naročili in razpisno dokumentacijo v skladu s tem zakonom.
31.  
»Formalno nepopolna ponudba« je ponudba, ki je pravočasna in ni popolna
ali vsebuje napake v delih, ki ne vplivajo na njeno razvrstitev glede na merila
in se ne vežejo na tehnične specifikacije predmeta naročanja v smislu zamenjave
prvotno ponujenega predmeta naročanja z novim predmetom naročanja, zaradi česar
jo lahko ponudnik pod pogoji iz tega zakona dopolni ali spremeni. Če je
formalna pomanjkljivost ponudbe nebistvena, ponudbe v tem delu ni treba
dopolniti oziroma spremeniti.
32.  
»Neobičajno nizka ponudba« je ponudba, ki s svojo ceno ali načinom
izvedbe bistveno odstopa od primerljivih tržnih cen oziroma uveljavljene prakse,
ponudnik pa je s kalkulacijami, novo tehnološko rešitvijo in obrazložitvijo ne
more pojasniti.
33.  
»Nepravilna ponudba« je ponudba, ki je v nasprotju s predpisi ali katere
ponudbena cena je očitno sestavljena na način, ki ni skladen s pravili poštene
konkurence ali ne izpolnjuje pogojev iz 32. do 38. člena tega zakona.
34.  
»Neprimerna ponudba« je ponudba, ki ne izpolnjuje pogojev, vezanih na
vsebino predmeta naročila, in zato ne izpolnjuje v celoti zahtev naročnika,
določenih v razpisni dokumentaciji.
35.  
»Nesprejemljiva ponudba« je ponudba, katere ponudbena cena presega
naročnikova zagotovljena sredstva, ali ponudba, katere cena je višja od cen, ki
veljajo za predmet naročila na trgu.
36.  
»Pravočasna ponudba« je ponudba, ki jo naročnik prejme do poteka roka,
določenega za prejem ponudb.
37.  
»Popolna ponudba« je ponudba, ki je pravočasna, formalno popolna,
sprejemljiva, pravilna in primerna.
38.  
»Pogodba o izvedbi naročila« je odplačna pogodba med enim ali več
ponudniki in enim ali več naročniki, katere predmet je izvedba storitev,
gradenj ali dobav blaga.
39.  
»Obdobje mirovanja« je obdobje po odločitvi o oddaji naročila, v katerem
naročnik ne sme skleniti pogodbe z izbranim ponudnikom oziroma ponudniki, razen
če zakon, ki ureja pravno varstvo v postopkih javnega naročanja, ali ta zakon
ne določa drugače. Obdobje mirovanja poteče z dnem, ko ponudniku, ki je zadnji
prejel naročnikovo odločitev o oddaji naročila, poteče rok za uveljavitev
pravnega varstva v predrevizijskem postopku, ki ga ureja zakon, ki ureja pravno
varstvo v postopkih javnega naročanja.
40.  
»Datum oddaje naročila« je na dan, ko postane odločitev o oddaji
naročila pravnomočna.
(2) Za namene tretjega poglavja tega
zakona imajo v tem zakonu uporabljeni izrazi naslednji pomen:
1.     
»tehnične specifikacije« v primeru naročil:
a)   
gradenj pomenijo skupek tehničnih predpisov, ki jih vsebuje zlasti
razpisna dokumentacija in s katerimi so opredeljene zahtevane značilnosti za
gradnje, materiale in blago, omogočajo pa takšen opis gradenj, materialov in
blaga, da je namen uporabe, za katero jih potrebuje naročnik, dosežen. Ti
tehnični predpisi vključujejo stopnje okoljske primernosti, zahteve v zvezi z
oblikovanjem in konstrukcijo, vključno z dostopnostjo za invalidne osebe, ter
ocenjevanje skladnosti, kakovosti, varnosti ali dimenzij, vključno s postopki v
zvezi z zagotavljanjem kakovosti, izrazoslovjem, oznakami, preizkušanjem in
preizkusnimi metodami, pakiranjem, označevanjem in napisi ter proizvodnimi
postopki in metodami. Vključujejo tudi pravila glede načrtov in stroškov,
preizkus, inšpekcijske preglede in pogoje za sprejemljivost gradenj in
konstrukcijskih tehnik ali metod ter vse druge tehnične pogoje, ki jih lahko
predpiše naročnik v skladu s splošnimi ali posebnimi predpisi glede na
dokončane gradnje in na materiale ali dele, ki jih vključujejo;
b)   
blaga ali storitev pomenijo specifikacijo v dokumentu, ki opredeljuje
zahtevane značilnosti proizvoda ali storitve, kot so stopnja kakovosti, stopnja
okoljske primernosti, zahteve v zvezi z oblikovanjem in konstrukcijo, vključno
z dostopnostjo za invalidne osebe, ter ocenjevanje skladnosti, kakovosti,
uporabnosti blaga, varnosti ali dimenzij, vključno z zahtevami v zvezi z blagom
glede imena, pod katerim se bo prodajal, izrazoslovjem, oznakami, preizkušanjem
in preizkusnimi metodami, pakiranjem, označevanjem in napisi, navodili za
uporabo, proizvodnimi postopki in metodami ter postopki ocenjevanja skladnosti;
2.     
»standard« je tehnična specifikacija, ki jo odobri pristojni organ za
standardizacijo za ponavljajočo se in stalno uporabo. Usklajenost s tem
standardom praviloma ni obvezna. Standard sodi v eno izmed naslednjih
kategorij:
-       
mednarodni standard: standard, ki ga je sprejela mednarodna organizacija
za standardizacijo in dala na voljo javnosti,
-       
evropski standard: standard, ki ga je sprejel evropski organ za
standardizacijo in dal na voljo javnosti,
-       
nacionalni standard: standard, ki ga je sprejela nacionalna organizacija
za standardizacijo in dala na voljo javnosti;
3.     
»vojaški standard« je tehnična specifikacija, ki je ni obvezno
upoštevati in jo odobri organ za standardizacijo, ki pripravlja tehnične
specifikacije za ponavljajočo se ali stalno uporabo na obrambnem področju;
4.     
»evropski tehnični atest« je ugodna tehnična ocena ustreznosti proizvoda
za specifično uporabo proizvoda na podlagi izpolnjevanja osnovnih zahtev za
gradnjo stavb z opredelitvijo ustreznih lastnosti proizvoda in pogojev za
uporabo. Evropski tehnični atest izda organ za tehnična soglasja, ki ga za ta
namen določi država članica;
5.     
»enotna tehnična specifikacija« je tehnična specifikacija, določena v
skladu s postopkom, ki ga priznavajo države članice, in je objavljena v Uradnem
listu Evropske unije;
6.     
»tehnična referenca« pomeni kateri koli dokument, ki so ga v skladu s
postopkom, sprejetim zaradi novih potreb trga, pripravili evropski organi za
standardizacijo, razen uradnih standardov.
4. člen
(naročniki)
Oseba, ki mora v skladu z 9. ali
23. členom Zakona o javnem naročanju (Uradni list RS, št. 91/15; v
nadaljnjem besedilu: ZJN-3) oddajati svoja naročila v skladu s predpisi, ki
urejajo javno naročanje, naroča predmete iz prvega odstavka 2. člena tega
zakona v skladu s tem zakonom.
5. člen
(obravnavanje gospodarskih subjektov)
(1) Naročnik ne sme zavrniti kandidata
oziroma ponudnika z utemeljitvijo, da bi moral imeti za opravljanje določene
dejavnosti po predpisih Republike Slovenije status fizične ali pravne osebe, če
sme kandidat oziroma ponudnik isto dejavnost opravljati v državi članici, v
kateri je ustanovljen.
(2) Ne glede na prejšnji odstavek in
ne glede na to, ali so ponudniki pravne ali fizične osebe, lahko naročnik v
primeru blaga, storitev ali gradenj, ki vključujejo dodatne storitve oziroma
namestitvena in inštalacijska dela, od njih zahteva, da v ponudbi ali prijavi
za sodelovanje navedejo imena in ustrezno strokovno usposobljenost osebja, ki
bo odgovorno za izvedbo tega naročila.
(3) Skupine gospodarskih subjektov
lahko predložijo ponudbo ali se prijavijo za kandidate. Naročnik od teh skupin
ne sme zahtevati, da se povežejo v kakršno koli pravno formalno obliko, lahko
pa za izvedbo naročila od izbrane skupine zahteva predložitev ustreznega akta o
skupni izvedbi naročila (na primer pogodbe o sodelovanju), če je to nujno za
uspešno izvedbo naročila.
(4) Ponudnik, kateremu je bilo
naročilo oddano, v razmerju do naročnika v celoti odgovarja za izvedbo tega
naročila.
(5) Naročnik lahko od ponudnikov
zahteva, da v ponudbeni dokumentaciji predložijo tudi sestavo (kalkulacije)
ponudbene cene v zvezi z naročilom, zlasti v primeru naročil, ki se izvajajo v
sodelovanju s podizvajalci.
6. člen
(temeljna načela)
(1) Sistem naročanja ter njegovo
izvajanje morajo temeljiti na načelih prostega pretoka blaga, prostega pretoka
storitev in svobode ustanavljanja, ki izhajajo iz PDEU, ter na načelih
gospodarnosti, učinkovitosti in uspešnosti, zagotavljanja konkurence med
ponudniki, transparentnosti naročanja, enakopravne obravnave ponudnikov in
sorazmernosti.
(2) Naročnik mora izvesti naročanje
tako, da z njim zagotovi gospodarno in učinkovito porabo javnih sredstev ter
doseže cilje svojega delovanja, določene skladno s predpisi, ki urejajo porabo
proračunskih in drugih javnih sredstev.
(3) Če predmet naročila dopušča in če
to prispeva k večji gospodarnosti in učinkovitosti izvedbe naročila, mora naročnik
oblikovati razpisno dokumentacijo tako, da je mogoče ponudbo oddati po sklopih.
Pri tem mora zagotoviti nediskriminatorno obravnavo in tako večjo dostopnost
naročila gospodarskim subjektom.
(4) Naročnik v postopku naročanja ne
sme omejevati konkurence med ponudniki, zlasti ne sme omejevati možnih
ponudnikov z izbiro in izvedbo postopka, ki je v nasprotju s tem zakonom.
(5) Naročnik ne sme zahtevati od
ponudnika, da pri izvedbi naročila zaposli določene podizvajalce ali da izvede
kakšen drug posel, na primer izvoz določenega blaga ali storitev, če s posebnim
zakonom ali mednarodnim sporazumom ni določeno drugače. Naročnik lahko pod
pogoji iz devetega poglavja tega zakona določi, da mora izbrani ponudnik del
naročila oddati podizvajalcu na način, predviden s tem zakonom.
(6) Ponudnik mora biti izbran na
pregleden način in po predpisanem postopku.
(7) Postopki naročanja po tem zakonu
so javni, kar se glede na vrednosti iz 7. člena tega zakona zagotavlja z
brezplačnimi objavami naročil na portalu javnih naročil in v Uradnem listu
Evropske unije, razen če se zahteva varovanje tajnih ali osebnih podatkov ali
poslovnih skrivnosti.
(8) Naročnik mora zagotoviti, da med
ponudniki v nobeni fazi postopka naročanja in glede nobenega elementa ni
razlikovanja, upoštevaje vzajemno priznavanje in sorazmernost zahtev naročnika
glede na predmet naročila.
(9) Naročnik mora zagotoviti, da ne
ustvarja okoliščin, ki pomenijo krajevno, stvarno ali osebno diskriminacijo
ponudnikov, ne povzroča diskriminacije, ki izvira iz klasifikacije dejavnosti,
ki jo opravlja ponudnik, ali druge diskriminacije.
(10) Naročanje se mora izvajati
sorazmerno predmetu naročanja, predvsem glede izbire, določitve in uporabe
pogojev in meril, ki morajo biti smiselno povezana s predmetom naročanja.
7. člen
(mejne vrednosti za objave)
(1) Naročnik
mora poslati v objavo na portal javnih naročil in Uradu za publikacije Evropske
unije naročila, katerih vrednost je brez davka na dodano vrednost (v nadaljnjem
besedilu: DDV) enaka ali večja od vrednosti iz 8. člena Direktive
2009/81/ES.
(2) Naročnik mora poslati v objavo na
portal javnih naročil naročila, katerih vrednost je brez DDV enaka ali večja
od:
-       
40.000 eurov pri naročanju blaga ali storitev,
-       
80.000 eurov pri naročanju gradenj.
(3) Kadar Evropska komisija objavi
spremembe mejnih vrednosti iz tega zakona, ministrstvo, pristojno za javna
naročila, v desetih dneh po objavi na svojih spletnih straneh
objavi nove evropske mejne vrednosti.
8. člen
(metode za izračun ocenjene vrednosti
naročil in okvirnih sporazumov)
(1) Naročnik mora, zaradi izbire
pravilnega postopka naročanja, izračunati ocenjeno vrednost naročila,
upoštevaje celotno skupno vrednost plačil brez DDV, vključno z možnostjo
povečanja obsega naročila in katerim koli povečanjem vrednosti pogodbe. Ocenjena
vrednost naročila mora vključevati tudi vrednost morebitnih nagrad in drugih
izplačil kandidatom in ponudnikom. Določi pa se tako, da je njena višina
primerljiva cenam na trgu, ki veljajo za predmet naročila, če je dostopen na
trgu in ni prilagojen posebnim potrebam naročnika.
(2) Način izračuna ocenjene vrednosti
naročila, vključno z vsemi količinskimi in cenovnimi parametri, na podlagi
katerih jo je naročnik izračunal, mora biti razviden iz dokumentacije, ki jo o
naročilu vodi naročnik. Ocenjena vrednost naročila mora biti veljavna na dan
pošiljanja obvestila o naročilu v objavo, če objava ni potrebna pa, ko naročnik
izda sklep o začetku postopka oddaje naročila.
(3) Naročnik ne sme določiti ocenjene
vrednosti naročila tako, da bi se zaradi nižje ocenjene vrednosti izognil
uporabi tega zakona glede na mejne vrednosti za objave in postopke naročanja.
(4) V zvezi z naročili gradenj mora
izračun njihove ocenjene vrednosti vključevati stroške gradnje in skupno
ocenjeno vrednost blaga, ki je potrebno za izvedbo gradenj in ga je naročnik
dal na voljo izvajalcu gradenj. Vlada z uredbo določi Seznam dejavnosti na
področju gradenj, ki ga naročnik upošteva pri opredelitvi vrste predmeta
naročila.
(5) V zvezi z naročili, ki jih je
mogoče deliti na sklope, veljajo naslednja pravila:
1.     
če iz naročila gradnje ali storitev izhaja možnost, da se naročilo lahko
odda tudi po sklopih, se upošteva skupna ocenjena vrednost vseh sklopov. Če je
skupna vrednost sklopov enaka ali večja od mejne vrednosti, od katere dalje je
treba poslati naročilo v objavo Uradu za publikacije Evropske unije, se za
oddajo vsakega posameznega sklopa uporabljajo določbe tega zakona, ki veljajo
za naročila, ki jih je treba poslati v objavo Uradu za publikacije Evropske
unije. Naročniku pa ni treba upoštevati pravil za objave v Uradnem listu
Evropske unije in na portalu javnih naročil v zvezi s sklopi, katerih ocenjena
vrednost brez DDV je manjša od 80.000 eurov za storitve ali 1.000.000
eurov za gradnje, če skupna vrednost teh sklopov ne presega 20 % skupne
vrednosti vseh sklopov naročila;
2.     
če je na podlagi informacij o nabavah podobnega blaga mogoče sklepati,
da gre za naročila, ki se lahko oddajajo istočasno v ločenih sklopih, se
upošteva skupna ocenjena vrednost vseh sklopov. Če je skupna vrednost sklopov
enaka ali večja od mejne vrednosti, od katere dalje je treba poslati naročilo v
objavo Uradu za publikacije Evropske unije, se za oddajo vsakega posameznega
sklopa uporabljajo določbe tega zakona, ki veljajo za naročila, ki jih je treba
poslati v objavo Uradu za publikacije Evropske unije. Naročniku pa ni treba
upoštevati pravil za objave v Uradnem listu Evropske unije in na portalu javnih
naročil v zvezi s sklopi, katerih ocenjena vrednost brez DDV je manjša od
80.000 eurov, če skupna vrednost teh sklopov ne presega 20 % skupne vrednosti
vseh sklopov.
(6) Glede naročil blaga v zvezi z
zakupom, najemom ali nakupom na posojilo so vrednosti, ki jih je treba
uporabiti pri izračunu ocenjene vrednosti naročila, naslednje:
1.     
pri naročilih za določeno obdobje, če je to krajše ali enako 12 mesecem,
celotna ocenjena vrednost za ves čas trajanja naročila ali, če je obdobje
trajanja naročila daljše od 12 mesecev, celotna vrednost, ki vključuje ocenjeno
preostalo vrednost;
2.     
pri naročilih za nedoločeno obdobje ali naročil, za katera obdobja ni
mogoče določiti, njihova mesečna vrednost, pomnožena z 48.
(7) V primeru naročil blaga ali
storitev, ki so dostopne na trgu, ali naročil, ki bodo predmet ponovne oddaje v
določenem obdobju, mora izračun ocenjene vrednosti temeljiti na:
1.     
dejanski celotni vrednosti istovrstnih zaporednih naročil, oddanih v
zadnjih 12 mesecih ali v koledarskem letu, upoštevaje spremembe količine ali
vrednosti, ki bi nastale v 12 mesecih po prvotnem naročilu, ali
2.     
celotni ocenjeni vrednosti zaporednih naročil, oddanih v 12 mesecih po
prvi dobavi ali med koledarskim letom, če to obdobje ni daljše od 12 mesecev.
(8) Pri naročilih storitev mora
izračun ocenjene vrednosti temeljiti:
1.     
pri zavarovalniških storitvah na višini premije in drugih oblik plačil;
2.     
pri naročilih idejnih načrtov na honorarjih, plačljivih provizijah in
drugih oblikah plačil;
3.     
pri naročilih storitev brez navedene skupne cene:
-       
pri naročilih za določeno obdobje, če traja 48 mesecev ali manj, na
skupni vrednosti za njihovo celotno trajanje;
-       
pri naročilih za obdobje, daljše od 48 mesecev, na njihovi mesečni
vrednosti, pomnoženi z 48.
(9) V postopku, na podlagi katerega
namerava naročnik skleniti okvirni sporazum, mora izračun ocenjene vrednosti
temeljiti na največji predvideni vrednosti vseh posameznih naročil brez DDV, ki
bodo oddana v celotnem obdobju trajanja okvirnega sporazuma.
(10) Če predmet naročila lahko
vzdržuje, nadgrajuje ali servisira samo za to pooblaščena oseba, mora ocenjena
vrednost za naročilo tega predmeta temeljiti tudi na ocenjeni vrednosti
vzdrževanja, nadgradnje ali servisiranja za petletno obdobje.
9. člen
(izključitev naročil, ki se oddajo v
skladu z mednarodnimi pravili)
Ta zakon se ne uporablja za naročila:
1.     
ki jih urejajo posebna postopkovna pravila na podlagi mednarodnega
sporazuma ali dogovora, ki je sklenjen med eno ali več državami članicami in
eno ali več tretjimi državami;
2.     
ki jih urejajo posebna postopkovna pravila na podlagi sklenjenega
mednarodnega sporazuma ali dogovora, ki se nanaša na stacioniranje vojaških
enot in zadeva gospodarske subjekte v Republiki Sloveniji, drugi državi članici
ali tretji državi;
3.     
ki jih urejajo posebna postopkovna pravila mednarodne organizacije, ki
nabavlja za svoje namene, ali za naročila, ki jih mora oddati Republika
Slovenija v skladu s pravili te mednarodne organizacije.
10. člen
(posebne izjeme, ki niso predmet
naročanja)
(1) Ta zakon se ne uporablja za:
1.     
naročila, ki se oddajajo v okviru progama sodelovanja, ki temelji na
raziskavah in razvoju in v katerem z namenom razvoja novega proizvoda, če je to
primerno, pa tudi z namenom razvoja poznejših faz v celotni življenjski dobi
tega proizvoda, sodelujeta najmanj dve državi članici. Kadar se program
sodelovanja izvaja izključno med državami članicami, morajo te ob njegovem
zaključku Evropski komisiji sporočiti delež stroškov za raziskave in razvoj v
razmerju do skupnih stroškov programa sodelovanja ter predvideni delež naročil
za posamezno državo članico ter ji posredovati sporazum o delitvi stroškov med
državami članicami;
2.     
naročila, oddana v tretji državi, vključno s civilnimi naročili, ki se
izvajajo, ko so slovenske vojaške sile zunaj Evropske unije, če je treba
naročila zaradi operativnih potreb oddati gospodarskim subjektom, ki imajo
sedež na območju, na katerem se izvajajo aktivnosti ali operacije;
3.     
naročila storitev v zvezi s pridobitvijo ali najemom zemljišč, že
zgrajenih objektov ali drugih nepremičnin ali pravic, ki so z njimi povezane,
razen naročil finančnih storitev, ki so vezana na pogodbe o pridobitvi ali
najemu in se v kakršni koli obliki sklenejo istočasno, prej ali pozneje;
4.     
naročila, ki jih odda vlada vladi države članice ali tretje države v
zvezi z:
-       
dobavo vojaške opreme,
-       
dobavo občutljive opreme,
-       
občutljivimi gradnjami,
-       
občutljivimi storitvami,
-       
gradnjami ali storitvami, ki so neposredno povezane z vojaško opremo,
-       
gradnjami ali storitvami, ki so neposredno povezane z občutljivo opremo,
ali
-       
gradnjami ali storitvami za specifično vojaške namene;
5.     
storitve na področju arbitraže in poravnave;
6.     
finančne storitve, razen zavarovalniških storitev;
7.     
pogodbe o zaposlitvi;
8.     
raziskovalne in razvojne storitve, razen tistih, od katerih ima koristi
izključno naročnik pri opravljanju lastnih dejavnosti, pod pogojem, da
opravljeno storitev v celoti plača naročnik;
9.     
naročilo, katerega predmet je gradnja, blago ali storitev s področja
uporabe tega zakona, če:
-       
je predmet naročila neposredno in stvarno povezan z naročilom, ki ni
predmet tega zakona ali ZJN-3 in
-       
je hkratna oddaja obeh naročil enemu ponudniku utemeljena s stvarnimi in
dejanskimi razlogi.
(2) V primeru iz 9. točke prejšnjega
odstavka naročnik ne sme združiti različnih predmetov naročanja z namenom, da
se izogne uporabi tega zakona. V dokumentaciji o oddaji združenega naročila
mora naročnik navesti razloge za uporabo izjeme iz 9. točke prejšnjega
odstavka.
11. člen
(naročila, ki se izvajajo na podlagi 346.
členu PDEU, ter naročila za izvajanje obveščevalne in protiobveščevalne
dejavnosti)
(1) Za naročila, za katera bi izvedba
postopkov naročanja iz prvega odstavka 19. člena tega zakona povzročila
posredovanje informacij, katerih razkritje bi bilo v nasprotju z bistvenimi
varnostnimi interesi Republike Slovenije, vključno z naročili vojaške opreme,
pri kateri je treba sprejeti ukrepe za zaščito teh interesov, in za naročila,
namenjena izvajanju obveščevalne in protiobveščevalne dejavnosti, ki ju določa
zakon, se uporabljajo določbe tega zakona, ki urejajo način opredelitve
predmeta in sporočanje statističnih podatkov o oddanih naročilih v preteklem
letu.
(2) Naročnik mora za izvedbo naročila
iz prejšnjega odstavka predhodno pridobiti soglasje medresorske komisije, če je
ocenjena vrednost naročila enaka ali večja od 40.000 eurov
brez DDV.
12. člen
(medresorska komisija za naročila, ki se
izvajajo na podlagi 346. členu PDEU, ter naročila za izvajanje obveščevalne in
protiobveščevalne dejavnosti)
(1) O utemeljenosti oddaje naročila v
skladu s prejšnjim členom odloči medresorska komisija za naročila, ki se
izvajajo na podlagi 346. členu PDEU, ter naročila za izvajanje obveščevalne in
protiobveščevalne dejavnosti. Pri presoji, ali so izpolnjeni pogoji za izdajo
soglasja, medresorska komisija preveri:
-       
ali predmet naročila izpolnjuje pogoje iz prvega odstavka prejšnjega
člena in
-       
utemeljenost razlogov za neizvedbo postopka naročanja iz prvega odstavka
19. člena tega zakona ali postopka javnega naročanja iz prvega odstavka
39. člena ZJN-3.
(2) Vloga za soglasje iz drugega
odstavka prejšnjega člena mora vsebovati podatke o predmetu naročanja in namenu
uporabe tega predmeta ter razloge, zakaj ni mogoča izvedba postopka naročanja
iz prvega odstavka 19. člena tega zakona ali postopka javnega naročanja iz prvega odstavka 39. člena ZJN-3. Za
naročila, ki se izvedejo na podlagi 346. člena PDEU, mora naročnik v vlogi
navesti tudi, razkritje katerih podatkov je lahko v nasprotju z bistvenimi
varnostnimi interesi Republike Slovenije, kateri so ti bistveni varnostni
interesi in kateri ukrepi so potrebni za njihovo varovanje.
(3) Predsednika ali predsednico (v
nadaljnjem besedilu: predsednik) in člane ali članice (v nadaljnjem besedilu:
član) medresorske komisije imenuje vlada. Mandat predsednika in članov
medresorske komisije je štiri leta in so lahko ponovno imenovani. Način
imenovanja, sestavo, pogoje, ki jih morajo izpolnjevati predsednik in člani,
ter način delovanja medresorske komisije določi vlada z uredbo.
13. člen
(mešana naročila)
(1) Naročilo, katerega predmet so
blago, storitve ali gradnje s področja uporabe tega zakona in deloma s področja
uporabe ZJN-3, se odda v
skladu z določbami tega zakona, če je oddaja enovitega naročila upravičena s
stvarnimi, dejansko utemeljenimi razlogi.
(2) Naročnik ne sme sprejeti odločitve
o izvedbi enovitega naročila po tem zakonu z namenom izključitve naročil iz
uporabe določb ZJN-3.
(3) Naročnik mora v dokumentaciji, ki
jo vodi o postopku naročanja, navesti in obrazložiti razloge, na podlagi
katerih je sprejel odločitev, da odda naročilo iz prvega odstavka tega člena
kot enovito naročilo in upoštevaje določbe tega zakona.
14. člen
(pridržana naročila)
(1) Naročnik pri oddaji pridržanega
naročila ob izpolnjevanju pogojev iz razpisne dokumentacije izbere ponudnika,
ki izkaže status invalidskega podjetja ali zaposlitvenega centra, v skladu z
določbami zakona, ki ureja zaposlitveno rehabilitacijo in zaposlovanje
invalidov, če njegova ponudba glede na merila za izbor za več kot 20 % ne
presega najnižje cene oziroma ekonomsko najugodnejše ponudbe ponudnika, ki ni
invalidsko podjetje ali zaposlitveni center.
(2) Naročnik, ki namerava oddati
naročilo po tem členu, mora to navesti v obvestilu o naročilu in v razpisni
dokumentaciji.
(3) Kadar namerava v primeru
pridržanega naročila ponudnik, ki ima status invalidskega podjetja ali
zaposlitvenega centra, izvesti naročilo s podizvajalcem, mora podizvajalec
izkazati status invalidskega podjetja ali zaposlitvenega centra v skladu z
določbami zakona, ki ureja zaposlitveno rehabilitacijo in zaposlovanje
invalidov.
15. člen
(storitve s Seznama storitev na področju
obrambe in varnosti A ter Seznama storitev na področju obrambe in varnosti B)
(1) Vlada z uredbo natančneje določi
Seznam storitev tako, da ločeno opredeli Seznam storitev na področju obrambe in
varnosti A ter Seznam storitev na področju obrambe in varnosti B.
(2) Naročila, katerih predmet so
storitve s Seznama storitev na področju obrambe in varnosti A, se oddajo v
skladu s tem zakonom.
(3) Naročila, katerih predmet so
storitve s Seznama storitev na področju obrambe in varnosti B, se oddajo v
skladu z določbami tega zakona, ki določajo način opredelitve predmeta in
tehnične specifikacije. Naročnik mora pri naročanju storitev s tega seznama
spoštovati pravila tega zakona za objavo obvestil o oddaji naročila.
(4) Naročila, katerih predmet so
storitve s Seznama storitev na področju obrambe in varnosti A ter Seznama
storitev na področju obrambe in varnosti B, se oddajo v skladu s tem zakonom,
če je vrednost storitev s Seznama storitev na področju obrambe in varnosti A,
večja od vrednosti storitev s Seznama storitev na področju obrambe in varnosti
B. V drugih primerih se naročila oddajo v skladu z določbami tega zakona, ki
določajo tehnične specifikacije in pravila za objavo obvestil o oddaji
naročila.
16. člen
(varstvo podatkov)
(1) Naročnik mora zagotoviti varovanje
podatkov, ki se glede na določbe zakona, ki ureja varstvo osebnih podatkov,
tajne podatke ali gospodarske družbe, štejejo za osebne ali tajne podatke ali
poslovno skrivnost, ter posredovanje, izmenjavo in shranjevanje informacij
tako, da so varovani celovitost podatkov in zaupno ravnanje s ponudbami oziroma
prijavami za sodelovanje.
(2) Naročnik mora imena ponudnikov in
predložene ponudbe varovati kot poslovno skrivnost do roka, določenega za
odpiranje ponudb.
(3) Naročnik lahko tehnične
specifikacije ali posamezne dele razpisne dokumentacije ali dokumentacije, ki
jo vodi o naročilu, označi kot tajni podatek. V tem primeru mora:
-       
naročnik v obvestilu o naročilu ali razpisni dokumentaciji navesti vse
zahteve in ukrepe, potrebne za zagotavljanje varovanja tajnih podatkov v skladu
s predpisi, ki urejajo varovanje tajnih podatkov;
-       
ponudnik s sedežem v Republiki Sloveniji pred dostopom do tajnih
podatkov predložiti varnostno dovoljenje, ki ga določa zakon, ki ureja tajne
podatke;
-       
ponudnik s sedežem v drugi državi članici ali tretji državi, s katero
ima Republika Slovenija sklenjen bilateralni varnostni sporazum, pred dostopom
do tajnih podatkov predložiti varnostno dovoljenje, ki je izdano v skladu s
predpisi druge države članice ali tretje države. To dovoljenje naročnik
obravnava kot enakovredno dovoljenju, ki ga izda organ Republike Slovenije,
pristojen za področje varovanja tajnih podatkov;
-       
naročnik za ponudnika, ki ima sedež v drugi državi članici ali tretji
državi, s katero Republika Slovenija nima sklenjenega bilateralnega varnostnega
sporazuma, pred posredovanjem tajnih podatkov pridobiti pisno potrditev organa
Republike Slovenije, pristojnega za področje varovanja tajnih podatkov, da so
varnostna potrdila, ki so izdana v skladu s predpisi druge države članice ali
tretje države, enakovredna tistim, ki jih izdaja ta organ.
(4) Kadar naročnik tehnične
specifikacije ali posamezne dele razpisne dokumentacije ali dokumentacije, ki
jo vodi o naročilu, v skladu s predpisom, ki ureja naloge centralne banke,
označi kot tajni podatek, mora, ne glede na prejšnji odstavek, v obvestilu o
naročilu ali razpisni dokumentaciji navesti zahteve in ukrepe, potrebne za
dostop do teh tajnih podatkov in zagotavljanje njihovega varovanja.
(5) Organ Republike Slovenije,
pristojen za področje varovanja tajnih podatkov, izda pisno potrditev iz četrte
alineje tretjega odstavka tega člena, če meni, da je varnostno dovoljenje
države članice ali tretje države, s katero Republika Slovenija nima sklenjenega
bilateralnega varnostnega sporazuma, enakovredno varnostnemu dovoljenju,
izdanemu po zakonu, ki ureja tajne podatke. Varnostno dovoljenje države članice
ali tretje države se šteje za enakovredno, če je v tej državi vzpostavljen
sistem postopkov in ukrepov, ki omogoča, da se varnostno dovoljenje izda le
organizaciji ali osebi, ki zagotovi:
-       
fizične, organizacijske in tehnične pogoje za varovanje tajnih podatkov,
-       
da so osebe, ki imajo v organizaciji po službeni dolžnosti dostop do
tajnih podatkov, varnostno preverjene in imajo dovoljenje za dostop do tajnih
podatkov,
-       
da je dostop do tajnih podatkov dovoljen samo tistim osebam, ki morajo
imeti vpogled v te podatke po svoji službeni dolžnosti.
(6) Pri naročilih, ki vključujejo
tajne podatke, lahko naročnik da kandidatom na voljo več časa, da kandidati ali
njihovi zaposleni, ki še nimajo varnostnega dovoljenja, to dovoljenje pridobijo
in predložijo. V tem primeru mora naročnik navesti možnost in rok za naknadno
predložitev varnostnega dovoljenja v predhodnem informativnem obvestilu,
obvestilu o naročilu ali razpisni dokumentaciji.
(7) Če ponudnik pri izvedbi naročila
sodeluje s podizvajalci, veljajo določbe tega člena tudi zanje.
(8) Naročnik lahko kot dokaz o
izpolnjevanju zahtev glede ukrepov, potrebnih za zagotavljanje varovanja tajnih
podatkov, od gospodarskega subjekta zahteva predložitev enega ali več
naslednjih dokumentov ali podatkov:
1.     
izjavo ponudnika in predvidenih podizvajalcev, da bodo v skladu s
predpisi, ki urejajo varovanje tajnih podatkov, zagotovili obravnavo tajnih
podatkov, do katerih bodo dostopali kadar koli v postopku naročanja, pri ali po
izvedbi naročila;
2.     
izjavo ponudnika, da bo od podizvajalcev, ki bodo pristopili k izvedbi
naročila naknadno in še niso dali izjave iz prejšnje točke, te izjave pridobil
in predložil naročniku pred sklenitvijo pogodbe s podizvajalcem;
3.     
informacije, iz katerih izhaja, da imajo predvideni podizvajalci
ustrezne zmogljivosti za varovanje tajnih podatkov, do katerih imajo ali bodo
imeli dostop;
4.     
izjavo ponudnika, da bo pred sklenitvijo pogodbe s podizvajalcem, ki bo
pristopil k izvedbi naročila naknadno, naročniku predložil informacije, iz
katerih izhaja, da ima podizvajalec ustrezne zmogljivosti za varovanje tajnih
podatkov, do katerih ima ali bo imel dostop.
(9) Vse dokumente in medije, na
katerih je ponudnik navedel tajni podatek, ki ga je kot takega predhodno
opredelil naročnik, mora ponudnik označiti z enako stopnjo tajnosti in jih
varovati v skladu s predpisi, ki urejajo varovanje tajnih podatkov.
17. člen
(javnost podatkov in vpogled v ponudbe)
(1) Ne glede na določbo prvega
odstavka prejšnjega člena sta javni podatek vrednost posamezne postavke in
skupna vrednost iz ponudbe, v primeru merila ekonomsko najugodnejše ponudbe pa
tisti podatki, ki so vplivali na razvrstitev ponudbe po drugih merilih in niso
označeni kot tajni. Ponudnik ali kandidat lahko, ne glede na določbo prvega
odstavka prejšnjega člena, dostopa do podatkov o količinah iz specifikacije in
cenah na enoto, v primeru merila ekonomsko najugodnejše ponudbe pa tudi do
podatkov, ki so vplivali na razvrstitev ponudbe po drugih merilih.
(2) Pred datumom oddaje naročila se
določbe zakona, ki urejajo dostop do informacij javnega značaja, ne
uporabljajo. Po tem datumu je celotna dokumentacija o oddanem naročilu javna,
če ne vsebuje poslovnih skrivnosti ali tajnih podatkov.
(3) Če je
naročnik izvedel popoln pregled vseh ponudb, mora po objavi odločitve o oddaji
javnega naročila omogočiti vpogled v ponudbo izbranega ponudnika le tistim
ponudnikom, ki so oddali popolno ponudbo. Če naročnik ni opravil popolnega
pregleda ponudb, pa mora omogočiti vpogled vsem ponudnikom. Naročnik ponudniku,
ki je v roku treh delovnih dni po objavi odločitve zahteval vpogled, dovoli
vpogled v ponudbo izbranega ponudnika najkasneje v treh delovnih dneh od
prejema zahteve, razen v tiste dele, ki ob upoštevanju določb prejšnjega in
tega člena predstavljajo poslovno skrivnost ali kjer gre za tajne podatke v
skladu z zakonom, ki ureja dostop do tajnih podatkov, ali za osebne podatke, ki
se varujejo v skladu z zakonom, ki ureja varstvo osebnih podatkov. Vpogled je
brezplačen. Za posredovanje prepisa, fotokopije ali elektronskega zapisa
zahtevane informacije lahko naročnik ponudniku zaračuna materialne stroške.
18. člen
(jezik v postopku naročanja)
(1) Postopek naročanja poteka v
slovenskem jeziku. Naročnik lahko v razpisni dokumentaciji določi, da smejo
ponudniki svoje ponudbe predložiti delno ali v celoti v tujem jeziku, zlasti v
delu, ki se nanaša na tehnične značilnosti, kakovost in tehnično dokumentacijo,
kot so na primer prospekti, propagandno in tehnično gradivo ter drugo. V
izjemnih primerih, predvsem kadar ni ustrezne slovenske terminologije na
posameznem tehničnem področju ali kadar se lahko le z razpisno dokumentacijo v
tujem jeziku zagotovi zadostna konkurenca, lahko naročnik pripravi razpisno
dokumentacijo ali del razpisne dokumentacije v tujem jeziku. Če naročnik
dovoli, da ponudnik predloži del ponudbene dokumentacije v enem od uradnih
jezikov Evropske unije ali drugem tujem jeziku, mora navesti tudi, v katerem
jeziku in za kateri del ponudbe gre.
(2) Če naročnik pri pregledovanju in
ocenjevanju ponudb meni, da je treba del ponudbe, ki je predložen v tujem
jeziku, uradno prevesti v slovenski jezik, lahko to zahteva in ponudniku določi
ustrezen rok. Stroške prevoda nosi ponudnik.
(3) Za presojo spornih vprašanj se
vedno uporablja ponudba oziroma njen uradni prevod v slovenskem jeziku, če je
bila razpisna dokumentacija ali del razpisne dokumentacije v tujem jeziku, pa
tuji jezik.
(4) Določbe tega člena, ki veljajo za
slovenski jezik, veljajo na dvojezičnih območjih, v okviru izvajanja posebnih
pravic pripadnikov italijanske in madžarske skupnosti, smiselno tudi za
italijanski oziroma madžarski jezik.
Drugo poglavje
POSTOPKI IN POSEBNI NAČINI NAROČANJA
19. člen
(vrste postopkov)
(1) Naročnik izvede naročanje po enem
izmed naslednjih postopkov:
1.     
postopek s predhodnim ugotavljanjem sposobnosti,
2.     
postopek s pogajanji po predhodni objavi,
3.     
postopek s pogajanji brez predhodne objave,
4.     
konkurenčni dialog ali
5.     
postopek zbiranja ponudb po predhodni objavi.
(2) Naročnik izvede naročanje:
1.     
po katerem koli postopku iz prejšnjega odstavka, če je vrednost predmeta
naročila brez DDV enaka ali večja od vrednosti iz drugega odstavka
7. člena tega zakona in manjša od vrednosti, od katerih dalje mora
naročnik naročilo poslati v objavo Uradu za publikacije Evropske unije;
2.     
po postopkih iz 1. do 4. točke prejšnjega odstavka, če je vrednost
predmeta naročila brez DDV enaka ali večja od vrednosti, od katerih dalje mora
naročnik naročilo poslati v objavo Uradu za publikacije Evropske unije.
(3) Naročanje iz 2. točke prejšnjega
odstavka se izvaja ob uporabi postopka s predhodnim ugotavljanjem sposobnosti
ali postopka s pogajanji po predhodni objavi. V posebnih primerih in
okoliščinah, ki so določene v 22. členu tega zakona, lahko naročnik odda
naročilo ob uporabi postopka s pogajanji brez predhodne objave. V posebnih
primerih in okoliščinah, navedenih v 23. členu tega zakona, pa lahko naročnik
uporabi konkurenčni dialog.
(4) Če vrednost najugodnejše popolne
ponudb presega mejno vrednost, od katere dalje je treba naročilo objaviti na
portalu javnih naročil oziroma v Uradnem listu Evropske unije, ali mejno
vrednost za postopek naročanja, naročnik ne sme oddati naročila po tem
postopku, temveč mora, če je to primerno, začeti nov postopek v skladu s tem
zakonom.
(5) Določbe tega zakona, razen določb 82.
člena do 84. člena, se ne uporabljajo za naročila blaga ali storitev, katerih
vrednost je manjša od 40.000 eurov brez DDV, in za naročila gradenj, katerih
vrednost je manjša od 80.000 eurov brez DDV. Naročniki morajo za ta naročila
voditi le evidenco o njihovi oddaji, ki zajema vrsto in navedbo predmeta ter
vrednost naročila.
20. člen
(postopek s predhodnim ugotavljanjem
sposobnosti)
Postopek s predhodnim ugotavljanjem
sposobnosti je postopek, v katerem naročnik v prvi fazi na podlagi vnaprej
predloženih prijav prizna sposobnost kandidatom in v drugi fazi povabi k oddaji
ponudb kandidate, ki jim je sposobnost priznal.
21. člen
(postopek s pogajanji po predhodni objavi)
(1) V postopku s pogajanji po
predhodni objavi se naročnik pogaja s ponudniki o njihovih ponudbah, da bi jih
prilagodil zahtevam, ki jih je navedel v razpisni dokumentaciji, in izbral
najugodnejše ponudbe z uporabo vnaprej določenih meril.
(2) Naročnik mora med pogajanji
zagotoviti enako obravnavo vseh ponudnikov, s katerimi se pogaja. Zlasti jim ne
sme posredovati informacij tako, da bi bili lahko nekateri ponudniki v
prednosti pred drugimi. Ponudnike, ki jih namerava povabiti k pogajanjem, mora
vnaprej seznaniti s pravili, po katerih bodo pogajanja potekala. Naročnik mora
med pogajanji vnaprej napovedati zadnji krog pogajanj, razen če je število
krogov napovedal v razpisni dokumentaciji ali obvestilu o naročilu ali če se
pogaja le z enim kandidatom. V primeru elektronske dražbe lahko namesto števila
krogov draženja v povabilu k sodelovanju napove datum in čas zaključka dražbe.
(3) Naročnik lahko določi, da se
pogajanja opravijo v več zaporednih krogih zato, da bi z uporabo meril za
izbor, navedenih v obvestilu o naročilu ali v razpisni dokumentaciji, zmanjšal
število ponudb, o katerih se je treba pogajati. V obvestilu o naročilu ali v
razpisni dokumentaciji mora navesti, da bo tako možnost uporabil in na kakšen
način.
22. člen
(postopek s pogajanji brez predhodne
objave)
(1) Naročnik lahko za naročila blaga,
storitev ali gradenj uporabi postopek s pogajanji brez predhodne objave:
1.     
če v postopku zbiranja ponudb po predhodni objavi, postopku s predhodnim
ugotavljanjem sposobnosti, postopku s pogajanji po predhodni objavi ali
konkurenčnem dialogu ne pridobi nobene ponudbe ali prijave ali nobene primerne
ponudbe ter pod pogoji, da se prvotno določeni predmet naročila in vsebina
razpisne dokumentacije ne spremenita bistveno in da se Evropski komisiji pošlje
poročilo, kadar ta to zahteva;
2.     
če v postopku zbiranja ponudb po predhodni objavi, postopku s predhodnim
ugotavljanjem sposobnosti, postopku s pogajanji po predhodni objavi ali
konkurenčnem dialogu ne pridobi nobene pravilne ali sprejemljive ponudbe, pri
čemer se prvotno določene zahteve iz razpisne dokumentacije ne smejo bistveno
spremeniti. V postopek s pogajanji mora naročnik vključiti tiste ponudnike, ki
izpolnjujejo zahtevane pogoje iz 32. do 38. člena tega zakona in so v prejšnjem
postopku zbiranja ponudb po predhodni objavi, postopku s predhodnim
ugotavljanjem sposobnosti ali postopku s pogajanji po predhodni objavi ali
konkurenčnem dialogu predložili ponudbe v skladu s formalnimi zahtevami,
vezanimi na postopek oddaje ponudb;
3.     
če je to nujno potrebno, kadar je iz razlogov, ki jih ni mogoče
predvideti in jih nikakor ni mogoče pripisati naročnikovemu ravnanju, naročilo
neizogibno treba oddati in ni mogoče spoštovati niti skrajšanih rokov za prejem
prijav in ponudb;
4.     
če nujnost zaradi krize ne omogoča upoštevanja rokov niti skrajšanih
rokov za prejem prijav in ponudb;
5.     
če lahko zaradi tehničnih oziroma umetniških zahtev predmeta naročanja
ali iz razlogov, ki so povezani z varovanjem izključnih pravic, naročilo
izpolni le določen ponudnik. Naročnik ne sme uporabiti postopka s pogajanji
brez predhodne objave na podlagi te točke, če je predmet naročanja izvedba
projekta, ki ga je projektant projektiral v predhodnem postopku naročanja, in
namerava v pogajanja vključiti le tega projektanta;
6.     
če vrednost naročila ne presega vrednosti, od katere dalje je treba
poslati naročilo v objavo Uradu za publikacije Evropske unije, če lahko
naročilo izpolni vnaprej znano končno število sposobnih ponudnikov in če
enakopravno obravnava vse ponudnike;
7.     
če naročnik v že začetem postopku naročanja zaradi vloženega zahtevka za
revizijo ne more pravočasno oddati naročila, izvedba naročila pa je nujna tudi
v tem obdobju, pod pogojem, da vrednost naročila ne presega vrednosti, od
katere dalje je treba naročilo poslati v objavo Uradu za publikacije Evropske
unije, in na podlagi predhodnega soglasja ministrstva, pristojnega za javna naročila.
Naročnik lahko v takem primeru odda naročilo le za čas do sklenitve pogodbe na
podlagi že začetega postopka, če mora izvesti nov postopek naročanja, pa do
sklenitve pogodbe na podlagi novega postopka naročanja;
8.     
za naročila, ki so povezana s storitvami letalskega ali pomorskega
prevoza oboroženih ali varnostnih sil, ki so ali bodo napotene na ozemlje izven
Republike Slovenije, in jih mora naročnik naročiti pri gospodarskih subjektih,
ki zagotavljajo veljavnost svojih ponudb za tako kratko obdobje, da ni mogoče
upoštevati rokov, niti skrajšanih rokov, za prejem prijav in ponudb.
(2) Cena iz ponudbe, predložene v
postopku s pogajanji v primeru iz prve in druge točke prejšnjega odstavka, ne
sme presegati cene iz ponudbe istega ponudnika, predložene v neuspešnem prej
izvedenem postopku naročanja.
(3) Postopek s pogajanji brez
predhodne objave se lahko uporabi za:
1.     
raziskovalne in razvojne storitve, razen tiste, ki so izjema po 8. točki
prvega odstavka 10. člena tega zakona;
2.     
blago, ki se izdela izključno zaradi raziskovanja, poskusov, študij ali
razvoja; ta določba ne vključuje serijske proizvodnje zaradi preživetja
proizvoda na trgu ali zaradi povrnitve stroškov raziskav in razvoja;
3.     
dodatna naročila blaga pri prvotnem dobavitelju, ki so namenjena za
delno nadomestilo na trgu dostopnega blaga ali postavitev ali kot povečanje
obsega obstoječega blaga ali postavitev, če bi zamenjava dobavitelja prisilila
naročnika, da bi nabavil material, ki ima drugačne tehnične lastnosti, to pa bi
povzročilo neskladnost ali nesorazmerne tehnične težave med delovanjem in
vzdrževanjem. Trajanje in ponovitev teh naročil ne sme presegati petih let,
razen kadar to opravičuje pričakovana življenjska doba opreme, za delovanje
katere je to blago potrebno, in bi zamenjava dobavitelja povzročila neskladnost
ali tehnične težave;
4.     
blago, ponujeno in kupljeno na blagovni borzi;
5.     
naročanje blaga pod posebno ugodnimi pogoji pri ponudniku, ki zaključuje
svoje poslovanje, ali v primerih stečaja pri stečajnih ali likvidacijskih
upraviteljih ali na podlagi sporazuma z upniki ali po postopku, opredeljenem v
zakonodaji, ki ureja to področje;
6.     
dodatne gradnje ali storitve, ki niso vključene v prvotni projekt ali
prvotno naročilo, vendar so zaradi nepredvidenih okoliščin postale potrebne za
izvedbo naročila gradenj ali storitev, zajetih v tem projektu ali naročilu, pod
pogojem, da se naročilo odda ponudniku, ki izvaja prvotno naročilo:
-       
če teh dodatnih gradenj ali storitev ni mogoče tehnično ali ekonomsko
ločiti od prvotnega naročila, ne da bi to naročnikom povzročilo resne težave,
ali
-       
če so dodatne storitve ali gradnje, čeprav bi se lahko ločile od
izvajanja prvotnega naročila, nujno potrebne za dokončanje tega naročila;
7.     
dodatne gradnje ali storitve, ki predstavljajo ponovitev podobnih
gradenj ali storitev, kot so zajete v prvotnem naročilu, pod pogojem, da se
oddajo istemu izvajalcu, kateremu je naročnik oddal prvotno naročilo, če so te
gradnje ali storitve v skladu z osnovnim projektom oziroma prvotnim naročilom,
oddanim na podlagi postopka s predhodnim ugotavljanjem sposobnosti ali postopka
s pogajanji po predhodni objavi ali konkurenčnem dialogu. Možnost uporabe
takšnega postopka mora biti navedena že v postopku oddaje prvotnega naročila in
pri izračunu ocenjene vrednosti naročila, upoštevaje vrednost dodatnih gradenj
ali storitev. Ta postopek se lahko uporablja pet let po sklenitvi pogodbe o
izvedbi prvotnega naročila, razen v izjemnih okoliščinah, ki se določijo z
upoštevanjem pričakovane življenjske dobe katerega koli dobavljenega predmeta,
inštalacije ali sistema in tehničnih težav, ki jih lahko povzroči zamenjava
dobavitelja.
(4) Skupna vrednost dodatnih naročil
iz 6. točke prejšnjega odstavka ne sme presegati 30 % zneska prvotnega
naročila. Pri dodatnih gradnjah iz 6. točke prejšnjega odstavka lahko naročnik
izvajalcu, ki že izvaja dela na gradbišču, dovoli začetek izvajanja dodatnih
gradenj istočasno z začetkom postopka s pogajanji brez predhodne objave, če:
-       
je obseg dodatnih gradbenih del predhodno potrdila oseba, ki opravlja
nadzor nad gradbenimi deli,
-       
vrednost prvotnega naročila gradnje ne presega vrednosti, od katere
dalje mora naročnik naročilo poslati v objavo Uradu za publikacije Evropske
unije,
-       
bi zamik izvedbe del, ki je posledica izvedbe postopka naročanja,
povzročil dodatne stroške pri naročniku in
-       
vrednost dodatnih gradenj ne presega 10 % pogodbene vrednosti prvotnega
naročila.
(5) Naročnik mora med pogajanji
zagotoviti enako obravnavo vseh ponudnikov, s katerimi se pogaja. Zlasti jim ne
sme posredovati informacij tako, da bi bili lahko nekateri ponudniki v
prednosti pred drugimi. Ponudnike, ki jih namerava povabiti k pogajanjem, mora
vnaprej seznaniti s pravili, po katerih bodo pogajanja potekala. Naročnik mora
med pogajanji vnaprej napovedati zadnji krog pogajanj, razen če je število krogov
napovedal v razpisni dokumentaciji ali obvestilu o naročilu ali če se pogaja le
z enim kandidatom.
(6) Naročnik lahko, če je to primerno,
določi, da se pogajanja opravijo v več zaporednih krogih, da bi z uporabo meril
za izbor, navedenih v razpisni dokumentaciji, zmanjšal število ponudb, o
katerih se je treba pogajati. V razpisni dokumentaciji mora navesti, da bo tako
možnost uporabil in na kakšen način.
(7) Pred spremembo pogodbe, ki pomeni
spremembo predmeta pogodbe, vključno s spremembo obsega predmeta naročanja, ali
povečanje cene ali vrednosti pogodbe, mora naročnik pridobiti soglasje svojega
nadzornega organa, če tega nima, pa soglasje vlade, razen če se pogodba
spreminja na podlagi 3. ali 7. točke prvega odstavka tega člena, zaradi
regulacije cen, v skladu s predpisom, ki ureja načine valorizacije denarnih
obveznosti v večletnih pogodbah javnega sektorja, ali zaradi odpiranja
konkurence pri izvajanju okvirnega sporazuma ali oddaje posameznega naročila na
podlagi okvirnega sporazuma ali če je vrednost sprememb nižja od 10.000 eurov
brez DDV ali če vrednost sprememb predstavlja manj kot 5 % vrednosti prvotnega
naročila. Naročnik pa mora pridobiti soglasje, če bi skupna vrednost te in
predhodnih sprememb znašala 10.000 eurov brez DDV oziroma 5 % vrednosti
prvotnega naročila. Naročnik mora v predlogu za izdajo soglasja navesti razloge
za spremembo pogodbe in jih utemeljiti.
23. člen
(konkurenčni dialog)
(1) Konkurenčni dialog je postopek, ki
se lahko uporablja, kadar uporaba postopka zbiranja ponudb po predhodni objavi,
postopka s predhodnim ugotavljanjem sposobnosti ali postopka s pogajanji po
predhodni objavi zaradi zahtevnosti naročila ni mogoča in pod pogojem, da je
merilo za izbiro najugodnejšega ponudnika ekonomsko najugodnejša ponudba.
(2) Naročnik objavi obvestilo o
naročilu ter v njem ali razpisni dokumentaciji navede svoje potrebe in zahteve.
(3) Naročnik z namenom, da ugotovi in
opredeli najprimernejša sredstva za zadovoljitev svojih potreb, začne dialog s
kandidati, ki izpolnjujejo pogoje iz 32. do 38. člena tega zakona, katere je
naročnik vnaprej določil v razpisni dokumentaciji. V dialogu lahko z izbranimi
kandidati razpravlja o vseh vidikih predmeta naročila.
(4) Naročnik lahko določi, da se
konkurenčni dialog opravi v več zaporednih krogih, da bi z uporabo meril za
izbor zmanjšal število rešitev, o katerih je treba razpravljati v posameznem
krogu, ali da se izločijo ponujene rešitve, ki v manjši meri dosegajo zahteve,
določene in opisane v obvestilu o naročilu ali razpisni dokumentaciji. V obvestilu
o naročilu ali razpisni dokumentaciji mora naročnik navesti, da bo to možnost
uporabil in na kakšen način.
(5) Med potekom dialoga mora naročnik
zagotoviti enako obravnavo vseh ponudnikov, zlasti ne sme posredovati
informacij tako, da bi lahko nekateri ponudniki dobili prednost pred drugimi.
(6) Naročnik drugim udeležencem ne sme
razkriti predlagane rešitve ali drugih zaupnih informacij, pridobljenih od
kandidata, ki sodeluje v dialogu, brez njegove privolitve.
(7) Naročnik lahko izvaja dialog vse
do pridobitve končne rešitve oziroma rešitev, ki ustrezajo njegovim potrebam.
Pri tem, če je treba, med sabo primerja predložene rešitve.
(8) Po zaključku dialoga naročnik o
tem obvesti udeležence in jih pozove k predložitvi končne ponudbe na podlagi
sprejete rešitve oziroma rešitev iz zaključenega dialoga. Ponudbe morajo
izpolnjevati vse zahteve iz razpisne dokumentacije.
(9) Naročnik lahko od ponudnikov
zahteva, da predložene končne ponudbe razjasnijo ali podrobno obrazložijo. Te
razjasnitve ali podrobne obrazložitve oziroma dodatne informacije ne smejo
vključevati sprememb osnovnih elementov iz ponudbe ali razpisne dokumentacije,
ki bi lahko povzročile izkrivljanje konkurence ali imele diskriminacijski
učinek.
(10) Naročnik oceni ponudbe in izbere
najugodnejšo z uporabo merila ekonomsko najugodnejše ponudbe, kot je
opredeljeno v objavi ali razpisni dokumentaciji.
(11) Naročnik lahko od izbranega
ponudnika zahteva pojasnilo oziroma utemeljitev ponudbe ali potrditev prevzetih
obvez, danih v ponudbi, vendar to ne sme povzročiti spremembe bistvenih
elementov iz ponudbe ali razpisne dokumentacije, posledica česar bi lahko bilo
izkrivljanje konkurence ali pa diskriminacija med ponudniki.
(12) Naročniki lahko določijo nagrade
ali plačila, ki jih bodo izplačali udeležencem v dialogu, kar morajo opredeliti
v razpisni dokumentaciji.
24. člen
(postopek zbiranja ponudb po predhodni
objavi)
(1) Postopek zbiranja ponudb po
predhodni objavi lahko naročnik izvede na enega od naslednjih načinov:
1.     
med prejetimi ponudbami izbere najugodnejšo ob upoštevanju pogojev in
meril, določenih v objavi obvestila o naročilu po postopku zbiranja ponudb po
predhodni objavi ali v razpisni dokumentaciji; ali
2.     
postopek razdeli v dve fazi, tako da:
-       
v prvi fazi na podlagi prejetih prijav ugotovi, ali gospodarski
subjekti, ki so predložili prijavo za sodelovanje, izpolnjujejo pogoje iz
objavljenega obvestila o naročilu po postopku zbiranja ponudb po predhodni
objavi ali iz razpisne dokumentacije, in v drugi fazi pa jih povabi k oddaji
ponudbe; ali
-       
v prvi fazi na podlagi prejetih prijav z namenom oblikovanja dokončne
razpisne dokumentacije opravi dialog s prijavitelji in ugotovi, kateri od njih
izpolnjujejo zahtevane pogoje, v drugi fazi pa jih povabi k oddaji ponudbe na
podlagi končne razpisne dokumentacije.
(2) Naročnik lahko v postopek zbiranja
ponudb po predhodni objavi vključi tudi pogajanja, če je to oziroma možnost
vključitve pogajanj napovedal v objavljenem obvestilu o naročilu po postopku
zbiranja ponudb po predhodni objavi. Če je to primerno, lahko določi, da se
pogajanja opravijo v več zaporednih krogih, da bi z uporabo meril za izbor iz
obvestila o naročilu ali razpisne dokumentacije zmanjšal število ponudb, o
katerih se je treba pogajati. Naročnik mora v obvestilu o naročilu ali razpisni
dokumentaciji navesti, da bo tako možnost uporabil in na kakšen način.
25. člen
(okvirni sporazumi)
(1) Okvirni sporazum se sklene na
podlagi predhodno izvedenega postopka zbiranja ponudb po predhodni objavi,
postopka s predhodnim ugotavljanjem sposobnosti, postopka s pogajanji po
predhodni objavi ali postopka s pogajanji brez predhodne objave. Posamezna
naročila, ki se oddajo na podlagi okvirnega sporazuma, se oddajo v skladu s
postopki iz četrtega, petega ali šestega odstavka tega člena. Ti postopki se
izvedejo le med naročniki in ponudniki, s katerimi je sklenjen okvirni
sporazum. Pri oddaji posameznih naročil na podlagi okvirnega sporazuma stranke
v nobenem primeru ne smejo bistveno spreminjati pogojev iz sklenjenega
okvirnega sporazuma.
(2) Za sklenitev okvirnega sporazuma
naročnik upošteva postopkovna pravila tega zakona za vse faze do oddaje naročil
na podlagi tega sporazuma. Stranke okvirnega sporazuma so izbrane z uporabo
meril za izbor v skladu z 39. členom tega zakona. Naročnik mora v razpisni
dokumentaciji opredeliti način izbire ponudnikov za sklenitev okvirnega
sporazuma glede na uspešnost v okviru posameznih meril.
(3) Veljavnost okvirnega sporazuma ne
sme biti daljša od sedmih let, razen v izjemnih primerih, ko je pričakovana
življenjska doba opreme, za delovanje katere je predmet okvirnega sporazuma
potreben, daljša od sedmih let in bi zamenjava dobavitelja oziroma izvajalca
povzročila neskladnost ali tehnične težave. Kadar namerava naročnik skleniti
okvirni sporazum za obdobje, daljše od sedmih let, mora v obvestilu o naročilu
navesti in utemeljiti razloge za sklenitev sporazuma za tako dolgo obdobje.
(4) Če se okvirni sporazum sklene z
enim gospodarskim subjektom, se posamezna naročila na podlagi tega sporazuma
vedno oddajo v skladu z v njem navedenimi pogoji. Kadar v tem okvirnem
sporazumu niso opredeljeni vsi pogodbeni pogoji, se lahko naročnik v zvezi z
oddajo posameznih naročil posvetuje s ponudnikom, stranko okvirnega sporazuma,
v pisni obliki in zahteva, da ponudnik po potrebi predloži ponudbo.
(5) Kadar se okvirni sporazum sklene z
več ponudniki in v njem niso opredeljeni vsi pogodbeni pogoji, se mora skleniti
z vsaj tremi ponudniki, če je gospodarskih subjektov, ki izpolnjujejo pogoje,
dovolj ali če je dovolj sprejemljivih ponudb. Če pa takih gospodarskih
subjektov ali sprejemljivih ponudb ni dovolj, lahko naročnik sklene okvirni
sporazum z enim ali dvema ponudnikoma. Če je okvirni sporazum sklenjen z več
ponudniki in v njem niso opredeljeni vsi pogodbeni pogoji, mora naročnik
posamezna naročila oddati s ponovnim odpiranjem konkurence med strankami
sporazuma v skladu z naslednjim postopkom:
-       
za vsako posamezno naročilo, ki ga namerava oddati, se naročnik v pisni
obliki posvetuje z gospodarskimi subjekti, strankami okvirnega sporazuma;
-       
naročnik določi rok, ki je dovolj dolg, da omogoča ponudnikom, strankam
okvirnega sporazuma, predložitev ponudb za vsako posamezno naročilo,
upoštevajoč dejavnike, kot sta zapletenost predmeta naročila in čas, ki je
potreben za pošiljanje ponudb;
-       
ponudbe se predložijo v pisni obliki, njihova vsebina pa je zaupna do
poteka roka, določenega za njihovo oddajo;
-       
naročnik odda posamezno naročilo ponudniku, ki je predložil najugodnejšo
ponudbo na podlagi meril za izbor iz določb okvirnega sporazuma;
-       
naročnik pisno obvesti ponudnike, ki so oddali ponudbo za posamezno
naročilo, o svoji odločitvi o oddaji posameznega naročila.
(6) Kadar naročnik sklene okvirni
sporazum z več ponudniki in so v njem opredeljeni vsi pogodbeni pogoji, se
posamezna naročila oddajo brez ponovnega odpiranja konkurence ob upoštevanju
določb okvirnega sporazuma in temeljnih načel naročanja. V tem primeru mora
naročnik pisno obvestiti ponudnike, stranke okvirnega sporazuma, o svoji
odločitvi o oddaji posameznega naročila.
(7) O sklenitvi okvirnega sporazuma
mora naročnik obvestiti ponudnike in jim omogočiti uveljavljanje pravnega
varstva v skladu z zakonom, ki ureja pravno varstvo v postopkih javnega
naročanja. Ponudnik lahko zahteva dodatno obrazložitev odločitve o sklenitvi
okvirnega sporazuma, če so za to izpolnjeni pogoji iz tretjega odstavka 75.
člena tega zakona.
(8) Naročnik objavi predhodno
informativno obvestilo, če namerava v skladu z drugim odstavkom 42. člena tega
zakona skrajšati rok za oddajo ponudb za sklenitev okvirnega sporazuma.
(9) Naročnik mora obvestilo o oddaji
naročila poslati v objavo v vseh primerih sklenitve okvirnega sporazuma v 48
dneh po sklenitvi. Naročniku ni treba objaviti tistih informacij v zvezi s
sklenitvijo okvirnega sporazuma, katerih objava bi pomenila nespoštovanje predpisov
ali bi bila v nasprotju z javnim, obrambnim ali varnostnim interesom, ali bi
škodila poslovnim interesom gospodarskih subjektov, ali bi posegala v lojalno
konkurenco med njimi.
(10) Kadar
naročnik sklene okvirni sporazum v skladu s tem členom, mu ni treba poslati v
objavo obvestila o oddaji javnega naročila za vsako posamezno naročilo, oddano
na podlagi tega sporazuma. V tem primeru mora rezultate naročanja na podlagi
okvirnega sporazuma združiti v enem obvestilu o oddaji naročila na obrambnem
področju ali v obvestilu o oddaji naročila na obrambnem področju po postopku
zbiranja ponudb po predhodni objavi, ki se nanaša na četrtletje, ter ga poslati
v objavo v 30 dneh po koncu vsakega četrtletja.
(11) Naročnik ne sme uporabljati
okvirnih sporazumov v nasprotju z namenom in naravo predmeta naročila ali tako,
da bi kršil temeljna načela.
26. člen
(uporaba elektronske dražbe)
(1) Naročnik se lahko odloči, da bo v
postopku zbiranja ponudb po predhodni objavi, postopku s predhodnim
ugotavljanjem sposobnosti ali postopku s pogajanji po predhodni objavi naročilo
oddal na elektronski dražbi, če je takrat že mogoče natančno in nedvoumno
določiti tehnične specifikacije naročila. V enakih okoliščinah se lahko
elektronska dražba izvede ob ponovnem odpiranju konkurence med strankami
okvirnega sporazuma.
(2) Elektronska dražba se izvede
potem, ko je naročnik enkrat že izvedel ocenjevanje ponudb, s čimer je omogočil
razvrstitev novih ponudb z uporabo metod za samodejno ocenjevanje. Naročila
storitev in naročila gradenj, ki vključujejo tudi intelektualne storitve, kot
je na primer načrtovanje gradenj, ne morejo biti predmet elektronskih dražb.
Elektronska dražba mora temeljiti:
-       
le na cenah, če se naročilo odda ponudniku z najnižjo ceno, ali
-       
na cenah oziroma novih vrednostnih elementih ponudb, navedenih v
razpisni dokumentaciji, če se naročilo odda ekonomsko najugodnejšemu ponudniku.
(3) Naročnik, ki se odloči za izvedbo
elektronske dražbe, mora to navesti v obvestilu o naročilu. Razpisna
dokumentacija mora vsebovati tudi naslednje podatke:
1.     
značilnosti blaga oziroma storitev, katerih vrednost bo predmet
elektronske dražbe, pod pogojem, da so te značilnosti merljive in se lahko
izrazijo v številkah ali odstotkih;
2.     
omejitve glede vrednosti, ki se lahko predložijo, kot izhajajo iz
razpisne dokumentacije v zvezi s predmetom naročila;
3.     
informacije, ki bodo na voljo ponudnikom med potekom elektronske dražbe
in, če je mogoče, kdaj jim bodo na voljo;
4.     
informacije v zvezi s postopkom elektronske dražbe;
5.     
pogoje, pod katerimi bodo ponudniki lahko predložili ponudbe, zlasti
minimalne razlike, ki bodo, če je to primerno, zahtevane pri predložitvi
poznejše ponudbe na dražbi;
6.     
ustrezne informacije v zvezi z uporabljeno elektronsko opremo ter z
modalitetami in tehničnimi specifikacijami za povezavo s sistemom, ki bo
uporabljen.
(4) Pred začetkom postopka elektronske
dražbe mora naročnik opraviti začetno ocenjevanje ponudb v skladu z merili za
izbor in njihovimi ponderji. Vsi ponudniki, ki predložijo sprejemljive ponudbe,
morajo biti elektronsko istočasno povabljeni, da predložijo nove cene oziroma
nove vrednosti. Povabilo mora vsebovati vse informacije o povezavah vsakega od
njih z uporabljeno elektronsko opremo ter datum in čas začetka elektronske
dražbe. Elektronska dražba se lahko izvede v več zaporednih krogih in se ne sme
začeti prej kakor dva delovna dneva po datumu odpošiljanja povabil.
(5) Če se naročilo oddaja na podlagi
ekonomsko najugodnejše ponudbe, je treba povabilu dodati izid celotnega
ocenjevanja najugodnejšega ponudnika, ki je opravljeno v skladu z merili za
izbor iz 39. člena tega zakona. Povabilo mora vsebovati tudi matematično
formulo, ki jo je treba uporabiti pri elektronski dražbi za določitev
samodejnih ponovnih razvrstitev na podlagi predloženih novih cen oziroma novih
vrednosti. Ta formula mora vključevati ponderje za vsa merila, ki so predvidena
za določitev ekonomsko najugodnejše ponudbe in so navedena v obvestilu o
naročilu ali razpisni dokumentaciji, vendar se morajo za ta namen vsi razponi
vnaprej zmanjšati na določeno vrednost. Če so dovoljene variante, se mora za
vsako od njih določiti ločena formula.
(6) Naročnik mora v vsakem krogu
elektronske dražbe takoj sporočiti vsem ponudnikom vsaj tiste informacije, ki
jim omogočajo, da kadar koli preverijo svojo relativno uvrstitev. Če je to
navedeno v razpisni dokumentaciji, mora sporočiti tudi informacije v zvezi z
drugimi predloženimi cenami ali vrednostmi. Naročnik lahko kadar koli objavi
število udeležencev v posameznem krogu elektronske dražbe, vendar pa v nobenem
primeru in v nobeni njeni fazi ne sme razkriti imen ponudnikov.
(7) Elektronska dražba se lahko konča
na enega ali več naslednjih načinov:
1.     
v skladu z datumom in časom, ki sta vnaprej določena v povabilu k
sodelovanju na dražbi;
2.     
v povabilu k sodelovanju mora naročnik navesti, da bo dražba končana, ko
ne bo več ponujenih novih cen ali novih vrednosti. V tem primeru mora naročnik
v povabilu k sodelovanju v elektronski dražbi opredeliti rok, po poteku
katerega ni več mogoče predložiti nove ponudbe in ki pomeni konec elektronske
dražbe;
3.     
ko se izvede toliko krogov dražbe, kolikor jih je bilo navedenih v
povabilu k sodelovanju na dražbi.
(8) Če se naročnik odloči, da bo
elektronsko dražbo končal v skladu s 3. točko prejšnjega odstavka in v
kombinaciji z načinom, opredeljenim v 2. točki prejšnjega odstavka, mora biti v
povabilu k sodelovanju opredeljen čas za vsak krog dražbe.
(9) Po končani elektronski dražbi mora
naročnik oddati naročilo na podlagi njenih izidov, ki so izračunani z uporabo
vnaprej objavljenih meril in njihovih ponderjev. Elektronske dražbe ne sme
uporabljati v nasprotju z določbami tega zakona ali tako, da ovira, omejuje ali
izkrivlja konkurenco ali spreminja predmet naročila, kot je bil opredeljen v
obvestilu o naročilu in razpisni dokumentaciji.
(10) Če se elektronska dražba izvede
na podlagi elektronske oddaje ponudb, mora naročnik ponudnike o tem seznaniti
že v razpisni dokumentaciji. Ponudnikom mora biti omogočen vpogled v trenutno
razvrstitev na podlagi meril že ob prvi prijavi v informacijski sistem elektronske
dražbe.
27. člen
(naročanje pri ali prek skupnih nabavnih
organov in na podlagi pooblastila)
(1) Naročnik lahko naroči blago,
storitve ali gradnje pri ali prek skupnega nabavnega organa. Za izvedbo
postopka naročanja lahko pooblasti osebo, ki mora v skladu z 9. ali 23. členom ZJN-3 ali
predpisi druge države članice ali tretje države oddajati svoja naročila v
skladu s predpisi, ki urejajo javno naročanje.
(2) V primerih iz prejšnjega odstavka
za pravilnost izvedbe postopka naročanja odgovarja naročnik. Šteje se, da je
naročnik ravnal v skladu s tem zakonom, če je skupni nabavni organ ali
naročnik, pooblaščen za izvedbo postopka naročanja, ravnal v skladu s tem
zakonom ali predpisom, ki ureja javno naročanje na obrambnem in varnostnem
področju v državi članici. Kadar izvaja postopek naročanja organ Evropske
unije, se šteje, da je naročnik ravnal v skladu s tem zakonom, če je organ
Evropske unije ravnal v skladu z direktivo iz drugega odstavka 1. člena tega
zakona.
Tretje poglavje 
SPLOŠNA PRAVILA GLEDE DOLOČITVE TEHNIČNIH
IN DRUGIH ELEMENTOV NAROČANJA
28. člen
(funkcionalne zahteve in tehnične
specifikacije)
(1) Tehnične specifikacije iz drugega
odstavka 3. člena tega zakona se navedejo v obvestilu o naročilu oziroma
razpisni dokumentaciji. Kadar koli je to mogoče, jih je treba določiti tako, da
upoštevajo standarde za dostop za invalidne osebe ali standarde za gradbene
objekte, namenjene vsem uporabnikom.
(2) Tehnične specifikacije morajo
omogočati enakopraven dostop vsem ponudnikom in ne smejo ustvarjati ovir za
dostop naročil konkurenčnim gospodarskim subjektom. Oblikovane morajo biti na
podlagi funkcionalnih zahtev predmeta naročila, vezanih na objektivne potrebe
in zahteve naročnika tako, da ne omejujejo nedopustno konkurence med ponudniki.
(3) Ne glede na tehnična pravila
Republike Slovenije, vključno s tistimi, ki so vezana na varnost proizvodov, in
tehnične zahteve, ki jih mora Republika Slovenija zaradi zagotavljanja
interoperabilnosti izpolnjevati na podlagi mednarodnih standardizacijskih dogovorov,
ter pod pogojem, da so ta pravila ali zahteve v skladu z zakonodajo Evropske
unije, se morajo tehnične specifikacije oblikovati na enega ali več naslednjih
načinov:
1.     
s sklicevanjem na tehnične specifikacije iz drugega odstavka 3. člena
tega zakona in po prednostnem vrstnem redu na:
-       
slovenske nevojaške standarde, ki so prevzeti po evropskih standardih;
-       
evropska tehnična soglasja;
-       
skupne nevojaške tehnične specifikacije;
-       
slovenske nevojaške standarde, ki prenašajo mednarodne standarde;
-       
druge mednarodne nevojaške standarde;
-       
druge tehnične referenčne sisteme, ki so jih določili evropski organi za
standardizacijo, ali, če teh ni, druge slovenske nevojaške standarde, slovenska
tehnična soglasja ali slovenske tehnične specifikacije, povezane z
načrtovanjem, izračunom in izvedbo gradenj ter uporabo proizvodov;
-       
nevojaške tehnične specifikacije, ki izvirajo iz panoge in ki jih panoga
priznava, ali
-       
slovenske vojaške standarde, opredeljene v 3. točki drugega odstavka 3.
člena tega zakona, in specifikacije obrambnih sredstev, ki so podobne tem
standardom;
-       
pri vsakem sklicevanju na tehnične specifikacije iz drugega odstavka 3.
člena tega zakona pa se navedeta besedi »ali enakovredni« in natančno določijo
ključni parametri, ki jih mora izpolnjevati predmet naročila, da se šteje za
enakovrednega, zlasti parametri glede funkcionalnosti, kakovosti in tehničnih
zahtev;
2.     
v smislu navedbe storilnostnih ali funkcionalnih zahtev, ki lahko
vključujejo tudi elemente, ki se nanašajo na varovanje okolja. Vendar morajo
biti ti parametri dovolj natančni, da omogočajo ponudniku opredelitev predmeta
naročila, naročniku pa oddajo naročila;
3.     
v smislu storilnostnih ali funkcionalnih zahtev iz prejšnje točke s
sklicevanjem na zahteve iz 1. točke tega odstavka, ki so sredstvo, s katerim se
izrazi domneva o skladnosti s temi storilnostnimi ali funkcionalnimi zahtevami;
4.     
s sklicevanjem na zahteve iz 1. točke tega odstavka v zvezi z določenimi
značilnostmi in s sklicevanjem na navedene storilnostne ali funkcionalne
zahteve iz 2. točke tega odstavka v zvezi z drugimi značilnostmi.
(4) Če naročnik izkoristi možnost
sklicevanja na zahteve iz 1. točke prejšnjega odstavka, ne sme zavrniti ponudbe
z obrazložitvijo, da blago ali storitve, ki so ponujene, niso skladne s
specifikacijami, na katere se sklicuje, če ponudnik v svoji ponudbi z
ustreznimi sredstvi in na način, ki ga je naročnik opredelil kot sprejemljivega
v razpisni dokumentaciji, dokaže, da rešitve, ki jih predlaga, na enak način
izpolnjujejo zahteve, določene v tehničnih specifikacijah. Ustrezno sredstvo je
lahko tehnična dokumentacija proizvajalca ali poročilo o preizkusih priznanega
organa.
(5) Če naročnik izkoristi možnost iz
tretjega odstavka tega člena, da določi tehnične specifikacije v smislu
storilnostnih ali funkcionalnih zahtev, ne sme zavrniti ponudbe za blago,
storitve ali gradnje, skladne s slovenskim standardom, ki prevzema evropski
standard, z evropskim tehničnim soglasjem, skupno tehnično specifikacijo,
mednarodnim standardom ali tehničnim referenčnim sistemom, ki so ga določili evropski
organi za standardizacijo, če se te specifikacije nanašajo na storilnostne ali
funkcionalne zahteve, ki jih določajo. Ponudnik mora v svoji ponudbi s katerimi
koli ustreznimi sredstvi in na način, ki je sprejemljiv za naročnika, dokazati,
da blago, storitev ali gradnja, ki je skladna s standardom, izpolnjuje
storilnostne ali funkcionalne zahteve naročnika. Ustrezno sredstvo je lahko
tehnična dokumentacija proizvajalca ali poročilo o preizkusih priznanega
organa.
(6) Če naročnik določi okoljske
značilnosti v smislu storilnostnih ali funkcionalnih zahtev iz 2. točke
tretjega odstavka tega člena, lahko uporabi tudi podrobne specifikacije ali po
potrebi njene dele v skladu z evropskimi ali (več-) nacionalnimi znaki za
okolje ali s katerim koli drugim znakom za okolje pod pogojem, da:
-       
so navedene specifikacije primerne za opredelitev značilnosti blaga ali
storitev, ki so predmet naročila;
-       
so zahteve za oznako pripravljene na podlagi znanstvenih informacij;
-       
so znaki za okolje sprejeti ob uporabi postopka, v katerem lahko
sodelujejo zainteresirane strani, kot so vladni organi, potrošniki,
proizvajalci, distributerji in okoljske organizacije, ter
-       
so na voljo vsem zainteresiranim.
(7) Naročnik lahko navede, da se za
blago in storitve z znakom za okolje domneva skladnost s tehničnimi
specifikacijami iz razpisne dokumentacije. Sprejeti mora vsako drugo ustrezno
dokazilo, kot je tehnična dokumentacija proizvajalca ali poročilo o preizkusih
priznanega organa.
(8) Za namene tega člena se za
priznane organe štejejo laboratoriji za preizkušanje in umerjanje ter
certifikacijski in nadzorni organi, ki so usklajeni z evropskimi standardi.
Naročnik mora sprejeti potrdila, ki jih izdajo priznani organi s sedežem v
drugih državah članicah, lahko pa sprejme tudi potrdila, ki jih izdajo priznani
organi s sedežem v tretjih državah.
(9) Če tega ne upravičuje predmet
naročila, se tehnične specifikacije ne smejo sklicevati na posamezno znamko ali
vir, posebni postopek, blagovno znamko, patent, tip, posebno poreklo ali
proizvodnjo, če bi se s takim navajanjem dajala prednost nekaterim gospodarskim
subjektom ali nekaterim proizvodom ali bi bili s tem izločeni. To sklicevanje
je dovoljeno, če ni mogoče opisati predmeta naročila v skladu s tretjim in
četrtim odstavkom tega člena, in če se navedeta besedi »ali enakovredni«.
(10) Če so funkcionalne zahteve iz
tehničnih specifikacij opredeljene kot pogoj, je dokazno breme za njihovo
izpolnitev na strani ponudnika.
29. člen
(variantne ponudbe)
(1) Če je merilo za oddajo ekonomsko
najugodnejša ponudba, lahko naročnik določi, da bo upošteval variante, ki jih
predložijo ponudniki.
(2) Naročnik mora v obvestilu o
naročilu navesti, ali dovoli variante ali ne. Če variantne ponudbe niso
dovoljene, jih naročnik ne sme upoštevati.
(3) Naročnik, ki dovoli predložitev
variant, mora v razpisni dokumentaciji navesti minimalne zahteve, ki jih je
treba upoštevati v variantnih ponudbah, in katere koli posebne zahteve za
njihovo predstavitev. Obravnavajo se samo variante, ki izpolnjujejo minimalne
zahteve naročnika.
(4) V postopkih za oddajo naročila
blaga ali storitev naročnik, ki je dovolil predložitev variant, ne sme zavrniti
variante zgolj zato, da bi, če bi bile uspešne, pripeljale do naročila storitve
namesto naročila blaga ali do naročila blaga namesto naročila storitve.
30. člen
(obveznosti v zvezi z davki, varstvom
okolja, zagotavljanjem zaposlovanja in pogoji za delo)
(1) Naročnik lahko v razpisni
dokumentaciji navede organ ali organe, od katerih lahko kandidat ali ponudnik
pridobi ustrezne informacije o obveznostih v zvezi z davki in varovanjem
okolja, določbah za zagotavljanje zaposlovanja in pogojih za delo, ki veljajo v
Republiki Sloveniji, regiji, kraju ali državi članici ali tretji državi, kjer
je treba izvesti gradnje ali opraviti storitve, ter veljajo za gradnje, ki se
izvajajo na kraju samem, ali za storitve, ki se opravljajo med izvedbo
naročila.
(2) Če naročnik navede informacije iz
prejšnjega odstavka, mora od ponudnikov ali kandidatov zahtevati, da navedejo,
da so pri pripravi svoje ponudbe upoštevali obveznosti v zvezi z določbami za
zagotavljanje zaposlovanja in pogoje za delo, ki veljajo v kraju, kjer je treba
izvesti gradnje ali opraviti storitve. Navedena zahteva ni v povezavi z
določbo, ki ureja obravnavanje neobičajno nizkih ponudb.
Četrto poglavje 
POGOJI ZA UGOTAVLJANJE SPOSOBNOSTI 
IN MERILA ZA IZBOR
31. člen
(preverjanje sposobnosti, izbor
udeležencev in oddaja naročil)
(1) Naročnik mora naročilo oddati na
podlagi meril za izbor, opredeljenih v 39. členu tega zakona, ob upoštevanju
določb 40. člena tega zakona in možnosti ponujanja variant.
(2) V postopku s predhodnim
ugotavljanjem sposobnosti, postopku s pogajanji po predhodni objavi, postopku s
pogajanji brez predhodne objave, konkurenčnem dialogu in postopku zbiranja
ponudb po predhodni objavi, ki se izvede v skladu z 2. točko prvega odstavka
24. člena tega zakona, naročnik odda naročilo po tem, ko:
1.     
preveri, ali so predložene ponudbe popolne;
2.     
razvrsti popolne ponudbe glede na merila.
(3) V postopku zbiranja ponudb po
predhodni objavi, ki se izvede v skladu z 1. točko prvega odstavka 24. člena
tega zakona, naročnik odda naročilo po tem, ko:
1.     
razvrsti pravočasne ponudbe glede na merila;
2.     
preveri, ali je ponudba, ki je bila ocenjena kot najugodnejša, popolna.
(4) V primeru okvirnega sporazuma odda
naročnik posamezno naročilo v skladu z drugim ali tretjim odstavkom tega člena,
odvisno od načina izbire ponudnikov za sklenitev okvirnega sporazuma, ki ga je
v skladu z drugim odstavkom 25. člena tega zakona predvidel v razpisni
dokumentaciji.
(5) Preverjanje iz drugega in tretjega
odstavka tega člena se nanaša na izpolnjevanje pogojev za ugotavljanje
sposobnosti iz 32. do 38. člena tega zakona ter na pogoje in merila iz devetega
odstavka tega člena.
(6) Ne glede na druge določbe tega
zakona ponudniku ni treba predložiti nobenega dokazila o podatku, o katerem
državni organ, organ lokalne skupnosti ali nosilec javnega pooblastila vodi
uradno evidenco. Namesto dokazila ponudnik da izjavo o podatkih, ki jih mora
vsebovati ponudba. Podatke iz uradnih evidenc naročnik pridobi sam. Za
pridobitev osebnih podatkov je potrebno soglasje osebe, na katero se podatki
nanašajo, razen če ta ali drug zakon določa drugače.
(7) Pri preverjanju sposobnosti
gospodarskega subjekta lahko naročnik upošteva podatke iz uradnih evidenc, ki
jih je pridobil oziroma jih je predložil ponudnik ali kandidat v drugih
postopkih naročanja, če izpis iz uradne evidence ni starejši od štirih mesecev.
(8) Naročnik lahko od kandidatov in
ponudnikov zahteva, da izpolnjujejo minimalno stopnjo sposobnosti glede
ekonomskega in finančnega statusa ter tehnične in poklicne sposobnosti.
Količina informacij za ugotavljanje minimalne stopnje sposobnosti ponudnika za
naročilo mora biti povezana in sorazmerna s predmetom naročila. Zahtevane
minimalne stopnje sposobnosti ponudnika mora naročnik navesti v obvestilu o
naročilu.
(9) V postopku zbiranja ponudb po
predhodni objavi, postopku s predhodnim ugotavljanjem sposobnosti, postopku s
pogajanji po predhodni objavi in postopku konkurenčnega dialoga lahko naročnik
tako, da to navede v obvestilu o naročilu ali razpisni dokumentaciji, omeji
število primernih kandidatov, ki jih bo povabil, da predložijo ponudbe, da se
udeležijo pogajanj ali da sodelujejo v dialogu, če je prijavljenih dovolj
primernih kandidatov. Naročnik v obvestilu o naročilu navede objektivna in
nediskriminatorna merila ali pravila, ki jih namerava uporabiti, najmanjše
število kandidatov, ki jih namerava povabiti, in, če je to primerno, njihovo
največje število. Najmanjše število kandidatov, ki jih namerava povabiti, ne
sme biti manjše od tri. V vsakem primeru pa mora biti število povabljenih
kandidatov zadostno za zagotovitev konkurence.
(10) Naročnik mora povabiti najmanj
toliko kandidatov, kolikor jih je vnaprej določil kot minimalno število. Če je
število kandidatov, ki izpolnjujejo pogoje za udeležbo in zahtevano stopnjo
sposobnosti, nižje od najmanjšega števila, lahko naročnik nadaljujejo postopek
tako, da povabi kandidata oziroma kandidate, ki izpolnjujejo zahtevano
sposobnost.
(11) Če naročnik meni, da zaradi
števila primernih kandidatov ni zagotovljena zadostna konkurenca, lahko začasno
prekine postopek in ponovno objavi prvotno obvestilo o naročilu v skladu z
določbami tega zakona, ki urejajo objave, ter določi nov rok za oddajo prijav
za sodelovanje. V tem primeru so kandidati, izbrani po prvi objavi, in
kandidati, izbrani po drugi objavi, povabljeni v skladu s 67. členom tega
zakona. Ta možnost ne posega v pravico naročnika, da zavrne vse ponudbe in
začne nov postopek naročanja.
(12) Naročnik v primeru iz desetega in
enajstega odstavka tega člena v nadaljevanje postopka ne sme vključiti
gospodarskih subjektov, ki se niso prijavili za sodelovanje, niti kandidatov,
ki nimajo zahtevanih sposobnosti.
(13) Če naročnik uporabi možnost
zmanjšanja števila rešitev, o katerih je treba razpravljati, ali ponudb, o
katerih se je treba pogajati v postopku zbiranja ponudb po predhodni objavi,
postopku s pogajanji po predhodni objavi, postopku s pogajanji brez predhodne
objave ali konkurenčnem dialogu, mora to storiti z uporabo meril za izbor, ki
so navedena v obvestilu o naročilu, razpisni dokumentaciji ali drugem
dokumentu, ki vsebuje podatke o vsebini naročila. V vsakem primeru mora dobiti
dovolj rešitev ali primernih kandidatov, da je zagotovljena konkurenca.
(14) Naročnik lahko od gospodarskih
subjektov zahteva, da mu pojasnijo oziroma predložijo dodatna pojasnila k
dokumentom, že predloženim v skladu z 32. do 38. členom tega zakona.
(15) Podatke, ki se vodijo v uradnih
evidencah in ponudnik za njih ni predložil dokazila sam, lahko naročnik namesto
v uradni evidenci, preveri v enotnem informacijskem sistemu, ki predstavlja
zbirko podatkov o ponudnikih ter njihovih ponudbah in ga vodi ministrstvo,
pristojno za upravo, če ponudnik v tem sistemu naročnika izkazljivo potrdi. V
enotni informacijski sistem se pridobijo javni podatki iz poslovnega registra
ter registra transakcijskih računov, ob soglasju ponudnika pa tudi podatki iz
kazenske evidence za fizične osebe, kazenske evidence za pravne osebe, davčne
evidence, evidence insolvenčnih postopkov in evidence gospodarskih
subjektov z negativnimi referencami, ki izkazujejo,
ali ponudnik izpolnjuje pogoje iz 32. do 38. člena tega zakona ter 63., 75., 76. in 78. člena ZJN-3.
Kadar se v sistem pridobijo osebni podatki, je potrebno tudi soglasje
posameznikov, na katere se ti podatki nanašajo. V informacijski sistem lahko
ponudnik predloži tudi druga dokazila o sposobnosti. V enotnem informacijskem
sistemu se podatki zbirajo, obdelujejo in shranjujejo za potrebe postopkov
oddaje javnih naročil. Naročniki uporabljajo te podatke izključno za preveritev
ponudb v skladu z 72. členom tega zakona in
89. členom ZJN-3, pri čemer za posamezen pogoj za
ugotavljanje sposobnosti ponudnika iz 32. člena tega zakona ali 75. člena ZJN-3, o katerem se vodi
uradna evidenca, pridobijo le pritrdilen ali zavrnilen podatek o tem, ali
ponudnik izpolnjuje pogoj. Osebni podatki v enotnem informacijskem sistemu se
varujejo v skladu z zakonom, ki ureja varstvo osebnih podatkov. Tajni podatki
se varujejo v skladu z zakonom, ki ureja tajne podatke, poslovne skrivnosti pa
v skladu z zakonom, ki ureja gospodarske družbe. Osebni in tajni podatki ter
poslovne skrivnosti so v enotnem informacijskem sistemu v času hrambe dostopni
le naročniku, ki jih je pridobil. Do njih lahko dostopajo le s strani naročnika
pooblaščene osebe, ki vodijo ali odločajo v postopku javnega naročanja. V
sistemu se označi datum prenosa podatkov. Zbrani podatki se hranijo do
dokončnosti odločitve o oddaji naročila, nato se izbrišejo.
32. člen
(osnovna sposobnost kandidata ali
ponudnika)
(1) Naročnik mora iz postopka naročanja
izločiti kandidata ali ponudnika, čigar osnovno sposobnost je preverjal, če je
bil ta ali njegov zakoniti zastopnik, v kolikor gre za pravno osebo, pravnomočno
obsojen zaradi naslednjih kaznivih dejanj, opredeljenih v Kazenskem zakoniku
(Uradni list RS, št. 50/12 – uradno prečiščeno besedilo in 54/15; v
nadaljnjem besedilu: KZ-1):
-       
terorizem (108. člen KZ-1),
-       
financiranje terorizma (109. člen KZ-1),
-       
ščuvanje in javno poveličevanje terorističnih dejanj (110. člen
KZ-1),
-       
novačenje in usposabljanje za terorizem (111. člen KZ-1),
-       
spravljanje v suženjsko razmerje (112. člen KZ-1),
-       
trgovina z ljudmi (113. člen KZ-1),
-       
sprejemanje podkupnine pri volitvah (157. člen KZ-1),
-       
kršitev temeljnih pravic delavcev (196. člen KZ-1),
-       
goljufija (211. člen KZ-1),
-       
protipravno omejevanje konkurence (225. člen KZ-1),
-       
povzročitev stečaja z goljufijo ali nevestnim poslovanjem
(226. člen KZ-1),
-       
oškodovanje upnikov (227. člen KZ-1),
-       
poslovna goljufija (228. člen KZ-1),
-       
goljufija na škodo Evropske unije (229. člen KZ-1),
-       
preslepitev pri pridobitvi in uporabi posojila ali ugodnosti
(230. člen KZ-1),
-       
preslepitev pri poslovanju z vrednostnimi papirji (231. člen KZ-1),
-       
preslepitev kupcev (232. člen KZ-1),
-       
neupravičena uporaba tuje oznake ali modela (233. člen KZ-1),
-       
neupravičena uporaba tujega izuma ali topografije (234. člen KZ-1),
-       
ponareditev ali uničenje poslovnih listin (235. člen KZ-1),
-       
izdaja in neupravičena pridobitev poslovne skrivnosti (236. člen
KZ-1),
-       
zloraba informacijskega sistema (237. člen KZ-1),
-       
zloraba notranje informacije (238. člen KZ-1),
-       
zloraba trga finančnih instrumentov (239. člen KZ-1),
-       
zloraba položaja ali zaupanja pri gospodarski dejavnosti (240. člen
KZ-1),
-       
nedovoljeno sprejemanje daril (241. člen KZ-1),
-       
nedovoljeno dajanje daril (242. člen KZ-1),
-       
ponarejanje denarja (243. člen KZ-1),
-       
ponarejanje in uporaba ponarejenih vrednotnic ali vrednostnih papirjev
(244. člen KZ-1),
-       
pranje denarja (245. člen KZ-1),
-       
zloraba negotovinskega plačilnega sredstva (246. člen KZ-1),
-       
uporaba ponarejenega negotovinskega plačilnega sredstva (247. člen
KZ-1),
-       
izdelava, pridobitev in odtujitev pripomočkov za ponarejanje
(248. člen KZ-1),
-       
davčna zatajitev (249. člen KZ-1),
-       
tihotapstvo (250. člen KZ-1),
-       
zloraba uradnega položaja ali uradnih pravic (257. člen KZ-1),
-       
oškodovanje javnih sredstev (257.a člen KZ-1),
-       
izdaja tajnih podatkov (260. člen KZ-1),
-       
jemanje podkupnine (261. člen KZ-1),
-       
dajanje podkupnine (262. člen KZ-1),
-       
sprejemanje koristi za nezakonito posredovanje (263. člen KZ-1),
-       
dajanje daril za nezakonito posredovanje (264. člen KZ-1),
-       
hudodelsko združevanje (294. člen KZ-1).
(2) Naročnik mora iz posameznega postopka
naročanja izločiti ponudnika ali kandidata, če je ta na dan, ko poteče rok za
oddajo ponudb, izločen iz postopkov oddaje javnih naročil zaradi uvrstitve v
evidenco gospodarskih subjektov z negativnimi referencami iz 73. člena
tega zakona ali 110. člena ZJN-3 ali če mu je bila v zadnjih treh letih
pred potekom roka za oddajo ponudb s pravnomočno odločbo pristojnega organa
Republike Slovenije ali druge države članice ali tretje države dvakrat izrečena
globa zaradi prekrška v zvezi s plačilom za delo.
(3) Naročnik mora iz postopka
naročanja izločiti kandidata ali ponudnika, če je bilo zanj ugotovljeno na
podlagi kakršnih koli dokazov, vključno z zaupnimi viri podatkov, da ni dovolj
zanesljiv, da bi lahko izključili grožnje zoper varnost Republike Slovenije.
(4) Naročnik lahko iz postopka
naročanja izloči kandidata ali ponudnika, če:
-       
ima na dan oddaje ponudbe ali prijave neizpolnjene, zapadle obvezne
dajatve in druge denarne nedavčne obveznosti, kot jih opredeljuje zakon, ki
ureja finančno upravo in ki jih pobira davčni organ v skladu s predpisi države,
v kateri ima sedež, ali predpisi države naročnika, v višini 50 eurov ali več
ali če na dan oddaje ponudbe ali prijave ni imel predloženih vseh obračunov
davčnih odtegljajev za dohodke iz delovnega razmerja za obdobje zadnjih petih
let do dne oddaje ponudbe ali prijave;
-       
je v postopku prisilne poravnave ali je bil zanj podan predlog za
začetek postopka prisilne poravnave in sodišče o tem predlogu še ni odločilo;
-       
je v stečajnem postopku ali je bil zanj podan predlog za začetek
stečajnega postopka in sodišče o tem predlogu še ni odločilo;
-       
je v postopku prisilnega prenehanja, je bil zanj podan predlog za
začetek postopka prisilnega pre­nehanja in sodišče o tem predlogu še ni
odločilo, z njegovimi posli iz drugih razlogov upravlja sodišče ali je opustil
poslovno dejavnost ali je v katerem koli podobnem položaju;
-       
je bil s pravnomočno sodbo v kateri koli državi obsojen za prestopek v
zvezi s svojim poklicnim ravnanjem, kot je na primer kršitev zakonodaje, ki
ureja izvoz obrambne oziroma varnostne opreme;
-       
je bil spoznan za krivega zaradi hude strokovne ali poklicne napake, kot
je na primer kršitev obveznosti varovanja tajnih podatkov ali zanesljivosti
oskrbe pri izvajanju prejšnjega naročila, ki je bila dokazana s sredstvi, ki
jih naročnik lahko utemelji;
-       
je pri dajanju informacij, zahtevanih v skladu z do­ločbami 31. do 40.
člena tega zakona, v tem ali predhodnih postopkih namerno podal zavajajoče
razlage ali teh informacij ni zagotovil.
(5) Kadar namerava ponudnik izvesti
naročilo s podizvajalcem, mora pogoje iz prvega, drugega in tretjega odstavka
tega člena izpolnjevati tudi podizvajalec, ki sodeluje pri izvedbi naročila. Če
se naročnik odloči, da mora kandidat ali ponudnik izpolnjevati pogoje iz
prejšnjega odstavka in namerava ponudnik izvesti naročilo s podizvajalcem, mora
navedene pogoje izpolnjevati tudi podizvajalec, ki sodeluje pri izvedbi
naročila.
(6) Ponudnik izkaže, da izpolnjuje
pogoje iz prvega odstavka tega člena in prve do pete alineje četrtega odstavka
tega člena z dokazilom iz uradne evidence. V skladu s šestim odstavkom
prejšnjega člena lahko ponudnik namesto dokazila v ponudbi navede, v kateri
evidenci in pri katerem državnem organu, organu lokalne skupnosti ali no­silcu
javnega pooblastila lahko naročnik ta podatek iz uradnih evidenc pridobi sam.
Če gre za utemeljen dvom o osnovni sposobnosti kandidatov ali ponudnikov, lahko
naročnik zaprosi pristojne organe za vse informacije o osnovni sposobnosti
kandidatov ali ponudnikov iz prvega odstavka tega člena in prve do pete alineje
četrtega odstavka tega člena, za katere meni, da so potrebne.
(7) Če kandidat ali ponudnik nima
sedeža v Republiki Sloveniji, lahko naročnik zaprosi za sodelovanje pristojne
organe v državi, v kateri ima kandidat ali ponudnik svoj sedež. Informacije, ki
jih morajo pri­dobiti naročniki, se morajo nanašati na pravne oziroma fizične
osebe in vse druge osebe, ki so pooblaščene za zastopanje, odločanje ali nadzor
nad kandidatom ali ponudnikom. Če država, v kateri ima kandidat oziroma
ponudnik svoj sedež, ne izdaja dokumentov iz prejšnjega odstavka, lahko
naročnik namesto pisnega dokazila sprejme zapriseženo izjavo prič ali
zapriseženo izjavo kandidata oziroma ponudnika. Izjava mora biti podana pred
pravosodnim ali upravnim organom, notarjem ali pristojnim organom poklicnih ali
gospodarskih subjektov v državi, v kateri ima kandidat oziroma ponudnik svoj
sedež, če je vrednost celotnega naročila, za katerega se vodi postopek
naročanja, enaka ali večja od vrednosti, od katere
dalje mora naročnik naročilo poslati v objavo Uradu za publikacije Evropske
unije.
(8) Vlada na predlog ministrstva,
pristojnega za javna naročila, oblikovanega na podlagi
informacij ministrstva, pristojnega za pravosodje, Davčne uprave Republike
Slovenije, Carinske uprave Republike Slovenije in drugih organov, pristojnih za
vodenje evidenc, obvesti Komisijo, kateri državni organi in drugi subjekti so
pristojni za izdajo dokazil iz šestega in sedmega odstavka tega člena.
(9) Naročnik
ne glede na določila četrtega odstavka tega člena iz postopka javnega naročanja
ne sme izločiti kandidata ali ponudnika, pri katerem je sodišče pravnomočno
odločilo o potrditvi prisilne poravnave.
33. člen
(sposobnost za opravljanje poklicne
dejavnosti)
(1) Naročnik lahko od vsakega
gospodarskega subjekta, ki želi sodelovati pri naročanju, zahteva, da predloži
dokazilo v skladu s predpisi države članice, v kateri ima sedež, o vpisu v
register poklicev ali trgovski register ali da predloži izjavo ali potrdilo.
Podatke iz javnih evidenc za ponudnike iz Republike Slovenije mora naročnik
pridobiti sam.
(2) Če morajo kandidati ali ponudniki
imeti posebno dovoljenje ali morajo biti člani posebne organizacije, da bi
lahko v državi, v kateri imajo svoj sedež, opravljali storitev, ki je predmet
naročila, lahko naročnik od njih zahteva, da v postopkih za oddajo naročil storitev
predložijo dokazila o tem dovoljenju ali članstvu.
34. člen
(ekonomska in finančna sposobnost)
(1) Naročnik lahko od kandidatov in
ponudnikov zahteva, da izpolnjujejo tudi pogoje iz tega člena. Izpolnjevanje
minimalnih pogojev za priznanje sposobnosti za naročilo mora biti v povezavi in
sorazmerno s predmetom naročila. Pogoje za priznanje sposobnosti mora naročnik
navesti v obvestilu o naročilu opisno ali s sklicevanjem na določbe tega
zakona.
(2) Naročnik lahko od gospodarskega
subjekta kot dokaz o finančni in ekonomski sposobnosti gospodarskega subjekta
zahteva predložitev enega ali več od naslednjih dokumentov, iz katerih bo lahko
ugotovil izpolnjevanje zahtevane finančne in ekonomske sposobnosti, razen
tistih podatkov, ki jih lahko pridobi sam v skladu s 31. členom tega zakona,
kot na primer:
1.     
ustrezne bančne izpiske, podatke o boniteti poslovanja ali, če je to
primerno, dokazilo o škodnem zavarovanju poklicnega tveganja;
2.     
računovodske izkaze ali izvlečke iz računovodskih izkazov in poslovnih
knjig z vsebino, kakršno naročnik določi v razpisni dokumentaciji, če jih
zakonodaja države, kjer ima gospodarski subjekt sedež, zahteva;
3.     
različne oblike izpisov prometa in, če je to primerno, prometa na
področju naročila za največ zadnja tri poslovna leta, upoštevajoč datum
ustanovitve ali začetka poslovanja gospodarskega subjekta, če so informacije o
tem prometu na voljo.
(3) Gospodarski subjekt se lahko,
kadar je to primerno, za naročilo sklicuje na kapacitete drugih gospodarskih
subjektov, ne glede na pravno naravo povezave z njimi. V takem primeru mora
naročniku predložiti dokazilo, da bo zaradi tega imel na voljo sredstva,
potrebna za izvedbo naročila. Kot dokazilo lahko na primer šteje pisni dogovor
teh subjektov, sklenjen za ta namen. Če gospodarski subjekt zahtevanega
dokazila ali dokazil ne predloži, naročnik njegovo ponudbo izloči.
(4) Pogoji iz prejšnjega odstavka
veljajo tudi, če nastopa več gospodarskih subjektov skupaj. Pri tem se
posamezni subjekt lahko sklicuje na sposobnost sodelujočih v skupini ali drugih
subjektov.
(5) Naročnik mora v obvestilu o
naročilu ali razpisni dokumentaciji navesti, katero dokazilo ali dokazila iz
drugega odstavka tega člena je izbral in katera druga dokazila morajo
gospodarski subjekti predložiti.
(6) Naročnik lahko zahteva, da
ponudnik v ponudbi predloži izjavo, da ima plačane vse zapadle obveznosti do
podizvajalcev v predhodnih postopkih naročanja.
(7) Če gospodarski subjekt iz katerega
koli utemeljenega razloga ne more predložiti zahtevanih dokazil, lahko
ekonomsko in finančno sposobnost dokaže s katerim koli drugim dokumentom, za
katerega naročnik meni, da je primeren.
35. člen
(tehnična in kadrovska sposobnost)
(1) Naročnik oceni in preveri tehnično
in kadrovsko sposobnost gospodarskih subjektov v skladu z drugim in tretjim
odstavkom tega člena.
(2) Naročnik lahko od gospodarskih
subjektov zahteva, da izkažejo izpolnjevanje tehnične sposobnosti glede na
naravo, količino ali pomembnost in uporabo blaga, storitve ali gradnje na enega
ali več od naslednjih načinov:
1.     
s seznamom:
-       
najpomembnejših dobav blaga ali opravljenih storitev v zadnjih petih
letih, vključno z zneski, datumi in navedbo javnih ali zasebnih naročnikov.
Gospodarski subjekt mora predložiti dokazilo o dobavi in storitvah v obliki
izjav, ki jih izda ali sopodpiše pristojni organ, ali v obliki pogodb, računov
in podobnih dokazil. Če je bil gospodarski subjekt dobavitelj naročniku, ki ni
naročnik po tem zakonu, pa v obliki izjave kupca ali v obliki pogodbe oziroma
delov pogodbe v zvezi z naročilom ali računom ali, če tega ni, v obliki izjave
gospodarskega subjekta;
-       
gradenj, opravljenih v zadnjih petih letih, vključno s potrdili o dobro
opravljenem delu za najpomembnejše gradnje. V potrdilih morajo biti navedeni
vrednost, datum in kraj opravljenih gradenj z navedbo, da so bile opravljene po
predpisih stroke in ustrezno zaključene, ter z navedbo naročnikovih podatkov.
Naročnik lahko določi, da mu naročniki z njihove strani izdana potrdila o
opravljenem naročilu posredujejo neposredno;
2.     
z navedbo tehničnega osebja ali strokovnih organov, ki bodo sodelovali
pri izvedbi naročila, ne glede na to, ali so zaposleni pri gospodarskem
subjektu oziroma zanj opravljajo ali bodo opravljali dela, zlasti pa tistih, ki
so odgovorni za nadzor kakovosti, in pri naročilu gradenj tistih, od katerih
lahko naročnik zahteva, da izvedejo gradnjo;
3.     
z opisom tehničnih sredstev in ukrepov, ki jih gospodarski subjekt
uporablja za zagotovitev kakovosti, ter sredstev gospodarskega subjekta za
študije in raziskave, pa tudi notranjih pravil v zvezi z intelektualno
lastnino;
4.     
s pregledom proizvodnih zmogljivosti dobavitelja blaga ali tehničnih
zmogljivosti gospodarskega subjekta, po potrebi pa tudi sredstev za študije in
raziskave, ki so mu na voljo, ter ukrepov za zagotavljanje kakovosti. Pregled
lahko opravi naročnik ali po njegovem pooblastilu pooblaščeni pristojni uradni
organ države, v kateri ima gospodarski subjekt sedež, pod pogojem, da ta organ
soglaša z izvedbo pregleda;
5.     
pri naročilih blaga, storitev in gradenj, ki vključujejo tudi
namestitvena in instalacijska dela ali storitve, z dokazili o izobrazbi in
strokovni sposobnosti gospodarskega subjekta oziroma vodstvenih delavcev
gospodarskega subjekta in zlasti osebe ali oseb, odgovornih za opravljanje
storitev ali izvedbo gradnje;
6.     
pri naročilih storitev ali gradenj z navedbo ukrepov za okoljsko
upravljanje, ki jih bo gospodarski subjekt lahko uporabil med izvajanjem
naročila, če je to glede na predmet naročila primerno;
7.     
z izjavo o povprečnem letnem obsegu razpoložljive delovne sile in
številu oseb, odgovornih za vodenje projektov pri ponudniku storitev ali
gradbenem izvajalcu, za zadnja tri leta;
8.     
z izjavo o orodju, materialu in tehnični opremi, številu zaposlenih in
znanju oziroma virih oskrbe, vključno z lokacijo, če je ta na ozemlju tretje
države, ki bodo gospodarskemu subjektu na voljo za izvedbo naročila,
izpolnjevanje morebitnih večjih naročnikovih potreb zaradi krize ali za
zagotavljanje vzdrževanja, posodobitve ali prilagoditve blaga, ki je predmet
naročila;
9.     
z navedbo dela naročila, ki ga ponudnik storitev morebiti namerava
izvesti s podizvajalcem;
10.  
v zvezi s proizvodi, ki jih je treba dobaviti:
-       
z vzorci, opisi oziroma fotografijami, katerih istovetnost mora biti
potrjena, če to zahteva naročnik,
-       
s certifikati, ki jih izdajajo uradne pooblaščene ustanove ali pristojne
agencije za nadzor kakovosti in s katerimi se potrdi skladnost izdelkov s
tehničnimi specifikacijami ali veljavnimi standardi;
11.  
pri naročilih, ki se nanašajo na vojaško orožje in opremo, z ustreznim
dovoljenjem oziroma soglasjem za njuno proizvodnjo in promet z njima, ki se
izda na podlagi predpisa, ki ureja ali proizvodnjo ali promet vojaškega orožja
in opreme. Če država članica ali tretja država tega dovoljenja ne izdaja, lahko
ponudnik, ki ima sedež v državi članici ali tretji državi, namesto dokazila
predloži izjavo, da v državi, kjer ima sedež, ni treba imeti posebnega
dovoljenja za proizvodnjo vojaškega orožja in opreme ali promet z njima.
(3) Pri naročilih, ki vključujejo
tajne podatke, naročnik preveri usposobljenost gospodarskih subjektov v skladu
s tretjim do osmim odstavkom 16. člena tega zakona.
(4) Gospodarski subjekt se lahko,
kadar je to primerno, sklicuje na kapacitete sposobnost drugih gospodarskih
subjektov, ne glede na pravno naravo povezave z njimi. V takem primeru mora
naročniku predložiti dokazilo, da bo zaradi tega imel na voljo sredstva,
potrebna za izvedbo naročila. Kot dokazilo lahko na primer šteje pisni dogovor
teh subjektov, sklenjen za ta namen. Če gospodarski subjekt zahtevanega
dokazila ali dokazil ne predloži, naročnik njegovo ponudbo izloči.
(5) Pogoji iz prejšnjega odstavka
veljajo tudi, če nastopa več gospodarskih subjektov skupaj. Pri tem se lahko
posamezni subjekt sklicuje na sposobnost sodelujočih v skupini ali na
sposobnosti drugih subjektov.
(6) V postopkih naročanja, katerih
predmet so dobave blaga, ki vključujejo namestitev ali vgraditev, opravljanje
storitev oziroma izvedbo gradenj, se lahko sposobnost gospodarskih subjektov,
da opravijo storitev ali izvedejo namestitvena dela ali gradnjo, oceni zlasti
glede na njihove veščine, učinkovitost, izkušnje in zanesljivost, kot jih je
opredelil naročnik v razpisni dokumentaciji.
(7) Naročnik mora v obvestilu o
naročilu ali razpisni dokumentaciji navesti, katere načine dokazovanja iz
drugega odstavka tega člena bo štel kot ustrezne.
(8) Če gospodarski subjekt iz katerega
koli utemeljenega razloga ne more predložiti zahtevanih dokazil, lahko svojo
tehnično oziroma kadrovsko sposobnost dokaže s katerim koli drugim dokumentom,
za katerega naročnik meni, da je primeren.
36. člen
(standardi za zagotovitev kakovosti)
Če naročnik zahteva predložitev spričeval
neodvisnih pooblaščenih organov, ki potrjujejo usklajenost gospodarskega
subjekta z veljavnimi standardi za zagotovitev kakovosti, se mora sklicevati na
sisteme zagotavljanja kakovosti, ki temeljijo na ustrezni seriji evropskih
standardov, ki jih potrjujejo neodvisni pooblaščeni organi. Ti organi morajo
biti usklajeni s serijo evropskih standardov v zvezi z izdajanjem akreditacij
in potrdil. Naročnik mora sprejeti enakovredna potrdila, ki jih izdajo
neodvisni pooblaščeni organi s sedežem v drugih državah članicah. Naročnik mora
od gospodarskih subjektov sprejeti tudi druga dokazila o enakovrednih ukrepih
za zagotavljanje kakovosti.
37. člen
(standardi za okoljsko upravljanje)
Če naročnik v primerih iz 6. točke drugega
odstavka 35. člena tega zakona zahteva spričevala neodvisnih organov, ki so
pooblaščeni za ugotavljanje in potrjevanje usklajenosti gospodarskega subjekta
z veljavnimi standardi za varstvo okolja, se mora sklicevati na Sistem Evropske
unije za okoljsko upravljanje in presojanje (EMAS) ali na standarde za varstvo
okolja, ki temeljijo na evropskih ali mednarodnih standardih, ki so jih
potrdili organi, ki jih priznava Evropska unija. Naročnik mora sprejeti
enakovredna dokazila, ki jih izdajo organi s sedežem v drugih državah članicah,
in druga dokazila o enakovrednih ukrepih za varstvo okolja.
38. člen
(zagotavljanje zanesljivosti oskrbe)
(1) Naročnik v obvestilu o naročilu
ali razpisni dokumentaciji oziroma dodatnih dokumentih navede svoje zahteve
glede zagotavljanja zanesljivosti oskrbe.
(2) Naročnik lahko v ta namen zahteva,
da mora ponudba vsebovati zlasti naslednje elemente:
1.     
potrdilo ali dokumentacijo, iz katere izhaja, da bo ponudnik sposoben
izpolniti obveznosti v zvezi z izvozom, prenosom in tranzitom blaga, povezanega
s predmetom naročila, vključno s kakršno koli dodatno dokumentacijo iz države
članice;
2.     
navedbo vseh omejitev glede razkritja, prenosa ali uporabe blaga ali
storitev in rezultatov uporabe tega blaga oziroma storitev, ki jih mora
upoštevati naročnik zaradi nadzora izvoza ali varnostne ureditve;
3.     
potrdilo ali dokumentacijo, iz katere izhaja, da organizacija in
lokacija ponudnikove oskrbovalne verige omogočata izpolnitev naročnikovih zahtev
glede zanesljivosti oskrbe, ki so določene v obvestilu o naročilu ali razpisni
dokumentaciji, in izjavo, da morebitne spremembe v oskrbovalni verigi med
izvajanjem naročila ne bodo ovirale izpolnjevanja naročnikovih zahtev glede
zanesljivosti oskrbe;
4.     
ponudnikovo izjavo, da bo ob morebitnih naročnikovih dodatnih potrebah
zaradi krize v skladu s pogoji, ki bodo dogovorjeni, vzpostavil oziroma
vzdrževal ustrezne zmogljivosti;
5.     
kakršne koli dodatne dokumente organov države, v kateri ima ponudnik
sedež, glede izpolnjevanja dodatnih naročnikovih potreb, ki bi nastale zaradi
krize;
6.     
ponudnikovo izjavo, da bo zagotavljal vzdrževanje, posodabljanje ali
prilagoditve blaga, ki je predmet naročila;
7.     
ponudnikovo izjavo, da bo o kakršni koli spremembi v organizaciji, oskrbovalni
verigi ali industrijski strategiji, ki bi lahko vplivala na izpolnjevanje
njegovih obveznosti do naročnika, slednjega nemudoma obvestil;
8.     
ponudnikovo izjavo, da bo naročniku v skladu s pogoji, ki bodo
dogovorjeni, zagotovil vsa posebna sredstva za proizvodnjo nadomestnih delov,
komponent, sestavov in posebne preizkusne opreme, vključno s tehničnimi
risbami, licencami in navodili za uporabo, če ne bo več mogel zagotavljati tega
blaga.
(3) Naročnik ne sme zahtevati od
ponudnika, da od države članice pridobi dokument, s katerim bi bila vnaprej
omejena svoboda te države članice, da v skladu z mednarodnim pravom ali pravom
Evropske unije uporablja svoja merila za izdajo dovoljenj glede izvoza, prenosa
ali tranzita.
39. člen
(merila za izbor)
(1) Naročnik lahko odda naročilo:
1.     
na podlagi ekonomsko najugodnejše ponudbe z uporabo različnih meril v
povezavi s predmetom naročila, kot so na primer kakovost, cena, tehnične
prednosti, estetske in funkcionalnih lastnosti, okoljske lastnosti, stroški
poslovanja, stroškovna učinkovitosti, poprodajne storitve in tehnična pomoč,
datum dobave in rok za dobavo ali dokončanje del, zanesljivost oskrbe in
operativne lastnosti, ali
2.     
na podlagi najnižje cene.
(2) Če naročnik navede merila v
obvestilu o naročilu oziroma razpisni dokumentaciji, morajo biti ta enaka.
(3) Naročnik mora pri oddaji naročila
na podlagi merila ekonomsko najugodnejše ponudbe v obvestilu o naročilu ali
razpisni dokumentaciji opisati in ovrednotiti posamezno merilo za oddajo
naročila. Merila ne smejo biti diskriminatorna in morajo biti smiselno povezana
z vsebino naročila. Naročnik jih lahko ovrednoti z določitvijo največjega
možnega razpona. Če jih po njegovem mnenju zaradi objektivnih razlogov ni
mogoče ovrednotiti, mora v obvestilu o naročilu ali razpisni dokumentaciji
navesti merila po vrstnem redu od najbolj do najmanj pomembnega.
(4) Pri ocenjevanju ponudb mora
naročnik uporabiti le tista merila, ki so bila navedena v obvestilu o naročilu
ali razpisni dokumentaciji, in na način, kot so bila opisana in vrednotena.
(5) V primeru dveh ali več
najugodnejših ponudb naročnik izbere med njimi na podlagi vnaprej določenega
merila oziroma merila, ki jih navede v razpisni dokumentaciji.
(6) Naročnik mora merila oblikovati
tako, da sta ponudnik, ki je oddal ponudbo za vse sklope, in ponudnik, ki je
oddal ponudbo za en sklop ali del sklopov, v enakovrednem položaju.
40. člen
(neobičajno nizka ponudba)
(1) Če naročnik meni, da je pri
določenem naročilu glede na njegove predhodno določene zahteve ponudba
neobičajno nizka ali v zvezi z njo obstaja dvom o možnosti izpolnitve naročila,
mora naročnik preveriti, ali je neobičajno nizka. Naročnik mora preveriti, ali
je ponudba neobičajno nizka tudi, če je vrednost ponudbe za več kot 50 % nižja
od povprečne vrednosti pravočasnih ponudb in za več kot 20 % nižja od naslednje
uvrščene ponudbe vendar le, če je prejel vsaj štiri pravočasne ponudbe. Kadar
naročnik v postopku javnega naročanja preveri popolnost vseh ponudb, v skladu s
prejšnjim stavkom preveri, ali je ponudba neobičajno nizka glede na popolne
ponudbe. Preden naročnik izloči neobičajno nizko ponudbo, mora od ponudnika
pisno zahtevati podrobne podatke o njenih elementih, za katere meni, da so
odločilni za izpolnitev tega naročila oziroma vplivajo na razvrstitev ponudb, ter
njihovo vrednostno utemeljitev. Te podrobnosti se lahko nanašajo zlasti na:
1.     
ekonomičnost proizvodnega procesa, ponujene storitve ali načina gradnje;
2.     
izbrane tehnične rešitve oziroma izjemno ugodne pogoje, ki jih ima
ponudnik pri dobavi blaga, opravljanju storitev ali izvedbi gradnje;
3.     
izvirnost blaga, storitev ali gradenj, ki jih predlaga ponudnik;
4.     
skladnost s predpisi o zagotavljanju zaposlovanja in pogoji za delo, ki
veljajo v kraju dobave blaga oziroma izvedbe storitev ali gradenj;
5.     
možnost, da ponudnik pridobi državno pomoč.
(2) Naročnik mora preveriti te
postavke ob posvetovanju s ponudnikom, upoštevajoč predložena dokazila, in
izločiti ponudbo, če ugotovi, da je neobičajno nizka.
(3) Če naročnik ugotovi, da je ponudba
neobičajno nizka, ker je ponudnik pridobil državno pomoč, lahko zavrne ponudbo
le, če se je prej posvetoval s ponudnikom in če ta v primernem roku, ki ga
določi naročnik, ne more dokazati, da je pomoč dodeljena zakonito. Če naročnik
zavrne ponudbo v teh okoliščinah, mora o tem obvestiti ministrstvo, pristojno
za javna naročila, in Evropsko komisijo.
Peto poglavje 
ROKI
41. člen
(roki za prejem prijav in ponudb)
(1) Pri določanju rokov za prejem
prijav in ponudb mora naročnik upoštevati predvsem zapletenost naročila in čas,
potreben za pripravo ponudb, ter minimalne roke, določene s tem zakonom. Rok za
prejem prijav ali ponudb mora biti tak, da omogoča gospodarskemu subjektu
pripravo popolne prijave oziroma ponudbe.
(2) Če naročnik sam ali na pobudo
gospodarskega subjekta presodi, da je to potrebno, rok za prejem prijav oziroma
ponudb ustrezno podaljša.
(3) Če je obvestilo o naročilu
objavljeno v Uradnem listu Evropske unije, šteje rok za oddajo ponudbe od
dneva, ko je naročnik to obvestilo poslal v objavo Uradu za publikacije
Evropske unije.
42. člen
(roki v postopku s predhodnim
ugotavljanjem sposobnosti)
(1) Rok za prejem prijav in ponudb pri
oddaji naročila po postopku s predhodnim ugotavljanjem sposobnosti je najmanj:
1.     
za prejem prijav za sodelovanje 30 dni od datuma pošiljanja obvestila o naročilu
v objavo Uradu za publikacije Evropske unije;
2.     
za prejem ponudb 40 dni od datuma pošiljanja povabila za oddajo ponudb,
če je vrednost naročila enaka ali večja od vrednosti, od katere dalje mora
naročnik naročilo poslati v objavo Uradu za publikacije Evropske unije.
(2) Če naročnik objavi predhodno
informativno obvestilo, se rok za prejem ponudb iz 2. točke prejšnjega odstavka
lahko skrajša za štiri dni, pod pogojem, da predhodno informativno obvestilo
vsebuje vse informacije, ki jih mora vsebovati obvestilo o naročilu, da so bile
te informacije na voljo ob objavi in da je bilo predhodno informativno
obvestilo poslano v objavo najmanj 52 dni in največ 12 mesecev pred dnem, ko je
bilo v objavo poslano obvestilo o naročilu.
(3) Rok za prejem ponudb iz 2. točke
prvega odstavka tega člena se lahko skrajša za dodatnih pet dni, če naročnik od
dneva objave obvestila o naročilu omogoči neomejen in celovit neposreden
elektronski dostop do razpisne dokumentacije in drugih dodatnih dokumentov, pri
čemer v obvestilu o naročilu navede spletni naslov, na katerem so dostopni.
43. člen
(rok za prejem prijav v postopku s
pogajanji po predhodni objavi in konkurenčnem dialogu)
Rok za prejem prijav v konkurenčnem dialogu
in postopku s pogajanji po predhodni objavi je 30 dni od datuma pošiljanja
obvestila o naročilu v objavo Uradu za publikacije Evropske unije.
44. člen
(skrajšanje rokov zaradi nujnosti)
Če v postopku s predhodnim ugotavljanjem
sposobnosti ali postopku s pogajanji po predhodni objavi zaradi nujnosti ni
mogoče upoštevati roka za prejem prijav ali ponudb, lahko naročnik določi
krajši rok za prejem prijav oziroma ponudb, vendar:
-       
rok za prejem prijav ne sme biti krajši od desetih dni od dneva
pošiljanja obvestila o naročilu v objavo;
-       
rok za prejem ponudb ne sme biti krajši od desetih dni od datuma
povabila k oddaji ponudb.
45. člen
(podaljšanje rokov)
Če naročnik zaradi kakršnega koli razloga v
roku, določenem v tem zakonu, ne posreduje razpisne dokumentacije ali dodatnih
informacij, čeprav jih je gospodarski subjekt zahteval pravočasno, ali če se
naknadno ugotovi, da se lahko ponudbe predložijo šele po ogledu lokacije ali
pregledu drugih dokumentov v zvezi s predmetnim naročilom na kraju samem, mora
naročnik rok za prejem prijav ali ponudb podaljšati, tako da se lahko
gospodarski subjekti seznanijo z vsemi informacijami, ki so potrebne za
pripravo ponudb. Podaljšanje roka mora naročnik objaviti na enak način, kot je
objavil obvestilo o naročilu. V primeru postopka s pogajanji brez predhodne
objave mora o podaljšanju roka pisno hkrati obvestiti gospodarske subjekte,
povabljene k sodelovanju v tem postopku.
Šesto poglavje 
OBJAVE
46. člen
(vrste objav)
(1) Vrste objav so:
1.     
predhodno informativno obvestilo za naročila na obrambnem in varnostnem
področju,
2.     
obvestilo o naročilu na obrambnem in varnostnem področju,
3.     
obvestilo o oddaji naročila na obrambnem in varnostnem področju,
4.     
obvestilo o naročilu na obrambnem in varnostnem področju po postopku
zbiranja ponudb po predhodni objavi,
5.     
obvestilo o oddaji naročila na obrambnem in varnostnem področju po
postopku zbiranja ponudb po predhodni objavi,
6.     
obvestilo o dodatnih informacijah, informacijah o nedokončanem postopku
ali popravku,
7.     
prostovoljno obvestilo za predhodno transparentnost,
8.     
(črtana),
9.     
obvestilo o naročilu za podizvajalce.
(2) Naročnik vse vrste objav v zvezi z
naročili pošlje v objavo na portal javnih naročil ter v obvestilu iz 1., 2.,
3., 6. in 7. točke prejšnjega odstavka navede, ali se obvestilo, upoštevaje
njegovo vrednost, pošlje v objavo tudi Uradu za publikacije Evropske unije.
Izbrani ponudnik pošlje v objavo na portal javnih naročil obvestilo iz 9. točke
prejšnjega odstavka in v njem navede, da se obvestilo pošlje v objavo tudi
Uradu za publikacije Evropske unije. Obvestilo, v katerem je navedeno, da se
pošlje v objavo tudi Uradu za publikacije Evropske unije, se slednjemu pošlje v
objavo elektronsko prek portala javnih naročil.
(3) Nabor podatkov, ki jih morajo
vsebovati obvestila iz prvega odstavka tega člena, določa Seznam informacij, ki
morajo biti navedene v objavah, in ga določi vlada z uredbo. Naročnik, v
primeru obvestila iz 9. točke prvega odstavka tega člena pa izbrani ponudnik,
lahko objavi tudi katero koli drugo informacijo, za katero meni, da je
koristna.
47. člen
(oblika in način objave obvestil)
(1) Objave morajo imeti obliko
standardnih obrazcev, ki jih določa Izvedbena uredba Komisije
(EU) št. 842/2011 z dne 19. avgusta 2011 o standardnih obrazcih
za objavo obvestil na področju javnega naročanja in razveljavitvi Uredbe (ES)
št. 1564/2005 (UL L št. 222 z dne 27. 8. 2011, str. 1).
(2) Objave mora naročnik, v primeru
obvestila iz 9. točke prvega odstavka prejšnjega člena pa izbrani ponudnik,
poslati na portal javnih naročil elektronsko in v predpisani obliki. Na portalu
javnih naročil se obvestila objavijo najpozneje pet dni po pošiljanju v objavo.
(3) Obvestilo o naročilu se objavi v
celoti v slovenskem jeziku. V drugih uradnih jezikih Evropske unije se objavi
povzetek pomembnih elementov vsakega obvestila.
(4) Stroški objavljanja na portalu
javnih naročil se krijejo iz proračuna Republike Slovenije, stroški objavljanja
v Uradnem listu Evropske unije pa iz proračuna Evropske unije. V organizacijo
in kritje stroškov objav so všteti tudi prevodi v druge uradne jezike Evropske
unije.
48. člen
(pravilo zaporednosti objav)
(1) Obvestilo, ki ga je treba poslati
v objavo Uradu za publikacije Evropske unije, ne sme biti objavljeno na portalu
javnih naročil, preden je bilo poslano v objavo Uradu za publikacije Evropske
unije. Vsebina obvestila, objavljenega na portalu javnih naročil, mora biti
enaka vsebini obvestila, objavljenega v Uradnem listu Evropske unije. V
obvestilu, objavljenem na portalu javnih naročil, mora biti naveden datum
njegovega pošiljanja Uradu za publikacije Evropske unije.
(2) Portal javnih naročil in Urad za
publikacije Evropske unije izdata naročniku, v primeru obvestila iz 9. točke
prvega odstavka 46. člena tega zakona pa izbranemu ponudniku, potrdilo o
prejemu obvestila, poslanega v objavo, z navedbo datuma objave. Potrdilo je
dokazilo o objavi. Dokazila o datumih pošiljanja obvestil mora naročnik oziroma
izbrani ponudnik hraniti in jih po potrebi predložiti kot dokaz.
49. člen
(predhodno informativno obvestilo)
(1) Naročnik objavi predhodno
informativno obvestilo:
-       
da naznani naročila, ki jih namerava v naslednjih 12 mesecih ali
koledarskem letu oddati po postopku iz 1., 2., 4. ali 5. točke prvega odstavka
19. člena tega zakona, ali
-       
kadar namerava skrajšati roke za prejem ponudb v postopku s predhodnim
ugotavljanjem sposobnosti.
(2) Če namerava naročnik skrajšati
roke za prejem ponudb v postopku s predhodnim ugotavljanjem sposobnosti, mora
predhodno informativno obvestilo vsebovati:
1.     
pri naročilih blaga skupno okvirno vrednost naročil ali okvirnih
sporazumov po vrstah blaga, ki jih namerava naročnik oddati v naslednjih 12
mesecih. Naročnik mora opredeliti vrste blaga s sklicevanjem na Enotni
besednjak javnih naročil (CPV);
2.     
pri naročilih storitev ocenjeno celotno vrednost naročil ali okvirnih
sporazumov iz vsake kategorije storitev, ki jih namerava skleniti v naslednjih
12 mesecih;
3.     
pri naročilih gradenj bistvene značilnosti naročil ali okvirnih
sporazumov, ki jih namerava oddati.
(3) Predhodno informativno obvestilo
mora naročnik poslati v objavo na portal javnih naročil, glede na vrednost pa
tudi v objavo Uradu za publikacije Evropske unije, čim prej po potrditvi
državnih razvojnih programov ali proračuna.
50. člen
(obvestilo o naročilu)
Naročnik pošlje v objavo obvestilo o
naročilu iz 2. točke prvega odstavka 46. člena tega zakona, kadar oddaja naročilo
po postopku s predhodnim ugotavljanjem sposobnosti, postopku s pogajanji po
predhodni objavi ali konkurenčnem dialogu, obvestilo o naročilu iz 4. točke
prvega odstavka 46. člena tega zakona pa, kadar oddaja naročilo po postopku
zbiranja ponudb po predhodni objavi.
51. člen
(obvestilo o oddaji naročila)
(1) Naročnik pošlje v objavo obvestilo
o oddaji naročila iz 3. točke prvega odstavka 46. člena tega zakona, kadar odda
naročilo po postopku s predhodnim ugotavljanjem sposobnosti, postopku s
pogajanji po predhodni objavi, postopku s pogajanji brez predhodne objave ali
konkurenčnem dialogu, obvestilo o oddaji naročila iz 5. točke prvega odstavka
46. člena tega zakona pa, kadar odda naročilo po postopku zbiranja ponudb po
predhodni objavi.
(2) V primeru naročila storitev s
Seznama storitev na področju obrambe in varnosti B naročnik objavi obvestilo o
oddaji naročila iz 3. točke prvega odstavka 46. člena tega zakona in v njem
navede, ali soglaša z objavo njegove vsebine.
(3) Naročnik mora obvestilo o oddaji naročila
poslati v objavo v 48 dneh po oddaji naročila.
(4) Naročniku ni treba objaviti tistih
informacij v zvezi z naročilom, katerih objava bi pomenila nespoštovanje
predpisov ali bi bila v nasprotju z javnim, obrambnim ali varnostnim interesom,
ali bi škodila poslovnim interesom gospodarskih subjektov, ali bi posegala v
lojalno konkurenco med njimi.
(5) Naročnik v obvestilu o oddaji
naročila označi, ali želi podatke, ki jih v skladu z 82. členom tega zakona
posreduje za potrebe statistike, objaviti.
52. člen
(obvestilo o dodatnih informacijah,
informacijah o nedokončanem postopku ali popravku)
(1) Naročnik objavi obvestilo o
dodatnih informacijah, informacijah o nedokončanem postopku ali popravku, kadar
izvaja postopek naročanja, v katerem objavi obvestilo o naročilu iz 2. ali 4.
točke prvega odstavka 46. člena tega zakona in:
-       
spreminja ali dopolnjuje razpisno dokumentacijo,
-       
v skladu s 77. členom tega zakona postopek naročanja ustavi ali zavrne
vse ponudbe ali
-       
so vse ponudbe, ki jih je prejel, nepravočasne, nepravilne, neprimerne,
nesprejemljive ali formalno nepopolne in niso bile dopolnjene v skladu s prvim
odstavkom 74. člena tega zakona.
(2) Naročnik objavi obvestilo o
dodatnih informacijah, informacijah o nedokončanem postopku ali popravku tudi,
kadar spreminja ali dopolnjuje navedbe v predhodno objavljenem obvestilu iz
prvega odstavka 46. člena tega zakona, razen v obvestilu iz 6. točke navedenega
odstavka.
(3) V primeru iz druge ali tretje
alineje prvega odstavka tega člena mora naročnik obvestilo o dodatnih
informacijah, informacijah o nedokončanem postopku ali popravku poslati v
objavo v 48 dneh od sprejema odločitve iz prvega do tretjega odstavka 77. člena
tega zakona, vendar ne pred pravnomočnostjo te odločitve.
53. člen
(prostovoljno obvestilo za predhodno
transparentnost)
(1) Naročnik mora prostovoljno
obvestilo za predhodno transparentnost objaviti, kadar oddaja naročilo po
postopku s pogajanji brez predhodne objave. Prostovoljno obvestilo za predhodno
transparentnost se pošlje v objavo isti dan, ko naročnik posreduje ponudnikom
obvestilo o odločitvi iz prvega odstavka 75. člena tega zakona. Obvestilo se
objavi na portalu javnih naročil, če je to glede na vrednost potrebno, pa tudi
v Uradnem listu Evropske unije.
(2) Naročnik lahko v roku iz prejšnjega
odstavka prostovoljno obvestilo za predhodno transparentnost pošlje v objavo
tudi v primeru naročila storitev s Seznama storitev na področju obrambe in
varnosti B.
(3) S tem obvestilom se v zvezi z
odločitvijo o oddaji naročila še pred njeno pravnomočnostjo zagotavlja večja
transparentnost v postopkih naročil.
54. člen
(obvestilo o naročilu za podizvajalce)
Obvestilo o naročilu za podizvajalce se
objavi z namenom izbire podizvajalca, ki bo izvedel del naročila. Obvestilo
objavi izbrani ponudnik, če:
-       
naročnik v skladu z drugim odstavkom 78. člena tega zakona od ponudnika
zahteva, da izbere podizvajalca v skladu z 79. členom tega zakona,
-       
naročnik v skladu s tretjim odstavkom 78. člena tega zakona določi, da
mora ponudnik del naročila izvesti s podizvajalci ali
-       
se tako odloči ponudnik sam.
55. člen
(neobvezna objava)
Naročnik lahko v skladu s tem zakonom
objavi tudi obvestila o naročilih, ki mu jih sicer ni treba objaviti po tem
zakonu.
Sedmo poglavje 
SPOROČANJE
56. člen
(pravila, ki se uporabljajo za sporočanje)
(1) Naročnik lahko v postopku
naročanja vsa sporočila in informacije pošilja po pošti, telefaksu ali
elektronskih sredstvih. Pri pošiljanju prijav se lahko sporočila in informacije
prenašajo tudi po telefonu.
(2) Naročnik mora izbrati tak način
ali načine sporočanja, ki so dostopni vsem gospodarskim subjektom in jih ne
smejo omejevati pri vključevanju v postopek naročanja.
(3) Sporočanje ter izmenjava in
shranjevanje informacij se morajo izvesti tako, da se zagotovi varovanje
celovitosti podatkov in zaupnosti ponudb in prijav za sodelovanje ter da
naročnik pregleda vsebino ponudb in prijav za sodelovanje šele po poteku roka
za njihovo predložitev.
(4) Pri elektronskem sporočanju
podatkov morajo biti sredstva in tehnične lastnosti take, da je zagotovljena
enakopravnost, splošna dostopnost in povezljivost z informacijskimi in
komunikacijskimi sredstvi v splošni rabi.
(5) Gospodarski subjekt lahko pošlje
prijavo za sodelovanje v pisni obliki ali se prijavi po telefonu. Če je bila
prijava za sodelovanje telefonska, jo mora gospodarski subjekt pred potekom
roka za prejem prijav pisno potrditi. Če je prijava za sodelovanje poslana po
telefaksu, lahko naročnik zahteva njeno pisno potrditev po pošti ali
elektronsko, da bi bila uporabljena kot listinski dokaz. Te zahteve mora
naročnik skupaj z rokom za pošiljanje potrditve navesti v obvestilu o naročilu.
57. člen
(elektronsko pošiljanje in sprejemanje
ponudb in prijav)
Pri sredstvih za elektronsko pošiljanje in
sprejemanje ponudb ter sredstvih za elektronsko sprejemanje prijav za
sodelovanje se uporabljajo naslednja pravila:
1.     
vse informacije v zvezi z razpisno dokumentacijo, ki so potrebne za
elektronsko oddajo ponudb in prijav za sodelovanje, vključno s šifro, morajo
biti na voljo zainteresiranim gospodarskim subjektom. Poleg tega morajo biti
sredstva za elektronsko sprejemanje ponudb in prijav skladna z zahtevami v
zvezi z opremo za elektronsko sprejemanje ponudb in prijav, ki jih določi vlada
z uredbo;
2.     
ponudniki in kandidati morajo vse dokumente, potrdila in izjave, ki ne
obstajajo v elektronski obliki in so povezani z izpolnjevanjem pogojev iz 32.
do 38. člena tega zakona, predložiti v pisni obliki do poteka roka za prejem
ponudb ali prijav.
58. člen
(ponudba v elektronski obliki)
(1) Ponudnik lahko odda ponudbo v
elektronski obliki, če to omogoča informacijski sistem, ki ga uporablja
naročnik.
(2) Naročnik mora ponudnike o možnosti
oddaje ponudb v elektronski obliki seznaniti v razpisni dokumentaciji.
Informacijski sistem naročnika mora zagotoviti tehnološko neodvisen sprejem
ponudb.
(3) Naročnikov informacijski sistem
mora biti tak, da omogoča odpiranje in vpogled v ponudbe šele po poteku roka za
njihov prejem. O vseh aktivnostih, ki potekajo na informacijskem sistemu, se
mora voditi elektronski zapis, ki ga pozneje ni mogoče spremeniti.
(4) Ponudba v elektronski obliki mora
biti varno elektronsko podpisana, podpis pa overjen s kvalificiranim potrdilom.
(5) Elektronski ponudbi mora biti
dodan časovni žig.
(6) Naročnik z zahtevo po prejemu
ponudb v elektronski obliki nikakor ne sme preprečiti ali drugače omejiti
konkurence med ponudniki. Naročnikov informacijski sistem mora omogočati
pošiljanje povratnice o prejemu elektronske ponudbe ponudniku.
(7) Naročnikov informacijski sistem
mora zagotoviti preprečitev zanikanja (nezatajljivost) identitete ponudnika.
(8) Naročnikov informacijski sistem
mora omogočati arhiviranje elektronskih ponudb tako, kakor določa ta zakon,
zakon, ki ureja elektronsko poslovanje in elektronski podpis, in zakon, ki
ureja varstvo dokumentarnega in arhivskega gradiva ter arhivov.
59. člen
(elektronsko naročanje)
Za izvajanje elektronskega naročanja se
lahko, če je to glede na zahteve, potrebne za zagotavljanje varovanja tajnih
podatkov, dopustno, uporablja:
-       
sistem za elektronsko javno naročanje, ki je vzpostavljen na podlagi 37. člena
ZJN-3, ali
-       
drug sistem, ki izpolnjuje zahteve iz 56. do 58. člena tega zakona.
Osmo poglavje 
RAVNANJA V POSTOPKIH NAROČANJA
60. člen
(strokovna komisija)
Naročnik lahko za vodenje postopka
naročanja imenuje strokovno komisijo, ki lahko sodeluje v celotnem ali le v
delu postopka naročanja.
61. člen
(strokovni dialog)
Naročnik lahko pred začetkom postopka
naročanja izvede strokovni dialog z gospodarskimi subjekti ter v okviru tega
zaprosi ali pridobi nasvete in jih uporabi pri pripravi razpisne dokumentacije,
če taki nasveti oziroma priporočila ne preprečujejo ali omejujejo konkurence.
62. člen
(faze postopka)
(1) Postopek naročanja poteka
praviloma po naslednjih fazah:
1.     
objava predhodnega informativnega obvestila, če je to primerno,
2.     
izračun ocenjene vrednosti,
3.     
izdaja sklepa o začetku postopka,
4.     
priprava razpisne dokumentacije,
5.     
objava obvestila o naročilu,
6.     
predložitev in odpiranje prijav,
7.     
pregled in ocenjevanje prijav,
8.     
pošiljanje povabila k oddaji ponudbe,
9.     
predložitev in odpiranje ponudb,
10.  
pregled in ocenjevanje ponudb,
11.  
sprejem odločitve o oddaji naročila,
12.  
objava prostovoljnega obvestila za predhodno transparentnost, če je to
potrebno,
13.  
objava obvestila o oddaji naročila,
14.  
priprava končnega poročila.
(2) V sklepu o začetku postopka mora
naročnik navesti vir sredstev za financiranje naročila.
63. člen
(priprava razpisne dokumentacije in
osnutka pogodbe)
(1) Naročnik mora potrebe in zahteve,
vezane na predmet naročila, navesti v obvestilu o naročilu oziroma razpisni
dokumentaciji.
(2) V postopku s predhodnim
ugotavljanjem sposobnosti, postopku s pogajanji po predhodni objavi,
konkurenčnem dialogu in v večfaznem postopku zbiranja ponudb po predhodni
objavi pripravi naročnik razpisno dokumentacijo za vsako fazo posebej. Če je to
primerno, lahko pripravi razpisno dokumentacijo za vsako fazo posebej tudi v
postopku s pogajanji brez predhodne objave.
(3) V prvi fazi postopka zbiranja
ponudb po predhodni objavi, postopka s predhodnim ugotavljanjem sposobnosti,
postopka s pogajanji po predhodni objavi, postopka s pogajanji brez predhodne
objave ali konkurenčnega dialoga lahko vsebino razpisne dokumentacije
sestavljajo naslednji elementi:
1.     
povabilo k oddaji prijave,
2.     
navodila kandidatom za izdelavo prijave,
3.     
opis predmeta naročila ali ciljev, ki jih želi doseči naročnik z izvedbo
naročila,
4.     
pogoji, ki so vezani na predmet naročila,
5.     
pogoji za ugotavljanje sposobnosti in navodila o načinu dokazovanja
sposobnosti kandidata,
6.     
navedba števila kandidatov, ki bodo povabljeni k oddaji ponudbe,
pogajanjem oziroma dialogu, če je to primerno,
7.     
opis in vrednotenje meril za izbor, če je to mogoče,
8.     
drugo.
(4) V drugi fazi postopka zbiranja
ponudb po predhodni objavi, postopka s predhodnim ugotavljanjem sposobnosti,
postopka s pogajanji po predhodni objavi, postopka s pogajanji brez predhodne
objave ali konkurenčnega dialoga ali v posameznem krogu pogajanj ali dialoga v
teh postopkih lahko vsebina razpisne dokumentacije vsebuje:
1.     
povabilo k oddaji ponudbe,
2.     
navodila ponudnikom za izdelavo ponudbe,
3.     
sklic na obvestilo o naročilu, če je bilo objavljeno,
4.     
opis predmeta naročila ali ciljev, ki jih želi doseči naročnik z izvedbo
naročila,
5.     
pogoje, ki so vezani na predmet naročila,
6.     
opis in vrednotenje meril za izbor,
7.     
splošne in posebne pogoje, ki bodo sestavni del pogodbe,
8.     
elemente za pripravo predračuna z navodilom o izpolnitvi,
9.     
navedbo števila ponudnikov, ki bodo povabljeni k oddaji ponudbe, v
naslednji krog pogajanj oziroma dialoga, če je to primerno,
10.  
morebitna finančna ali druga zavarovanja,
11.  
drugo.
(5) V primeru konkurenčnega dialoga
sestavljajo vsebino razpisne dokumentacije za zadnji krog tega postopka tudi
tehnične specifikacije in drugi pogoji, vezani na predmet naročila in
oblikovani v dialogu z njegovimi udeleženci.
(6) Za vsebino razpisne dokumentacije
v enofaznem postopku naročanja se smiselno uporabljajo določbe tretjega in
četrtega odstavka tega člena.
(7) Razpisna dokumentacija lahko
vsebuje tudi druge dokumente, ki so glede na predmet naročila potrebni pri
izdelavi prijave oziroma ponudbe. Podatki iz razpisne dokumentacije morajo biti
enaki podatkom iz objavljenega obvestila o naročilu. Kot del razpisne
dokumentacije se štejejo tudi informacije, ki jih naročnik posreduje
gospodarskim subjektom, sodelujočim v postopku oddaje naročila. Informacije, ki
jim jih posreduje na ali prek portala javnih naročil, se štejejo za spremembo,
dopolnitev ali pojasnilo razpisne dokumentacije, če iz njihove vsebine izhaja,
da se z njimi spreminja ali dopolnjuje razpisna dokumentacija ali če se s
pojasnilom odpravlja dvoumnost navedbe v njej.
(8) Naročniku ni treba posebej
pripraviti razpisne dokumentacije, če so vsi potrebni podatki in zahteve za
oddajo ponudbe navedeni v obvestilu o naročilu iz 2. ali 4. točke prvega
odstavka 46. člena tega zakona.
(9) Pogodba o izvedbi naročila mora
vsebovati:
-       
dejansko vrednost celotnega naročila oziroma v utemeljenih primerih,
kjer te ni mogoče določiti, ocenjeno vrednost naročila in
-       
rok veljavnosti pogodbe.
(10) Pogodba o izvedbi naročila, ki jo
podpišeta naročnik in izbrani ponudnik, v bistvenih delih ne sme odstopati od
osnutka pogodbe iz razpisne dokumentacije, razen če je bila v postopku oddaje
naročila posamezna določba osnutka pogodbe predmet pogajanj med naročnikom in
ponudnikom.
64. člen
(vpogled v razpisno dokumentacijo in njen
prevzem)
Naročnik mora omogočiti gospodarskemu
subjektu, da prevzame razpisno dokumentacijo v elektronski obliki. Njen dostop,
pregled in prevzem na portalu javnih naročil ali spletnih straneh naročnika je
brezplačen. Naročnik mora zagotoviti vpogled in prevzem tistih delov razpisne
dokumentacije, ki iz tehničnih razlogov ne morejo biti dostopni na spletnih
straneh naročnika ali portalu javnih naročil. Pod pogoji iz zakona, ki ureja
tajne podatke, in tega zakona naročnik zagotovi tudi vpogled in prevzem tistih
delov razpisne dokumentacije, ki so označeni kot tajni podatek.
65. člen
(spremembe, dopolnitve in pojasnila
razpisne dokumentacije)
(1) Naročnik mora na ali prek portala
javnih naročil posredovati pojasnila v zvezi z razpisno dokumentacijo
najpozneje šest dni pred potekom roka za prejem prijav oziroma ponudb, če je
bila zahteva poslana pravočasno.
(2) V postopku s pogajanji po
predhodni objavi, v katerem naročnik skrajša roke na podlagi 44. člena tega
zakona, in postopku s predhodnim ugotavljanjem sposobnosti je rok za
posredovanje pojasnil na ali prek portala javnih naročil najpozneje štiri dni
pred potekom roka za prejem prijav oziroma ponudb, če je bila zahteva poslana.
(3) Kadar naročnik spreminja ali
dopolnjuje razpisno dokumentacijo, mora na portal javnih naročil, če je to
glede na vrednost potrebno, pa tudi Uradu za publikacije Evropske unije,
poslati v objavo obvestilo iz 6. točke prvega odstavka 46. člena tega zakona.
Po poteku roka za prejem prijav oziroma ponudb naročnik ne sme več spreminjati
ali dopolnjevati razpisne dokumentacije.
66. člen
(obvestilo o priznanju sposobnosti)
Obvestilo o priznanju sposobnosti oziroma o
zavrnitvi priznanja sposobnosti mora naročnik poslati tistim gospodarskim
subjektom, ki so v postopku s predhodnim ugotavljanjem sposobnosti pravočasno
oddali prijavo.
67. člen
(povabilo k oddaji ponudbe, pogajanjem ali
dialogu)
(1) V drugi fazi postopka zbiranja
ponudb po predhodni objavi, postopka s predhodnim ugotavljanjem sposobnosti,
postopka s pogajanji po predhodni objavi in konkurenčnega dialoga naročnik v
pisni obliki hkrati povabi kandidate, ki izpolnjujejo pogoje iz 32. do 38.
člena tega zakona, da oddajo ponudbe ali začnejo pogajanja oziroma dialog.
(2) Naročnik k povabilu kandidatom
priloži izvod razpisne dokumentacije ali v njem navede mesto njene objave, če
je do nje ali njenih posameznih delov mogoč neomejen in neposreden dostop.
(3) Povabilo k oddaji ponudbe mora
vsebovati vsaj:
1.     
sklic na obvestilo o naročilu, če je bilo objavljeno,
2.     
rok za prejem ponudb,
3.     
naslov, na katerega morajo biti ponudbe poslane,
4.     
navedbo jezika ali jezikov, v katerih morajo biti ponudbe sestavljene,
in
5.     
sklic na morebitne dodatne dokumente ali pojasnila, ki jih mora ponudnik
priložiti v skladu s štirinajstim odstavkom 31. člena tega zakona.
(4) V povabilu k začetku konkurenčnega
dialoga naročnik navede datum in naslov, ki sta določena za začetek dialoga,
ter jezik ali jezike, ki se bodo uporabljali v dialogu.
68. člen
(predložitev ponudbe)
(1) Pravočasna predložitev ponudbe
naročniku pomeni, da jo mora ponudnik predložiti do roka, določenega za prejem
ponudb.
(2) Naročnik mora določiti datum in
uro roka za predložitev ponudbe v obvestilu o naročilu in razpisni
dokumentaciji.
(3) Če ponudba ni bila predložena v
roku, določenem za prejem ponudb, se šteje, da je bila predložena prepozno.
Tako ponudbo mora naročnik po odpiranju ponudb neodprto vrniti ponudniku, z
navedbo, da je prepozna.
(4) Ponudnik mora predložiti ponudbo
osebno, po pošti, telefaksu, elektronskih sredstvih ali na drug ustrezen način
skladno z naročnikovimi zahtevami.
(5) Naročnik mora ob prejemu ponudbe
označiti datum in uro prejema ponudbe ter ponudniku na njegovo zahtevo izročiti
potrdilo o prejemu.
69. člen
(ponudba za sklope)
Če je naročnik dovolil, da se ponudba
predloži za posamezen sklop, mora ponudnik v svoji ponudbi navesti, ali se
njegova ponudba nanaša na celotno naročilo ali le na posamezne sklope. Ne glede
na to, ali ponudnik oddaja ponudbo za celotno naročilo ali za posamezne sklope,
mora biti njegova ponudba predložena tako, da se lahko ocenjuje po sklopih. Po
ocenitvi ponudb po posameznih sklopih in ocenitvi ponudb za vse sklope skupaj
naročnik sklene pogodbo z enim ali več ponudniki glede na najugodnejšo
kombinacijo ponudb.
70. člen
(umik ponudbe)
(1) Ponudnik lahko v postopku naročanja
umakne svojo ponudbo. Kadar to stori po poteku roka za oddajo ponudb, mora
naročnik unovčiti ponudnikovo sredstvo zavarovanja za resnost ponudbe, če je
bilo to v predmetnem postopku zahtevano in predloženo.
(2) Naročnik mora unovčiti ponudnikovo
sredstvo zavarovanja za resnost ponudbe, če je bilo to v predmetnem postopku
zahtevano in predloženo, kadar ponudnik kljub naročnikovemu pozivu ne sklene
pogodbe o izvedbi naročila.
71. člen
(odpiranje ponudb)
(1) Odpiranje
ponudb je javno, razen če se naročilo oddaja v postopku s pogajanji brez
predhodne objave in se naročnik pogaja le z enem ponudnikom.
(2) Naročnik izvede odpiranje ponudb
na kraju in ob času, ki sta navedena v objavi obvestila o naročilu in razpisni
dokumentaciji. Pri odpiranju ponudb mora naročnik zagotoviti varstvo podatkov
na način, kot ga določa 16. člen tega zakona.
(3) O odpiranju ponudb se vodi
zapisnik. V njem je treba navesti:
-       
naziv ponudnika,
-       
variantne ponudbe, če so bile dopustne, ali ponudbe z opcijami,
-       
ponudbeno ceno in morebitne popuste.
(4) V zapisnik iz prejšnjega odstavka
se lahko vpišejo tudi drugi podatki iz ponudb, če tako odloči naročnik.
(5) Če naročnik ne vroči zapisnika o
odpiranju ponudb pooblaščenim predstavnikom ponudnikov pri odpiranju ponudb, ga
mora najpozneje v treh delovnih dneh poslati vsem ponudnikom.
72. člen
(preveritev ponudb)
(1) Naročnik pred sprejetjem odločitve
o oddaji naročila oziroma najpozneje pred sklenitvijo pogodbe o izvedbi
naročila preveri obstoj in vsebino podatkov iz najugodnejše ponudbe oziroma
drugih navedb iz ponudbe, razen za naročila, katerih
vrednost je nižja od vrednosti, od katerih dalje je treba naročilo poslati v
objavo Uradu za publikacije Evropske unije, in naročila iz 3. in 4. točke
prvega odstavka 22. člena tega zakona, za katera preveri te podatke oziroma navedbe, kadar dvomi v resničnost ponudnikovih
izjav.
(2) Kadar koli se pri naročniku pojavi
utemeljen sum, da je posamezni ponudnik, ne glede na razvrstitev njegove
ponudbe, predložil neresnične izjave ali dokazila, mora naročnik Državni
revizijski komisiji za revizijo postopkov oddaje javnih naročil (v nadaljnjem
besedilu: Državna revizijska komisija) vložiti predlog za uvedbo postopka o
prekršku iz 2. točke prvega odstavka 87. člena tega zakona.
73. člen
(evidenca
gospodarskih subjektov z negativnimi referencami)
(1) Organ, ki odloči o prekršku iz 2. točke
prvega odstavka 87. člena tega zakona, v treh delovnih dneh po
pravnomočnosti odločitve o tem obvesti ministrstvo, pristojno za javna
naročila. V obvestilu navede polno ime in matično številko gospodarskega
subjekta ter datum, do katerega se gospodarski subjekt izloči iz postopkov
naročanja.
(2) Ministrstvo, pristojno za javna
naročila, vodi evidenco gospodarskih subjektov z negativnimi referencami in jo
objavi na svoji spletni strani. Vanjo se uvrsti gospodarski subjekt, ki je
storil prekršek iz 2. točke prvega odstavka 87. člena tega zakona, 2. ali
5. točke prvega odstavka ali 1. točke drugega odstavka 112. člena
ZJN-3 ali pete alineje prvega odstavka 23. člena Zakona o preprečevanju
dela in zaposlovanja na črno (Uradni list RS, št. 32/14 in 47/15 – ZZSDT).
Evidenca obsega:
-       
polno ime in matično številko gospodarskega subjekta,
-       
datum uvrstitve gospodarskega subjekta v evidenco in
-       
datum, do katerega je gospodarski subjekt izločen iz postopkov
naročanja.
(3) Ministrstvo, pristojno za javna
naročila, uvrsti gospodarski subjekt v evidenco v treh delovnih dneh po prejemu
obvestila iz prvega odstavka tega člena. Zoper uvrstitev v evidenco
gospodarskih subjektov z negativnimi referencami pritožba ni dopustna.
(4) Ministrstvo, pristojno za javna
naročila, iz evidence gospodarskih subjektov z negativnimi referencami izbriše
gospodarski subjekt v treh delovnih dneh po datumu iz tretje alineje drugega
odstavka tega člena.
74. člen
(dopustne dopolnitve ponudbe)
(1) Če naročnik sam ali na predlog
gospodarskega subjekta ugotovi, da je ponudba formalno nepopolna, mora
dopustiti in omogočiti njeno dopolnitev ali spremembo v delu, v katerem ponudba ni formalno popolna. Naročnik lahko od ponudnika zahteva dopolnitev oziroma spremembo njegove ponudbe le, če določenega dejstva ne more preveriti sam.
Če ponudba v roku, ki ga določi naročnik, ni ustrezno dopolnjena oziroma spremenjena, jo mora izločiti.
(2) Naročnik lahko v razpisni
dokumentaciji ali povabilu k oddaji ponudb zahteva, da ponudniki oddajo
ponudbo, ki vsebuje le predračun in tiste dele, ki se vežejo na tehnične
specifikacije predmeta javnega naročila, ter da na podlagi poziva naročnika po
pregledu in ocenjevanju ponudb, če je to potrebno, ponudbo dopolnijo z
dokazili.
(3) Razen kadar gre za popravek ali
dopolnitev očitne napake, če zaradi tega popravka ali dopolnitve ni dejansko
predlagana nova ponudba, ponudnik ne sme dopolnjevati ali popravljati:
-       
svoje cene brez DDV na enoto, vrednosti postavke brez DDV, skupne
vrednosti ponudbe brez DDV, razen kadar se skupna vrednost spremeni v skladu s
četrtim odstavkom tega člena in ponudbe v okviru meril;
-       
tistega dela ponudbe, ki se veže na tehnične specifikacije predmeta
naročila;
-       
tistih elementov ponudbe, ki vplivajo ali bi lahko vplivali na drugačno
razvrstitev njegove ponudbe glede na preostale ponudbe, ki jih je naročnik
prejel v postopku naročanja.
(4) Ne glede na prejšnji odstavek sme
izključno naročnik ob pisnem soglasju ponudnika popraviti računske napake, ki
jih odkrije pri pregledu in ocenjevanju ponudb. Pri tem se količina in cena na
enoto brez DDV ne smeta spreminjati. Če se pri pregledu in ocenjevanju ponudb
ugotovi, da je prišlo do računske napake zaradi nepravilne vnaprej določene matematične
operacije s strani naročnika, lahko naročnik ob pisnem soglasju ponudnika
popravi računsko napako tako, da ob upoštevanju cen na enoto brez DDV in
količin, ki jih ponudi ponudnik, izračuna vrednost ponudbe z upoštevanjem
pravilne matematične operacije. Ne glede na prejšnji odstavek lahko naročnik ob
pisnem soglasju ponudnika napačno zapisano stopnjo DDV popravi v pravilno.
75. člen
(odločitev o oddaji naročila)
(1) Naročnik po pregledu in
ocenjevanju ponudb v razumnem roku, ki v primeru naročil, ki jih mora naročnik glede na vrednost poslati v objavo Uradu za
publikacije Evropske unije, ne sme biti daljši od 60
dni, v primeru drugih naročil pa 45 dni, sprejme odločitev o oddaji naročila.
Svojo odločitev mora obrazložiti ter navesti ugotovitve in razloge zanjo. V
njej mora opozoriti ponudnike o možnem pravnem varstvu in navesti:
-       
kje in v kakšnem roku se vloži zahteva za uveljavitev pravnega varstva v
postopku naročanja ter
-       
višino takse za postopek pravnega varstva v postopku naročanja,
transakcijski račun, na katerega se ta vplača, in sklic, ki se pri tem navede.
(2) Naročnik
mora o svoji odločitvi pisno obvestiti ponudnike in kandidate na način, da
podpisano odločitev iz tega člena objavi na portalu javnih naročil. Odločitev
se šteje za vročeno z dnem objave na portalu javnih naročil. Če se v objavi
odločitve na portalu javnih naročil ni mogoče sklicevati na objavljeno povabilo
k sodelovanju, naročnik odločitev, ki se pošilja na naslov v Republiki
Sloveniji, vroči v skladu z zakonom, ki ureja upravni postopek, odločitev, ki
se pošilja na naslov v tujini, pa na način, ki naročniku omogoča seznanitev z
informacijo o opravljeni vročitvi. Na dan odpošiljanja odločitve iz prejšnjega
stavka naročnik na portalu javnih naročil objavi prostovoljno obvestilo za predhodno
transparentnost, če je to glede na vrednost primerno, pa tudi v Uradnem listu
Evropske unije.
(3) Ponudnik, ki ni bil izbran, lahko
pri naročniku vloži zahtevo za dodatno obrazložitev odločitve o oddaji
naročila, v kateri mora jasno navesti, kaj mora naročnik obrazložiti. Ponudnik
lahko vloži zahtevo, če odločitev o oddaji naročila ne vsebuje:
-       
razlogov za zavrnitev ponudbe ponudnika, ki ni bil izbran, in
-       
prednosti sprejete ponudbe v razmerju do ponudnika, ki ni bil izbran.
(4) Zahteva iz prejšnjega odstavka se
lahko vloži v treh delovnih dneh po prejemu naročnikovega obvestila o
odločitvi. Če ponudnik ne vloži zahteve pravočasno ali če je ta nepopolna, jo
naročnik zavrže. Če niso izpolnjeni pogoji za vložitev zahteve za dodatno
obrazložitev, pa jo naročnik zavrne. Naročnik mora poslati ponudniku dodatno
obrazložitev odločitve ali obvestilo o odločitvi o zavrženju ali zavrnitvi
zahteve v sedmih delovnih dneh po prejemu zahteve. Ponudnik ne sme uveljavljati
pravice do dodatne obrazložitve z namenom pridobitve dodatnega časa za
uveljavljanje pravnega varstva v postopku naročanja.
(5) Naročnik v obvestilu o odločitvi o
oddaji naročila in dodatni obrazložitvi ne navede tistih informacij v zvezi z
oddajo naročila, katerih razkritje bi pomenilo nespoštovanje predpisov, ali bi
bilo v nasprotju z javnim, obrambnim ali varnostnim interesom, ali bi škodilo
poslovnim interesom gospodarskih subjektov, ali bi posegalo v lojalno
konkurenco med njimi. V tem primeru naročnik delno ali v celoti zavrne zahtevo
za dodatno obrazložitev odločitve o oddaji naročila.
(6) Naročnik lahko do pravnomočnosti
odločitve o oddaji naročila z namenom odprave nezakonitosti, po predhodni
ugotovitvi utemeljenosti, na lastno pobudo spremeni svojo odločitev in sprejme
novo, s katero nadomesti prejšnjo. Novo odločitev sprejme z upoštevanjem določb
tega člena. Odločitev o oddaji naročila po prejemu zahtevka za pravno varstvo
lahko spremeni le, če je pred spremembo odločitve odločil o zahtevku za
revizijo. V tem primeru mora biti nova odločitev o oddaji naročila skladna z
odločitvijo o zahtevku za revizijo.
(7) Oseba, ki vodi postopek naročanja,
mora vse osebe, ki so sodelovale pri pripravi razpisne dokumentacije ali njenih
delov ali v kateri koli fazi odločale v postopku naročanja, pred sprejemom odločitve
o oddaji naročila pisno obvestiti o tem, kateremu ponudniku se naročilo oddaja.
(8) Kadar je oseba, ki vodi postopek
naročanja, ki sodeluje pri pripravi razpisne dokumentacije ali njenih delov ali
ki v kateri koli fazi odloča v postopku naročanja, neposredno ali posredno
povezana z izbranim ponudnikom na način, da lahko ta povezava oziroma njen
zasebni interes vpliva na objektivno in nepristransko opravljanje nalog v zvezi
z naročilom ali vzbuja dvom o njeni objektivnosti in nepristranskosti, mora ta
oseba takoj, ko je glede na okoliščine mogoče, vendar najkasneje pred oddajo
naročila, predstojnika oziroma naročnika, za katerega opravlja dela oziroma na
drug način sodeluje v postopku naročanja, o tem pisno obvestiti in ravnati v
skladu z njegovimi navodili. Predstojnik naročnika mora v tem primeru
zagotoviti, da se naloge opravijo zakonito in nepristransko.
(9) Šteje se, da obstaja neposredna
ali posredna povezava s ponudnikom iz prejšnjega odstavka, če je oseba iz
prejšnjega odstavka v zakonski zvezi, zunajzakonski skupnosti, registrirani
istospolni partnerski skupnosti, skupnem gospodinjstvu, krvnem sorodstvu v
ravni vrsti, krvnem sorodstvu v stranski vrsti do vštetega tretjega kolena,
sorodstvu po svaštvu do vštetega drugega kolena, posvojitelj, posvojenec,
rejnik, rejenec, v zasebnem poslovnem ali delovnopravnem razmerju s ponudnikom,
njegovim družbenikom z več kot 25 % lastniškim deležem, zakonitim zastopnikom
ali prokuristom.
(10) Kadar je z izbranim ponudnikom v
povezavi iz osmega odstavka tega člena zakoniti zastopnik naročnika, mora ta
oseba o tem takoj, ko je glede na okoliščine mogoče, vendar najkasneje pred
oddajo naročila, pisno obvestiti nadzorni organ naročnika. Nadzorni organ mora
v tem primeru zagotoviti, da se naloge opravijo zakonito in nepristransko.
(11) Ta člen se smiselno uporablja
tudi za posamezna naročila iz 25. člena tega zakona.
76. člen
(obdobje mirovanja)
(1) Naročnik mora po sprejetju
odločitve iz prvega odstavka prejšnjega člena upoštevati obdobje mirovanja,
razen če:
-       
je v postopku naročanja objavil obvestilo o naročilu iz 2. ali 4. točke
prvega odstavka 46. člena tega zakona in je prejel le eno pravočasno ponudbo;
-       
izvede postopek s pogajanji brez predhodne objave na podlagi 3., 4. ali
7. točke prvega odstavka 22. člena tega zakona.
(2) Obdobja mirovanja ni treba
upoštevati, če naročnik oddaja posamezno naročilo na podlagi okvirnega
sporazuma.
(3) Kadar ponudnik vloži zahtevo za
dodatno obrazložitev odločitve o oddaji naročila iz tretjega odstavka
prejšnjega člena, teče rok za uveljavitev pravnega varstva v postopku naročanja
od dneva prejema obvestila o odločitvi o tej zahtevi.
(4) Kadar naročnik v skladu s šestim
odstavkom prejšnjega člena sprejme novo odločitev o oddaji naročila, teče rok
za uveljavitev pravnega varstva od dneva prejema novega obvestila o odločitvi o
oddaji naročila.
(5) Odločitev o oddaji naročila
postane pravnomočna z dnem, ko zoper njo ni mogoče zahtevati pravnega varstva.
(6) Če naročnik v skladu s prvim odstavkom
tega člena ne upošteva obdobja mirovanja, mora to in razlog za uporabo izjeme
navesti v obvestilu iz 3. ali 5. točke prvega odstavka 46. člena tega
zakona.
77. člen
(izločitev ponudb, ustavitev postopka,
zavrnitev vseh ponudb, odstop od izvedbe naročila)
(1) V postopku oddaje naročila mora
naročnik po opravljenem pregledu in dopolnitvi oziroma spremembi ponudb v skladu z 74.
členom tega zakona ter upoštevaje drugi in tretji odstavek 31. člena tega
zakona izločiti ponudbe, ki niso popolne. V obvestilu o odločitvi o izločitvi
iz postopka oddaje naročila, razen v primeru izločitve v skladu z drugim
odstavkom 32. člena tega zakona, mora naročnik opozoriti izločenega ponudnika
na možnost uveljavljanja pravnega varstva in navesti podatke iz prvega odstavka
75. člena tega zakona, vključno z razlogi za izločitev.
(2) Naročnik lahko kadar koli pred
odpiranjem ponudb ustavi postopek naročanja. To odločitev mora poslati v objavo
na portal javnih naročil, če je to glede na vrednost potrebno, pa tudi Uradu za
publikacije Evropske unije, razen če izvaja postopek s pogajanji brez predhodne
objave. Že predložene ponudbe mora naročnik neodprte vrniti pošiljateljem, jih
obvestiti o ustavitvi postopka naročanja, opozoriti na možnost uveljavljanja
pravnega varstva in navesti podatke iz prvega odstavka 75. člena tega zakona.
(3) Naročnik lahko v vseh fazah
postopka po poteku roka za odpiranje ponudb zavrne vse ponudbe. V tem primeru
mora o razlogih, zaradi katerih ni izbral nobene ponudbe, in o svoji odločitvi,
ali bo začel nov postopek, takoj pisno obvestiti ponudnike, ki so predložili
ponudbo, in vlado oziroma svoj nadzorni organ. Naročnik mora v obvestilu o
odločitvi, da zavrne vse ponudbe, ponudnike opozoriti tudi na možnost
uveljavljanja pravnega varstva in navesti podatke iz prvega odstavka 75. člena
tega zakona. Navedeno odločitev mora poslati v objavo na portal javnih naročil,
če je to glede na vrednost potrebno, pa tudi Uradu za publikacije Evropske
unije, razen če izvaja postopek s pogajanji brez predhodne objave.
(4) Kadar naročnik v skladu s
prejšnjim odstavkom zavrne vse ponudbe, lahko izvede za isti predmet nov
postopek naročanja le, če so se bistveno spremenile okoliščine, zaradi katerih
je zavrnil vse ponudbe.
(5) Po sprejetju odločitve o oddaji
naročila lahko naročnik do sklenitve pogodbe o izvedbi naročila odstopi od
izvedbe naročila iz razlogov, da predmeta naročila ne potrebuje več ali da zanj
nima zagotovljenih sredstev ali da se pri naročniku pojavi utemeljen sum, da je
bila ali bi lahko bila vsebina pogodbe posledica storjenega kaznivega dejanja
ali da so nastale druge izredne okoliščine, na katere naročnik ni mogel
vplivati in jih predvideti ter zaradi katerih je postala izvedba naročila z
izbranim ponudnikom nemogoča. Če naročnik odstopi od izvedbe naročila, mora o
svoji odločitvi in razlogih za odstop, takoj pisno obvestiti ponudnike, ki so
predložili ponudbo, ter svoj nadzorni organ, če tega
nima, pa vlado.
(6) Naročnik
obvestilo o odločitvi iz prvega, drugega in tretjega odstavka tega člena vroči
na način iz drugega odstavka 75. člena tega zakona.
Deveto poglavje 
PRAVILA, KI SE UPORABLJAJO ZA ODDAJO NAROČIL PODIZVAJALCEM
78. člen
(oddaja naročil podizvajalcem)
(1) Naročnik mora v obvestilu o
naročilu ali razpisni dokumentaciji od ponudnika zahtevati, da:
a)    
v svoji ponudbi navede:
- 
ali namerava naročilo izvesti s podizvajalcem,
- 
kateri del naročila namerava izvesti s posameznim podizvajalcem, v
kakšni vrednosti in obsegu ter s katerim podizvajalcem;
b)    
ga po sklenitvi pogodbe o izvedbi naročila
obvesti o:
- 
nameravani naknadni vključitvi ali zamenjavi podizvajalca,
- 
delu, vrednosti in obsegu naročila, ki ga namerava izvesti s posameznim
novim podizvajalcem, in
- 
drugih spremembah glede podizvajalcev, ki so pomembne za izvedbo
naročila;
c)    
pred naknadno vključitvijo ali zamenjavo
posameznega podizvajalca v izvajanje naročila pridobi naročnikovo pisno
soglasje.
(2) Podizvajalca izbere ponudnik.
Naročnik lahko od ponudnika zahteva, da izbere podizvajalca v skladu z 79.
členom tega zakona. Ponudnik mora najpozneje pred sklenitvijo pogodbe o
vključitvi novega podizvajalca v izvajanje naročila pridobiti naročnikovo pisno
soglasje. Naročnik lahko zavrne podizvajalca, če ta ne izpolnjuje pogojev, ki
jih mora izpolnjevati ponudnik in so bili navedeni v obvestilu o naročilu ali
razpisni dokumentaciji, pri čemer mora svojo odločitev obrazložiti, navesti
ugotovitve in razloge zanjo ter jo poslati ponudniku.
(3) Naročnik lahko določi, da mora
ponudnik del naročila izvesti s podizvajalci. V tem primeru določi, kolikšen
del naročila je treba glede na vrednost celotnega naročila izvesti s
podizvajalci, tako da opredeli najmanjši in največji delež naročila, ki se
izvede s podizvajalcem. Kadar ponudnik s podizvajalcem ali podizvajalci izvede
delež v tem razponu, se šteje, da je izpolnil naročnikovo zahtevo za izvedbo
določenega dela naročila s podizvajalci. Ponudnik lahko pod pogoji iz
prejšnjega odstavka s podizvajalci izvede tudi večji del naročila, kakor je to
zahteval naročnik.
(4) Največji zahtevani delež naročila,
za katerega lahko naročnik določi, da ga je treba izvesti s podizvajalci, znaša
30 % vrednosti naročila, oddanega ponudniku. Pri določanju deleža naročila, ki
ga ja treba izvesti s podizvajalci, mora naročnik upoštevati načelo
sorazmernosti in značilnosti panoge, vezane na predmeta naročanja, vključno z
razvitostjo trga in stopnjo konkurenčnosti na trgu.
(5) Podizvajalce, ki bodo izvedli del
naročila na podlagi naročnikove zahteve iz tretjega odstavka tega člena, mora
ponudnik izbrati v skladu z 79. členom tega zakona.
(6) Svoje zahteve glede podizvajalcev
mora naročnik navesti v obvestilu o naročilu ali razpisni dokumentaciji.
(7) Ponudnik mora v ponudbi navesti
subjekte, za katere se glede na 18. točko prvega odstavka 3. člena tega zakona
šteje, da so z njim povezane osebe. O spremembah seznama povezanih oseb mora
ponudnik nemudoma obvestiti naročnika.
(8) Ne glede na določbe tega člena je
za izvedbo naročila odgovoren izbrani ponudnik.
79. člen
(pravila za izbiro podizvajalcev)
(1) Če naročnik v skladu s tretjim
odstavkom prejšnjega člena določi, da mora ponudnik del naročila izvesti s
podizvajalci, ali če v skladu z drugim odstavkom prejšnjega člena od ponudnika
zahteva, da izbere podizvajalca v skladu s tem členom, mora izbrani ponudnik
pri izbiri podizvajalca:
-       
upoštevati temeljna načela iz 6. člena tega zakona,
-       
če je vrednost dela naročila, ki ga mora ali namerava ponudnik izvesti s
podizvajalcem, enaka ali večja od vrednosti, od katere dalje je treba naročilo
poslati v objavo Uradu za publikacije Evropske unije, ter niso izpolnjeni
pogoji iz prvega ali tretjega odstavka 22. člena tega zakona ali če objavo
obvestila o naročilu za podizvajalce iz 9. točke prvega odstavka 46. člena
tega zakona zahteva naročnik, na portal javnih naročil in Uradu za uradne
publikacije Evropske unije v objavo poslati obvestilo o naročilu za podizvajalce
iz 9. točke prvega odstavka 46. člena tega zakona.
(2) Naročnik lahko zahteva, da izbrani
ponudnik pošlje obvestilo o naročilu za podizvajalce v objavo na portal javnih
naročil in Uradu za publikacije Evropske unije ne glede na vrednost dela naročila,
ki ga ponudnik mora ali namerava izvesti s podizvajalcem.
(3) Za izračun ocenjene vrednosti
naročil podizvajalcem se uporabljajo določbe 8. člena tega zakona.
(4) V obvestilu o naročilu za
podizvajalce ali razpisni dokumentaciji za izbiro podizvajalcev mora izbrani
ponudnik navesti pogoje za ugotavljanje sposobnosti podizvajalca in merila za
izbor, ki jih je v obvestilu o naročilu ali razpisni dokumentaciji za oddajo
naročila ponudniku določil naročnik, ter druge pogoje za priznanje sposobnosti
podizvajalca in merila za izbor. Pogoji in merila morajo biti:
-       
objektivni,
-       
nediskriminatorni,
-       
sorazmerni in povezani s predmetom naročanja, ki se namerava izvesti s
podizvajalci, ter
-       
skladni s pogoji, ki so bili navedeni v obvestilu o naročilu ali
razpisni dokumentaciji za oddajo naročila ponudniku in jih mora izpolnjevati
izbrani ponudnik.
(5) Če izbrani ponudnik na podlagi
objavljenega obvestila o naročilu za podizvajalce ne prejme nobene ponudbe ali
nobene pravilne in primerne ponudbe, lahko na podlagi predhodnega naročnikovega
soglasja ta del naročila izvede sam ali s podizvajalci, ki jih je izbral po
lastnih pravilih in za katere je naročnik dal soglasje iz drugega odstavka
prejšnjega člena.
(6) Za oddajo dela naročila v
izvajanje podizvajalcu lahko izbrani ponudnik pod pogoji iz tega zakona s
podizvajalcem sklene pogodbo ali okvirni sporazum. Posamezna naročila na
podlagi okvirnega sporazuma mora oddati v skladu s 25. členom tega zakona.
Deseto poglavje 
POROČILA
80. člen
(hramba dokumentacije o postopku naročanja)
(1) Dokumentacijo o naročilu, ki jo
mora voditi naročnik, sestavljajo:
-       
sklep o začetku postopka,
-       
ocenjena vrednost in način njenega izračuna,
-       
objava obvestila o naročilu, če je bilo objavljeno,
-       
razpisna dokumentacija, vključno s povabilom k oddaji prijave oziroma
ponudbe,
-       
predložene prijave in ponudbe,
-       
obvestilo o priznanju sposobnosti, če je bilo izdano,
-       
obvestilo o odločitvi o oddaji naročila,
-       
objava obvestila o oddaji naročila,
-       
končno poročilo o oddaji naročila in
-       
drugi dokumenti glede na načina izvedbe naročanja.
(2) Naročnik mora hraniti
dokumentacijo o postopku naročanja najmanj deset let po datumu oddaje naročila
oziroma najmanj dve leti po preteku zavarovanja za predmet naročila, če
zavarovanje velja več kot deset let. Neizbrane ponudbe mora naročnik hraniti
najmanj dve leti po datumu oddaje naročila.
(3) Naročnik mora zagotoviti
dokumentiranje poteka postopka naročanja, ki se izvaja na elektronski način.
81. člen
(končno poročilo o oddaji naročila)
(1) Naročnik mora sestaviti pisno
poročilo o vsakem oddanem naročilu in vsakem sklenjenem okvirnem sporazumu, ki
mora vsebovati predvsem naslednje podatke:
1.     
ime in naslov naročnika;
2.     
predmet in vrednost naročila ali okvirnega sporazuma;
3.     
postopek naročanja, pravne podlage za izbiro tega postopka in okoliščine,
ki upravičujejo njegovo uporabo;
4.     
utemeljitev daljše veljavnosti pogodbe kakor jo določa 3. ali 7. točka
tretjega odstavka 22. člena tega zakona;
5.     
utemeljitev razlogov za sklenitev okvirnega sporazuma, katerega trajanje
je daljše od sedmih let;
6.     
imena izbranih kandidatov in obrazložitev njihovega izbora;
7.     
imena izločenih kandidatov ali ponudnikov in obrazložitev njihove
izločitve;
8.     
razloge za ustavitev postopka, zavrnitev vseh ponudb ali odstop od
izvedbe naročila;
9.     
ime izbranega ponudnika in razloge za izbiro njegove ponudbe ter, če je
to znano, delež naročila ali okvirnega sporazuma, ki ga namerava ali ga bo
moral izbrani ponudnik izvesti s podizvajalcem ali podizvajalci.
(2) Poročilo ali njegovi
najpomembnejši podatki se sporočijo ministrstvu, pristojnemu za javna
naročila, ali Evropski komisiji, če to zahtevata.
Enajsto poglavje 
STATISTIKA
82. člen
(sporočanje podatkov o oddanih naročilih v
preteklem letu)
(1) Podatki o oddanih naročilih,
katerih vrednost je enaka ali večja od vrednosti iz drugega odstavka 7. člena
tega zakona, se zajemajo neposredno iz obvestil iz 3. in 5. točke prvega
odstavka 46. člena tega zakona, ki jih naročnik objavi na portalu javnih
naročil v skladu s tem zakonom.
(2) Podatki o posameznih naročilih,
oddanih na podlagi okvirnega sporazuma, se zajemajo neposredno iz obvestil iz 3. in 5. točke prvega odstavka 46. člena
tega zakona, ki jih naročnik objavi na portalu javnih naročil v skladu s tem
zakonom.
(3) Podatke o oddanih naročilih,
katerih vrednost je manjša od vrednosti iz drugega odstavka 7. člena tega
zakona, organi Republike Slovenije in Banka Slovenije sporočajo na portal
javnih naročil do 28. februarja tekočega leta za preteklo leto.
(4) Podatke o naročilih, ki so bila
oddana v skladu z 11. členom tega zakona, sporoča naročnik vladi do
28. februarja tekočega leta za preteklo leto.
83. člen
(vsebina statističnega poročanja)
(1) Naročnik sporoča statistične
podatke ločeno za:
-       
naročila, ki se oddajo v skladu z 11. členom tega zakona, in
-       
druga naročila, ki se oddajo v skladu s tem zakonom.
(2) Statistično poročilo iz prve
alineje prejšnjega odstavka mora za vsakega naročnika vsebovati vsaj število in
vrednost oddanih naročil, in sicer ločeno glede na:
-       
naročila, za katera bi izvedba postopkov naročanja iz prvega odstavka
19. člena tega zakona povzročila posredovanje informacij, katerih razkritje bi
bilo v nasprotju z bistvenimi varnostnimi interesi Republike Slovenije, in
naročila, namenjena izvajanju obveščevalne in protiobveščevalne dejavnosti,
-       
vrsto predmeta naročanja.
(3) Statistično poročilo iz druge
alineje prvega odstavka tega člena mora za vsakega naročnika za naročila,
katerih vrednost je enaka ali večja od vrednosti iz drugega odstavka 7. člena
tega zakona, vsebovati vsaj število in vrednost oddanih naročil, in sicer ločeno
glede na:
-       
vrsto predmeta naročanja,
-       
referenčne številke ali kategorije nomenklature Enotnega besednjaka
javnih naročil (CPV),
-       
postopek naročanja in
-       
državo, v kateri ima sedež izbrani ponudnik.
(4) Če so bila naročila oddana po
postopku s pogajanji brez predhodne objave, se podatki iz prejšnjega odstavka
razčlenijo še na okoliščine iz 22. člena tega zakona.
(5) Statistično poročilo iz druge
alineje prvega odstavka tega člena mora za vsakega naročnika za naročila,
katerih vrednost je manjša od vrednosti iz drugega odstavka 7. člena tega
zakona, vsebovati vsaj število in vrednost oddanih naročil ter vrsto predmeta
naročanja.
(6) Minister, pristojen za javna
naročila, izda pravilnik o vrstah in načinu zbiranja podatkov
o naročilih, oddanih v preteklem letu.
84. člen
(statistično poročilo)
(1) Podatke o oddanih naročilih v
preteklem letu, ki so jih naročniki sporočili na portal javnih naročil v skladu
s 82. členom tega zakona, obdela Javno podjetje Uradni list Republike
Slovenije, d. o. o., in jih pošlje ministrstvu, pristojnemu za javna
naročila, do 31. maja tekočega leta.
(2) Javno podjetje Uradni list
Republike Slovenije, d. o. o., ima za obdelavo podatkov iz prejšnjega odstavka
tega člena zagotovljen brezplačen dostop do razširjenega nabora podatkov iz
Poslovnega registra Agencije Republike Slovenije za javnopravne evidence in
storitve v standardizirani obliki, ki jo ta agencija po uradnem ceniku ponuja
tudi drugim uporabnikom.
(3) Ministrstvo, pristojno za javna
naročila, na podlagi podatkov o oddanih naročilih po tem
zakonu v preteklem letu najpozneje do 30. septembra tekočega leta pripravi
statistično poročilo o oddanih naročilih v Republiki Sloveniji in ga posreduje
vladi v seznanitev.
(4) Ministrstvo, pristojno za javna
naročila, posreduje statistično poročilo o oddanih naročilih
po tem zakonu, pripravljeno v skladu s prejšnjim členom tega zakona, v katerem
so ločeno navedena naročila blaga, storitev in gradenj, ki so jih oddali
naročniki v predhodnem letu, najpozneje do 31. oktobra tekočega leta Evropski
komisiji.
Dvanajsto poglavje 
PREKRŠKOVNI ORGAN
85. člen
(prekrškovni organ)
(1) Organ, pristojen za ugotavljanje
prekrškov naročnikov in ponudnikov po tem zakonu, je Državna revizijska
komisija.
(2) Postopek o prekršku vodi in o njem
odloča pooblaščena uradna oseba Državne revizijske komisije, ki izpolnjuje
pogoje po zakonu, ki ureja prekrške, in na njegovi podlagi sprejetih predpisih.
Pooblaščeno uradno osebo določi predsednik Državne revizijske komisije v skladu
z zakonom, ki ureja prekrške.
(3) Naročnik, ponudnik in odgovorna
oseba naročnika oziroma ponudnika morajo Državni revizijski komisiji najpozneje
v treh delovnih dneh po prejemu njenega pisnega poziva odstopiti vse dokumente
in dokaze, na odstop katerih jih je pozvala zaradi:
-       
ugotavljanja pogojev za začetek postopka o prekršku zoper naročnika,
ponudnika ali njuno odgovorno osebo ali
-       
zbiranja dodatnih obvestil in dokazov o morebitnem prekršku naročnika,
ponudnika ali njune odgovorne osebe.
Trinajsto poglavje 
KAZENSKE DOLOČBE
86. člen
(kazenske določbe za naročnika)
(1) Pravna oseba, ki v zadnjih dveh
zaporednih poslovnih letih na bilančni presečni dan bilance stanja izkazuje
prihodke, ki presegajo 8.800.000 eurov, ali pravna oseba, ki je v skladu z
zakonom, ki ureja gospodarske družbe, srednja ali velika gospodarska družba, se
kaznuje za prekršek z globo od 25.000 do 100.000 eurov, če kot naročnik:
1.     
ne objavi obvestila iz 1. do 7. točke prvega odstavka 46. člena tega
zakona, čeprav jo k temu zavezuje ta zakon (prvi in drugi odstavek 7. člena in
50. do 53. člen);
2.     
izbere način določitve vrednosti, da bi se zaradi nižje ocenjene
vrednosti izognila postopku naročanja (8. člen);
3.     
odda naročilo brez izvedbe ustreznega postopka, razen če zakon to
dopušča (drugi odstavek 19. člena);
4.     
ravna v nasprotju s sedmim odstavkom 22. člena tega zakona;
5.     
pooblasti za izvedbo ali odločanje v postopku naročanja osebo v
nasprotju s prvim odstavkom 27. člena tega zakona;
6.     
zahteva, da dokazilo o podatku, o katerem državni organ, organ
samoupravne lokalne skupnosti ali nosilec javnega pooblastila vodi uradno
evidenco, predloži ponudnik (šesti odstavek 31. člena);
7.     
odda naročilo ali sklene pogodbo o izvedbi naročila s ponudnikom, ki je
bil na dan, ko je potekel rok za oddajo ponudbe, uvrščen v evidenco gospodarskih
subjektov z negativnimi referencami (drugi odstavek 32. člena);
8.     
med izvajanjem naročila spremeni predmet pogodbe o izvedbi naročila
tako, da izbrana ponudba zaradi te spremembe ni več ekonomsko najugodnejša (39.
člen);
9.     
ne upošteva rokov za objavo in predložitev ponudb, opredeljenih v tem
zakonu (41. do 45. in 51. do 53. člen);
10.  
opredeli določbe pogodbe o izvedbi naročila tako, da v bistvenih
elementih odstopajo od določb iz razpisne dokumentacije (deseti odstavek 63.
člena);
11.  
popravi računsko napako v nasprotju z zakonom (četrti odstavek 74.
člena);
12.  
ne upošteva obdobja mirovanja, čeprav jo k temu zavezuje zakon (prvi
odstavek 76. člena);
13.  
zavrne vse ponudbe in izvede za isti predmet nov postopek naročanja, pri
tem pa se niso bistveno spremenile okoliščine, zaradi katerih jih je zavrnil
(četrti odstavek 77. člena);
14.  
odstopi od izvedbe naročila v nasprotju s petim odstavkom 77. člena tega
zakona;
15.  
ne sporoči statističnih podatkov oziroma sporoči napačne statistične
podatke o oddanih naročilih (82. člen);
16.  
ne odstopi dokumentov ali dokazov Državni revizijski komisiji skladno z
njenim pozivom (tretji odstavek 85. člena).
(2) Pravna oseba, ki v zadnjih dveh
zaporednih poslovnih letih na bilančni presečni dan bilance stanja izkazuje
prihodke, ki ne presegajo 8.800.000 eurov, ali pravna oseba, ki v skladu z
zakonom, ki ureja gospodarske družbe, ni srednja ali velika gospodarska družba,
se kaznuje z globo od 12.500 do 50.000 eurov, če kot naročnik stori prekršek iz
prejšnjega odstavka.
(3) Samostojni podjetnik posameznik
ali posameznik, ki samostojno opravlja dejavnost, se kaznuje z globo od 7.500
do 30.000 eurov, če kot naročnik stori prekršek iz prvega odstavka tega člena.
(4) Odgovorna oseba pravne osebe iz
prvega ali drugega odstavka tega člena, odgovorna oseba samostojnega podjetnika
posameznika ali posameznika, ki samostojno opravlja dejavnost, iz prejšnjega
odstavka, ali odgovorna oseba v državnem organu ali samoupravni lokalni
skupnosti se za prekršek iz prvega odstavka tega člena kaznuje z globo od 500
do 2.000 eurov.
(5) Oseba, ki vodi postopek naročanja,
sodeluje pri pripravi razpisne dokumentacije ali njenih delov ali v kateri koli
fazi odloča v postopku naročanja, in zakoniti zastopnik naročnika, ki svojega
predstojnika, naročnika oziroma njegovega nadzornega organa ne obvestita o povezavi
ali zasebnem interesu iz osmega odstavka 75. člena tega zakona, se kaznujeta z
globo od 500 do 2.000 eurov.
(6) Za prekršek iz 2., 3., 8., 12. ali
13. točke prvega odstavka tega člena se odgovorni osebi iz četrtega odstavka
tega člena, ki je storila dejanje, ki se šteje za ta prekršek, izreče tudi
stranska sankcija izločitve iz postopkov naročanja po ZJN-3 in tem zakonu, in sicer ta oseba tri leta ne sme voditi, odločati
ali kakor koli drugače sodelovati v teh postopkih.
(7) Organ, ki odloči o prekršku iz
prejšnjega odstavka, pošlje obvestilo o tej odločitvi naročniku, pri katerem je
oseba, ki je storila prekršek, zaposlena, in ministrstvu, pristojnemu za javna
naročila. Obvestilo mora poslati v treh delovnih dneh od
njene pravnomočnosti.
87. člen
(kazenske določbe za ponudnika)
(1) Pravna oseba, ki v zadnjih dveh
zaporednih poslovnih letih na bilančni presečni dan bilance stanja izkazuje
prihodke, ki presegajo 8.800.000 evrov, ali pravna oseba, ki je v skladu z
zakonom, ki ureja gospodarske družbe, srednja ali velika gospodarska družba, se
kaznuje za prekršek z globo od 25.000 do 100.000 eurov, če kot ponudnik:
1.     
kljub naročnikovemu pozivu in čeprav za to niso podani objektivni
razlogi, z naročnikom ne sklene pogodbe o izvedbi naročila. Šteje se, da so objektivni
razlogi tisti, na katere ponudnik ni mogel vplivati;
2.     
v ponudbi vedoma ali z zavestno malomarnostjo da neresnično izjavo ali
dokazilo;
3.     
uveljavlja pravico do dodatne obrazložitve iz tretjega odstavka 75.
člena tega zakona z namenom pridobitve dodatnega časa za uveljavljanje pravnega
varstva v postopku naročanja;
4.     
ne pridobi soglasja pred sklenitvijo pogodbe o vključitvi novega
podizvajalca v izvajanje naročila (drugi odstavek 78. člena);
5.     
ne objavi obvestila o naročilu za podizvajalce iz 9. točke prvega
odstavka 46. člena tega zakona, čeprav je to zahteval naročnik ali ga k temu
zavezuje ta zakon (prvi odstavek 79. člena);
6.     
ne odstopi dokumentov ali dokazov Državni revizijski komisiji skladno z
njenim pozivom (tretji odstavek 85. člena).
(2) Pravna oseba, ki v zadnjih dveh
zaporednih poslovnih letih na bilančni presečni dan bilance stanja izkazuje
prihodke, ki ne presegajo 8.800.000 eurov, ali pravna oseba, ki v skladu z
zakonom, ki ureja gospodarske družbe, ni srednja ali velika gospodarska družba,
se kaznuje z globo od 12.500 do 50.000 eurov, če kot ponudnik stori prekršek iz
prejšnjega odstavka.
(3) Samostojni podjetnik posameznik
ali posameznik, ki samostojno opravlja dejavnost, se kaznuje z globo od
7.500 do 30.000 eurov, če kot ponudnik stori prekršek iz prvega odstavka
tega člena.
(4) Odgovorna oseba pravne osebe iz
prvega ali drugega odstavka tega člena ali odgovorna oseba samostojnega
podjetnika posameznika ali posameznika, ki samostojno opravlja dejavnost, iz
prejšnjega odstavka se za prekršek iz prvega odstavka tega člena kaznuje z
globo od 500 do 2.000 eurov.
(5) Za prekršek iz 2. točke prvega
odstavka tega člena se ponudniku iz prvega, drugega ali tretjega odstavka tega
člena izreče tudi sankcija izločitve iz postopkov naročanja, in sicer:
-       
če je predmet naročila blago ali storitev, za dobo treh let od
pravnomočnosti odločbe o prekršku,
-       
če je predmet naročila gradnja, za dobo petih let od pravnomočnosti
odločbe o prekršku.
88. člen
(sankcioniranje hujših prekrškov)
Če je narava prekrška iz 2., 3. ali 12.
točke prvega odstavka 86. člena tega zakona posebno huda zaradi višine
povzročene škode ali višine protipravno pridobljene premoženjske koristi ali
zaradi storilčevega naklepa ali njegovega namena koristoljubnosti, lahko
prekrškovni organ izreče večkratnik globe iz 86. člena tega zakona, vendar
izrečena globa za:
-       
pravno osebo javnega ali zasebnega prava, ki v zadnjih dveh zaporednih
poslovnih letih na bilančni presečni dan bilance stanja izkazuje prihodke, ki
presegajo 8.800.000 eurov, ali pravno osebo javnega ali zasebnega prava, ki je
v skladu z zakonom, ki ureja gospodarske družbe, srednja ali velika gospodarska
družba, ne sme preseči vrednosti 300.000 eurov;
-       
pravno osebo javnega ali zasebnega prava, ki v zadnjih dveh zaporednih
poslovnih letih na bilančni presečni dan bilance stanja izkazuje prihodke, ki
ne presegajo 8.800.000 eurov, ali pravno osebo javnega ali zasebnega prava, ki
v skladu z zakonom, ki ureja gospodarske družbe, ni srednja ali velika
gospodarska družba, ne sme preseči vrednosti 150.000 eurov;
-       
samostojnega podjetnika posameznika in posameznika, ki samostojno
opravlja dejavnost, ne sme preseči vrednosti 90.000 eurov;
-       
odgovorno osebo pravne osebe iz prve ali druge alineje tega odstavka,
odgovorno osebno samostojnega podjetnika posameznika in posameznika, ki
samostojno opravlja dejavnost, iz prejšnje alineje in odgovorno osebo v
državnem organu ali samoupravni lokalni skupnosti ne sme preseči vrednosti
6.000 eurov.

Zakon o javnem naročanju na področju obrambe
in varnosti – ZJNPOV (Uradni
list RS, št. 90/12) vsebuje naslednje prehodne in
končne določbe:
»Štirinajsto poglavje 
PREHODNE IN KONČNE DOLOČBE
89. člen
(predpisi, ki
prenehajo veljati)
Z dnem uveljavitve tega zakona preneha
veljati Uredba o obrambnih in zaupnih naročilih (Uradni list RS, št. 80/07).
90. člen
(prehodno
obdobje za naročila, ki se izvajajo na podlagi 346. členu PDEU, ter naročila za
izvajanje obveščevalne in protiobveščevalne dejavnosti)
Medresorska komisija imenovana na podlagi
5. člena Uredbe o obrambnih in zaupnih naročilih (Uradni list RS, št. 80/07)
odloča o utemeljenosti oddaje naročil iz 11. člena tega zakona v skladu s prvim
odstavkom 12. člena tega zakona do imenovanja medresorske komisije iz 12. člena
tega zakona. Z dnem imenovanja medresorske komisije iz 12. člena tega zakona
medresorska komisija imenovana na podlagi 5. člena Uredbe o obrambnih in
zaupnih naročilih (Uradni list RS, št. 80/07) preneha delovati.
91. člen
(zaključitev postopkov,
začetih pred uveljavitvijo tega zakona)
(1) Postopki naročanja za blago,
storitve in gradnje na obrambnem in varnostnem področju, za katere so bila
obvestila iz 2., 4., 6. ali 10. točke prvega odstavka 57. člena Zakona o javnem
naročanju (Uradni list RS, št. 128/06, 16/08, 19/10, 18/11 in 43/12 – odl. US)
ali iz 2., 4., 6. ali 10. točke prvega odstavka 57. člena Zakona o javnem
naročanju na vodnem, energetskem, transportnem področju in področju poštnih
storitev (Uradni list RS, št. 72/11 – uradno prečiščeno besedilo in 43/12 –
odl. US) poslana v objavo na portal javnih naročil pred uveljavitvijo tega
zakona, se izvedejo po dosedanjih predpisih.
(2) Postopki oddaje naročil s
pogajanji brez predhodne objave in postopki s pogajanji po predhodni objavi za
blago, storitve in gradnje na obrambnem in varnostnem področju, v katerih
naročnik ne objavi obvestila iz 2. točke prvega odstavka 57. člena Zakona o
javnem naročanju (Uradni list RS, št. 128/06, 16/08, 19/10, 18/11 in 43/12 –
odl. US) ali 2. točke prvega odstavka 57. člena Zakona o javnem naročanju na
vodnem, energetskem, transportnem področju in področju poštnih storitev (Uradni
list RS, št. 72/11 – uradno prečiščeno besedilo in 43/12 – odl. US), ki so jih
naročniki začeli izvajati pred uveljavitvijo tega zakona, se izvedejo po
dosedanjih predpisih.
(3) Posamezna naročila, oddana na
podlagi okvirnega sporazuma za naročanje blaga, storitev in gradenj na
obrambnem in varnostnem področju, sklenjenega pred uveljavitvijo tega zakona,
se oddajo v skladu z določbami okvirnega sporazuma.
(4) Naročila, ki jih ureja Uredba o
obrambnih in zaupnih naročilih (Uradni list RS, št. 80/07) in za katera je
naročnik pred uveljavitvijo tega zakona pridobil soglasje medresorske komisije
iz prvega odstavka 5. člena omenjene uredbe, se oddajo po omenjeni uredbi.
(5) Naročila, ki jih ureja uredba iz
prejšnjega odstavka in za katera naročniku ni treba pridobiti soglasja
medresorske komisije iz prvega odstavka 5. člena omenjene uredbe, se oddajo po
uredbi, če je naročnik ponudniku ali ponudnikom poslal povabilo k oddaji
ponudbe pred uveljavitvijo tega zakona.
92. člen
(roki za izdajo
predpisov na podlagi tega zakona)
(1) Vlada izda predpis iz drugega
odstavka 2. člena, četrtega odstavka 8. člena, tretjega odstavka 12. člena,
prvega odstavka 15. člena, tretjega odstavka 46. člena in 1. točke 57. člena
tega zakona v dveh mesecih po uveljavitvi tega zakona.
(2) Minister, pristojen za finance,
izda predpis iz šestega odstavka 83. člena tega zakona v šestih mesecih po
uveljavitvi tega zakona.
93. člen
(objava
obvestil)
Javno podjetje Uradni list Republike
Slovenije, d. o. o., mora v sodelovanju z ministrstvom, pristojnim za finance,
na portalu javnih naročil zagotoviti objavo obvestil iz prvega odstavka 46.
člena tega zakona do 1. januarja 2013.
94. člen
(veljavnost
zakona)
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
državni upravi – ZDU-1l (Uradni
list RS, št. 90/14) vsebuje naslednjo končno določbo:
»24. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
javnem naročanju na področju obrambe in varnosti – ZJNPOV-A (Uradni list RS, št. 52/16) vsebuje naslednji prehodni in
končno določbo:
»PREHODNI IN KONČNA DOLOČBA
30. člen
Postopki oddaje naročil, za katere so bila
obvestila o naročilu poslana v objavo pred uveljavitvijo tega zakona, se
izvedejo po dosedanjih predpisih.
Postopki s pogajanji brez predhodne objave
se izvedejo po dosedanjih predpisih, če je pred uveljavitvijo tega zakona že
bilo poslano povabilo k oddaji ponudb.
31. člen
Vlada uskladi predpis iz tretjega odstavka
46. člena zakona z določbami spremenjenega prvega odstavka 46. člena
zakona v treh mesecih po uveljavitvi tega zakona.
Minister, pristojen za javna naročila,
uskladi predpis iz šestega odstavka 83. člena zakona z določbami
spremenjenega drugega odstavka 82. člena zakona v treh mesecih po
uveljavitvi tega zakona.
32. člen
Ta zakon začne veljati petnajsti dan po
objavi v Uradnem listu Republike Slovenije.«.