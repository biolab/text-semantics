I. SPLOŠNE DOLOČBE
1. člen
(vsebina)
(1) Ta zakon ureja odgovornost za jedrsko škodo, ki nastane
zaradi izkoriščanja jedrske energije v miroljubne namene, zavarovanje odgovornosti
za jedrsko škodo in postopek uveljavljanja odškodnine za jedrsko škodo.
(2) Za vprašanja glede odgovornosti za jedrsko škodo,
zavarovanja odgovornosti za jedrsko škodo, vrste, oblike in obsega odškodnine
za jedrsko škodo ter njene razdelitve, ki niso urejena s tem zakonom, se
uporabljajo določbe zakona, ki ureja obligacije.
2. člen
(izrazi)
Izrazi, uporabljeni v tem zakonu, imajo enak pomen kot
izrazi, opredeljeni v Konvenciji o odgovornosti tretjim na področju jedrske
energije z dne 29. julija 1960, kot je bila spremenjena z Dodatnim protokolom z
dne 28. januarja 1964 in s Protokolom z dne 16. novembra 1982 (Uradni list RS –
Mednarodne pogodbe, št. 18/00) in v Protokolu o spremembi Konvencije o
odgovornosti tretjim na področju jedrske energije z dne 29. julija 1960, kot je
bila spremenjena z Dodatnim protokolom z dne 28. januarja 1964 in Protokolom z
dne 16. novembra 1982 (Uradni list RS – Mednarodne pogodbe, št. 4/10), (v
nadaljnjem besedilu: Pariška konvencija), pri čemer se: za uporabnico ali uporabnika
(v nadaljnjem besedilu: uporabnik) šteje tista oseba, ki ji je bilo v skladu z
zakonom, ki ureja varstvo pred ionizirajočimi sevanji in jedrsko varnost,
izdano dovoljenje za uporabo jedrskega objekta, ali tuja oseba, ki jo je
pristojni organ te države v skladu s svojimi predpisi določil ali priznal za
uporabnika;
1.     
dve ali več jedrskih naprav enega uporabnika, ki so skupaj na isti
lokaciji, na kateri so jedrsko gorivo ali radioaktivni proizvodi ali odpadki,
štejejo kot ena jedrska naprava;
2.     
kot jedrska škoda prizna gospodarska izguba ali izguba dohodka, ki
izhaja iz neposrednega gospodarskega interesa pri uporabi ali uživanju okolja,
in se določi na način in v obsegu, kot je določen za izgubljeni dobiček v
zakonu, ki ureja obligacije;
3.     
kot jedrska škoda priznajo stroški tistih ukrepov vzpostavitve
onesnaženega okolja v prejšnje stanje, ki jih v skladu z zakonom, ki ureja
varstvo okolja, odredi ali odobri ministrstvo, pristojno za okolje;
4.     
kot jedrska škoda priznajo stroški tistih intervencijskih in preventivnih
ukrepov, ki jih v skladu z zakonom, ki ureja varstvo pred naravnimi in drugimi
nesrečami, odredi ali odobri Poveljnik civilne zaščite Republike Slovenije.
3. člen
(uporaba)
(1) Ta zakon se uporablja, če je jedrska škoda nastala na
ozemlju:
1.     
Republike Slovenije;
2.     
druge pogodbenice Pariške konvencije;
3.     
države, ki ni pogodbenica Pariške konvencije, pa je ob jedrski nesreči
pogodbenica Dunajske konvencije o civilni odgovornosti za jedrsko škodo z dne
21. maja 1963 in vseh sprememb te konvencije, ki veljajo za to državo, ter
Skupnega protokola o uporabi Dunajske konvencije in Pariške konvencije z dne
21. septembra 1988 (Uradni list RS – Mednarodne pogodbe, št. 22/94);
4.     
države, ki ni pogodbenica Pariške konvencije in ob jedrski nesreči na
svojem ozemlju ali v pomorskih conah, določenih v skladu z mednarodnim pravom,
nima jedrske naprave;
5.     
katere koli druge države, ki ni pogodbenica Pariške konvencije in ima ob
jedrski nesreči veljavne predpise o jedrski odgovornosti, ki zagotavljajo
enakovredne vzajemne koristi in temeljijo na načelih, ki so enaka kot v Pariški
konvenciji, vključno z objektivno odgovornostjo odgovornega uporabnika, z
izključno odgovornostjo uporabnika ali določbo z enakim učinkom, z izključno
pristojnostjo pristojnega sodišča, z enako obravnavo vseh žrtev jedrske
nesreče, s priznavanjem in izvrševanjem sodb, s prostim prenosom odškodnine,
obresti in stroškov.
(2) Ta zakon se uporablja tudi za jedrsko škodo, nastalo v
kateri koli pomorski coni države iz prejšnjega odstavka, določeni v skladu z
mednarodnim pravom, ali na krovu ladje ali letala, ki ga je registrirala država
iz prejšnjega odstavka.
II. ODGOVORNOST ZA JEDRSKO ŠKODO
1. Odgovornost uporabnika
4. člen
(omejitev odškodninske odgovornosti uporabnika po višini)
(1) Uporabnik odgovarja za jedrsko škodo, povzročeno s
posamično jedrsko nesrečo, do višine 700 milijonov eurov.
(2) Ne glede na prejšnji odstavek uporabnik odgovarja za
jedrsko škodo:
1.     
do višine 70 milijonov eurov, če škoda izvira iz jedrske naprave, kjer
je moč reaktorja manjša od 25 megavatov, oziroma iz druge jedrske naprave, ki
ni reaktor;
2.     
do višine 80 milijonov eurov, če škoda nastane pri prevozu ali tranzitu
jedrskih snovi čez ozemlje Republike Slovenije.
(3) Ne glede na prvi in drugi odstavek tega člena se
odgovornost uporabnika za jedrsko škodo, ki nastane v državah iz 3. in 5. točke
prvega odstavka prejšnjega člena, zniža do zneska, ki ga zagotavlja ta država,
če predpisi te države ne zagotavljajo varstva v zneskih, določenih s tem
zakonom.
5. člen
(vnos, uvoz in tranzit jedrskih snovi)
Jedrske snovi je dovoljeno vnesti iz države članice Evropske
unije v Republiko Slovenijo ali uvoziti v Republiko Slovenijo ali jih prevažati
čez njeno ozemlje samo, če ima njihov prevoznik dokazila iz 6. ali 7. člena
tega zakona in če je izjavo iz drugega odstavka 6. člena tega zakona dal
pristojni organ države uporabnika, ki je tuja oseba (v nadaljnjem besedilu:
tuji uporabnik).
6. člen
(potrdilo o zavarovanju pri prevozu jedrskih snovi)
(1) Uporabnik mora dati prevoznici oziroma prevozniku (v nadaljnjem
besedilu: prevoznik) potrdilo iz 4. člena Pariške konvencije.
(2) K potrdilu iz prejšnjega odstavka mora biti priložena
izjava organa, pristojnega za jedrsko varnost, oziroma pristojnega državnega
organa tuje države, da je navedena oseba uporabnik.
(3) Za prevoz jedrskih snovi, ki poteka izključno v Republiki
Sloveniji, potrdilo iz prvega odstavka tega člena ni potrebno.
7. člen
(odgovornost prevoznika)
(1) Prevoznik, ki prevaža jedrske snovi, lahko stopi na mesto
uporabnika, če pridobi dovoljenje organa, pristojnega za jedrsko varnost,
oziroma pristojnega državnega organa tuje države.
(2) Dovoljenje iz prejšnjega odstavka se izda, če prevoznik
izkaže, da:
1.     
ima sklenjeno zavarovanje ali drugo finančno jamstvo iz 8. člena tega
zakona,
2.     
ima dokazila iz prejšnjega člena,
3.     
je uporabnik v to pisno privolil.
8. člen
(obvezno zavarovanje uporabnika)
(1) Za kritje odgovornosti po tem zakonu mora uporabnik pred
začetkom obratovanja jedrske naprave ali pred prevozom jedrskih snovi skleniti
zavarovanje ali imeti drugo finančno jamstvo (v nadaljnjem besedilu:
zavarovanje) in ga ohranjati v višini, določeni v 4. členu tega zakona.
(2) Če zavarovalnica ali drug finančni garant (v nadaljnjem
besedilu: zavarovalnica) zaradi razmer na domačem ali mednarodnem zavarovalnem
oziroma pozavarovalnem trgu določenih nevarnosti ne more kriti z zavarovalno
pogodbo, se jamstvo za kritje teh nevarnosti lahko zagotovi na podlagi 22. do
24. člena tega zakona.
(3) Uporabnik mora o sklenitvi in vsebini zavarovanja iz
prvega odstavka tega člena obvestiti organ, pristojen za jedrsko varnost. To
mora storiti pred začetkom obratovanja jedrske naprave, pred vsakokratnim
prevozom jedrskih snovi in ob vsakokratnem podaljšanju oziroma sklenitvi novega
zavarovanja, k obvestilu pa mora priložiti dokazila o sklenitvi zavarovanja.
(4) Zavarovalnica ne sme odstopiti od zavarovalne pogodbe ali
kako drugače odpovedati kritja na podlagi zavarovalne pogodbe z manj kot
dvomesečnim odpovednim rokom. V primeru odstopa od zavarovalne pogodbe mora
hkrati z odstopom o tem pisno obvestiti organ, pristojen za jedrsko varnost. Zavarovalnica
v času prevoza jedrskih snovi ne sme odstopiti od zavarovalne pogodbe ali kako
drugače odpovedati kritja na podlagi zavarovalne pogodbe, če se ta nanaša na
zavarovanje prevoza jedrskih snovi. Ravnanje zavarovalnice v nasprotju s to
določbo je nično.
2. Odgovornost države
9. člen
(izvirna odgovornost države)
(1) Republika Slovenija je odgovorna za jedrsko škodo, če ta
po višini presega 700 milijonov eurov in sicer za del škode, ki presega
navedeni znesek.
(2) Ne glede na določbo prejšnjega odstavka je Republika
Slovenija odgovorna le do zneska 1500 milijonov eurov, pri čemer se razlika med
700 milijoni eurov in 1 200 milijoni eurov krije iz proračuna Republike
Slovenije (v nadaljnjem besedilu: proračun), preostanek do 1 500 milijonov
eurov pa Republika Slovenija zagotovi iz sredstev, ki jih prispevajo
pogodbenice Konvencije z dne 31. januarja 1963, ki dopolnjuje Pariško
konvencijo z dne 29. julija 1960, kot je bila spremenjena z Dodatnim protokolom
z dne 28. januarja 1964 in s Protokolom z dne 16. novembra 1982 (Uradni list RS
– Mednarodne pogodbe, št. 9/01) in Protokola o spremembi Konvencije z dne 31.
januarja 1963, ki dopolnjuje Pariško konvencijo z dne 29. julija 1960 o
odgovornosti tretjim na področju jedrske energije, kot je bila spremenjena z
Dodatnim protokolom z dne 28. januarja 1964 in Protokolom z dne 16. novembra
1982 (Uradni list RS – Mednarodne pogodbe, št. 4/10), (v nadaljnjem besedilu:
Bruseljska dopolnilna konvencija), v skladu s formulo za prispevke, določeno v
12. členu Bruseljske dopolnilne konvencije.
10. člen
(subsidiarna odgovornost države)
Če uporabniku jedrske naprave v skladu z 11. členom tega
zakona ni treba zavarovati svoje odgovornosti za jedrsko škodo, jamči Republika
Slovenija kot porok za izplačilo odškodninskih zahtevkov, vendar največ do
zneska iz prvega odstavka 4. člena tega zakona.
11. člen
(zavarovanje odgovornosti Republike Slovenije)
Sklenitev zavarovanja odgovornosti za jedrsko škodo po tem
zakonu ni obvezno za Republiko Slovenijo ter za tiste pravne osebe javnega
prava, katerih ustanovitelj je Republika Slovenija in za katere s predpisom
tako določi Vlada Republike Slovenije. 
III. POSTOPEK UVELJAVLJANJA ODŠKODNINE
1. Pravila postopka
12. člen
(vlaganje zahtevkov)
(1) Oškodovanke ali oškodovanci (v nadaljnjem besedilu:
oškodovanec) vlagajo odškodninske zahtevke pri uporabniku ali zavarovalnici,
pri kateri ima uporabnik zavarovano svojo odgovornost po tem zakonu.
(2) Pri zavarovalnici iz prejšnjega odstavka se vlagajo tudi
odškodninski zahtevki iz naslova odgovornosti Republike Slovenije.
Zavarovalnica v imenu in za račun Republike Slovenije ugotavlja višino in
upravičenost takšnih odškodninskih zahtevkov ter opravlja njihovo izplačilo.
(3) Oškodovanci po tem zakonu lahko uveljavljajo odškodnino
individualno ali združujejo odškodninske zahtevke preko oblik organiziranja, ki
imajo status pravne osebe.
13. člen
(ocena škode)
(1) Oceno višine jedrske škode (v nadaljnjem besedilu: ocena)
je treba pripraviti najpozneje v šestih mesecih od jedrske nesreče. V tem času
se odškodnine ne izplačujejo.
(2) Oceno pripravi komisija za oceno jedrske škode (v
nadaljnjem besedilu: komisija) v naslednji sestavi:
1.     
polovica članov je predstavnikov Republike Slovenije,
2.     
četrtina članov je predstavnikov zavarovalnice,
3.     
četrtina članov je predstavnikov uporabnika.
(3) Člane komisije imenuje Vlada Republike Slovenije na
predlog ministrstva, pristojnega za finance, izmed predstavnikov ministrstva,
pristojnega za obrambo, ministrstva, pristojnega za okolje, ministrstva,
pristojnega za finance, državnega pravobranilstva, zavarovalnice in uporabnika.
(4) Komisija v oceni upošteva:
1.     
določbo tretjega odstavka 4. člena tega zakona, če je škoda povzročena
tudi v državah iz 3. in 5. točke prvega odstavka 3. člena tega zakona
(materialna vzajemnost);
2.     
določbo 17. člena tega zakona glede upravičencev do sredstev proračuna
iz 9. člena tega zakona.
(5) V oceni komisija predlaga višino, način in dinamiko
črpanja sredstev.
(6) Komisija oceno predloži ministrstvu, pristojnemu za
finance, ki jo predloži v sprejem Vladi Republike Slovenije.
(7) Ne glede na prvi odstavek tega člena lahko zavarovalnica
rešuje in izplačuje odškodninske zahtevke, če je glede na obseg jedrske nesreče
in znane posledice očitno, da bodo sredstva iz prvega odstavka 4. člena tega
zakona zadoščala za popolno poplačilo vseh oškodovancev.
14. člen
(zagotavljanje finančnih sredstev države)
(1) Če iz ocene izhaja, da sredstva iz prvega odstavka 4.
člena tega zakona ne bodo zadoščala za popolno poplačilo vseh oškodovancev,
Republika Slovenija zagotovi potrebna sredstva zavarovalnici, vendar največ do
višine, določene v 9. členu tega zakona.
(2) O stroških, povezanih z vodenjem in izplačevanjem
odškodninskih zahtevkov ter načinom zagotovitve sredstev proračuna, skleneta
ministrstvo, pristojno za finance, v imenu Republike Slovenije, in
zavarovalnica dogovor. V dogovoru se natančneje določijo pravila, po katerih
zavarovalnica ugotavlja višino škode in upravičenost odškodninskih zahtevkov,
izplačuje odškodninske zahtevke iz naslova odgovornosti države, način poročanja
in druga vprašanja v zvezi z zagotavljanjem zavarovalniške storitve. Dogovor se
sklene ali njegova veljavnost podaljša nemudoma, najpozneje pa v dveh mesecih
po sklenitvi ali podaljšanju obveznega zavarovanja uporabnika iz 8. člena tega
zakona.
(3) Sredstva države se zagotovijo v proračunu. Njihova
višina, način in dinamika črpanja se ob upoštevanju pravil za razdelitev
odškodnin iz 16. člena tega zakona določijo v zakonu na podlagi ocene iz
prejšnjega člena.
(4) V zakonu iz prejšnjega odstavka se določi tudi način, na
katerega Vlada Republike Slovenije v skladu z 10. členom Bruseljske dopolnilne
konvencije zahteva od pogodbenic sredstva v skladu z 12. členom Bruseljske
dopolnilne konvencije.
15. člen
(obveščanje oškodovancev in možnost izvensodnega reševanja
sporov)
(1) Zavarovalnica mora obveščati oškodovance o postopku in
načinu uveljavljanja odškodninskih zahtevkov zaradi jedrske nesreče.
(2) Zavarovalnica mora oškodovance pri obveščanju o načinu
uveljavljanja odškodninskih zahtevkov zaradi jedrske nesreče sočasno seznaniti
tudi z možnostjo izvensodnega reševanja sporov, pri čemer ne sme izključiti
pristojnosti sodišča.
(3) Zavarovalnica mora o nastanku jedrske škode in postopku
uveljavljanja odškodninskih zahtevkov obvestiti tudi oškodovance v drugih državah
preko tujih zavarovalnic in pozavarovalnic, s katerimi ima sklenjen tak
dogovor, preko sredstev množičnega obveščanja, po spletu ali na drug krajevno
običajen način.
2. Razdelitev odškodnine
16. člen
(pravila za razdelitev odškodnin, če škoda presega razpoložljiva
sredstva uporabnika)
(1) Če iz ocene iz 13. člena tega zakona izhaja, da znesek
odgovornosti uporabnika za jedrsko škodo ne bo zadoščal za popolno poplačilo
oškodovancev, upravičenih po 3. členu tega zakona, je treba tudi pri reševanju
odškodninskih zahtevkov upoštevati pravila iz četrtega odstavka 13. člena tega
zakona.
(2) Če znesek odgovornosti uporabnika za jedrsko škodo iz 4.
člena tega zakona ne zadošča za popolno poplačilo oškodovancev ali če znesek
odgovornosti države iz 9. člena tega zakona ne zadošča za popolno poplačilo
oškodovancev iz 17. člena tega zakona, je pri reševanju odškodninskih zahtevkov
treba upoštevati naslednje:
1.     
če se zahtevki nanašajo delno na škodo zaradi izgube življenja ali
telesne poškodbe, delno pa na drugo škodo, se najprej dve tretjini
razpoložljivih sredstev namenita za pokritje škode zaradi izgube življenja ali
telesne poškodbe v celoti ali v sorazmerju z razpoložljivimi sredstvi,
preostala tretjina pa za pokritje zahtevkov za drugo škodo;
2.     
če je bila škoda zaradi izgube življenja ali telesne poškodbe v celoti
ali delno povrnjena iz sredstev socialnega ali zdravstvenega zavarovanja, se
regresni zahtevki tistih, ki so jo povrnili, obravnavajo kot zahtevki za drugo
škodo.
(3) Za zagotovitev sorazmernega poplačila vseh oškodovancev
se v zakonu iz tretjega odstavka 14. člena tega zakona lahko določijo pravila o
časovno odloženem izplačevanju odškodnine.
(4) Zavarovalnica izplačuje odškodnino v denarju, vendar v
posameznih primerih namesto denarja lahko zagotovi še druge oblike pomoči, na
primer plačilo zdravljenja, plačilo bivanja v določenem prostoru in podobno.
17. člen
(odškodnine, ki se izplačujejo iz naslova odgovornosti
Republike Slovenije)
(1) Do sredstev proračuna iz 9. člena tega zakona so
upravičeni oškodovanci za škodo, ki je nastala v Republiki Sloveniji ali drugi
državi pogodbenici Bruseljske dopolnilne konvencije, kakor je določeno z 2.
členom Bruseljske dopolnilne konvencije, če se njihovi odškodninski zahtevki ne
poplačajo v celoti iz sredstev uporabnika. 
(2) Oškodovancem iz prejšnjega odstavka ni treba vlagati
ponovnih odškodninskih zahtevkov za zneske odškodnin, ki so bili priznani, a ne
v celoti poplačani iz sredstev uporabnika.
18. člen
(evidence)
(1) Za celovit in učinkovit pregled nad prejetimi, izplačanimi
ter delno izplačanimi odškodninskimi zahtevki in tožbami mora zavarovalnica
voditi evidenco o oškodovancih. Če zavarovanje odgovornosti za jedrsko škodo v
skladu z 11. členom tega zakona ni sklenjeno, mora evidenco o oškodovancih
voditi uporabnik.
(2) Za potrebe evidence iz prejšnjega odstavka se zbirajo in
obdelujejo naslednji osebni podatki oškodovancev, ki so fizične osebe:
-       
ime in priimek,
-       
matična številka,
-       
naslov,
-       
višina vloženega odškodninskega ali tožbenega zahtevka,
-       
višina prejete, izplačane ali delno izplačane odškodnine.
(3) Evidenco iz prejšnjega odstavka je treba voditi, dokler
ne pretečejo zastaralni roki iz drugega odstavka 20. člena tega zakona oziroma
vse dokler traja izplačevanje odškodnin.
IV. POSEBNE DOLOČBE
19. člen
(sodna pristojnost)
Za vse odškodninske zahtevke v zvezi z jedrsko nesrečo je
stvarno in krajevno izključno pristojno Okrožno sodišče v Ljubljani.
20. člen
(zastaranje pravice do odškodnine)
(1) Pravica zahtevati odškodnino zaradi jedrske škode zastara
v treh letih, šteto od dneva, ko je oškodovanec izvedel ali bi upravičeno moral
vedeti za škodo in za uporabnika, ki je zanjo odgovoren.
(2) V vsakem primeru pravica zahtevati odškodnino po tem
zakon zastara, če se ne vloži zahtevek:
1.     
ob izgubi življenja ali telesni poškodbi v 30 letih od dneva, ko se je
zgodila jedrska nesreča;
2.     
ob drugi jedrski škodi v desetih letih od dneva, ko se je zgodila
jedrska nesreča.
21. člen
(zagotavljanje sredstev Republike Slovenije v primeru
odgovornosti tujega uporabnika, katerega naprava je na ozemlju druge
pogodbenice Bruseljske dopolnilne konvencije)
(1) Kadar jedrska škoda, za katero je odgovoren tuji
uporabnik, katerega naprava je na ozemlju pogodbenice Bruseljske dopolnilne
konvencije, doseže 1200 milijonov eurov in pristojni organ zadevne pogodbenice
v skladu z 10. členom Bruseljske dopolnilne konvencije zahteva od pogodbenic
sredstva v skladu z 12. členom Bruseljske dopolnilne konvencije, se potrebna
sredstva Republike Slovenije zagotovijo v proračunu.
(2) Na podlagi zahteve pristojnega tujega organa iz
prejšnjega odstavka odloči o zagotovitvi sredstev Republike Slovenije Vlada
Republike Slovenije.
(3) Sredstva iz prejšnjega odstavka se zagotovijo v okviru še
razpoložljivih sredstev proračuna za odškodnine in iz proračunske rezerve.
(4) Če pristojni organ iz prvega odstavka tega člena vloži
zahtevo v septembru ali pozneje, se sredstva zagotovijo iz rednih sredstev
proračuna za odškodnine v prvem proračunskem letu po letu, ko je bila zahteva
vložena, ter iz proračunske rezerve.
V. JAMSTVO REPUBLIKE SLOVENIJE ZA ODKLONJENO ZAVAROVALNO
KRITJE
22. člen
(jamstvo Republike Slovenije za odklonjeno zavarovalno
kritje)
Ne glede na določbe tega zakona, ki se nanašajo na
odgovornost države za jedrsko škodo, Republika Slovenija prevzema jamstvo za
obveznosti uporabnika domače jedrske naprave za jedrsko škodo, če je jedrska
škoda posledica nevarnosti, ki ni zavarovana z zavarovalno pogodbo v skladu z
drugim odstavkom 8. člena tega zakona. Jamstvo Republike Slovenije ne sme
presegati zneskov iz prvega in drugega odstavka 4. člena tega zakona za
posamično jedrsko nesrečo.
23. člen
(pogodba)
(1) Za ureditev razmerij iz naslova jamstva Republike
Slovenije iz prejšnjega člena sklene ministrstvo, pristojno za finance, pogodbo
z uporabnikom domače jedrske naprave.
(2) S pogodbo iz prejšnjega odstavka ministrstvo, pristojno
za finance, in uporabnik domače jedrske naprave pod pogoji iz tega zakona
določita poleg konkretnega obsega jamstva predvsem čas veljavnosti pogodbe in
višino plačila za takšno jamstvo.
(3) Veljavnost pogodbe iz prvega odstavka tega člena se
časovno veže na obdobje zavarovanja, ki ga za kritje svoje odgovornosti za
jedrsko škodo sklene uporabnik domače jedrske naprave z zavarovalnico.
(4) Višina plačila za jamstvo je sorazmerna deležu premije, ki
se v okviru zavarovanja odgovornosti uporabnika domače jedrske naprave za
jedrsko škodo določi glede na odklonjeno zavarovalno kritje po drugem odstavku
8. člena tega zakona.
24. člen
(veljavnost jamstva)
(1) Jamstvo iz 22. člena tega zakona prevzema Republika
Slovenija do spremembe razmer na domačem ali mednarodnem zavarovalnem oziroma
pozavarovalnem trgu, vendar najdlje štiri leta od začetka uporabe določb iz
prvega odstavka 31. člena tega zakona.
(2) Spremembe okoliščin iz prejšnjega odstavka tekoče spremlja
ministrstvo, pristojno za finance, na podlagi podatkov, ki jih mora
zagotavljati zavarovalnica.
VI. INŠPEKCIJSKO NADZORSTVO
25. člen
(nadzor)
(1) Nadzor nad izvajanjem določb tega zakona in na njegovi
podlagi izdanih predpisov opravlja organ, pristojen za jedrsko varnost.
(2) Če je treba zagotoviti sredstva Republike Slovenije,
opravlja nadzor nad izvajanjem določb tega zakona in na njegovi podlagi izdanih
predpisov tudi ministrstvo, pristojno za finance.
(3) Nadzor iz prvega odstavka tega člena obsega zlasti
preverjanje izpolnjevanja določb glede:
1.     
prevoza, uvoza in tranzita jedrskih snovi (5. do 7. člen).
2.     
obveznega zavarovanja odgovornosti za jedrsko škodo (8. člen).
(4) Nadzor iz drugega odstavka tega člena obsega zlasti
preverjanje zakonite in smotrne porabe sredstev proračuna. Pri tem lahko
pristojno ministrstvo, ne glede na določila dogovora iz drugega odstavka 14.
člena tega zakona o poročanju, kadar koli, ko iz ocene iz 13. člena tega zakona
izhaja, da znesek odgovornosti uporabnika za jedrsko škodo ne zadošča za
popolno poplačilo oškodovancev, od zavarovalnice zahteva predložitev podatkov
ali vpogled v evidenco iz 18. člena tega zakona ter v dokumentacijo, povezano s
to evidenco.
26. člen
(ukrepi inšpektorjev)
(1) Če inšpektorica ali inšpektor (v nadaljnjem besedilu:
inšpektor) organa iz prvega odstavka prejšnjega člena pri opravljanju nadzora
ugotovi, da je kršen zakon ali drug na njegovi podlagi izdan predpis, odredi,
da se ugotovljene nepravilnosti ali pomanjkljivosti odpravijo v roku, ki ga določi,
in začasno prepove:
1.     
obratovanje jedrske naprave, če obratuje brez veljavno sklenjenega
zavarovanja odgovornosti za jedrsko škodo,
2.     
nadaljnji prevoz jedrskih snovi, če se izvaja brez veljavno sklenjenega
zavarovanja za jedrsko škodo ali brez potrdil, dovoljenj in drugih listin, ki
so zahtevane s tem zakonom.
(2) Pri začasni prepovedi obratovanja jedrske naprave ali
prevoza jedrskih snovi inšpektor na stroške uporabnika odredi vse potrebne
ukrepe za zagotovitev varnosti ljudi in premoženja.
(3) Če inšpektor ministrstva, pristojnega za finance, pri
opravljanju nadzora ugotovi nepravilno ali nesmotrno porabo sredstev proračuna:
1.     
odredi, da se ugotovljene nepravilnosti odpravijo v roku, ki ga določi,
2.     
začasno prepove nadaljnje izplačevanje sredstev proračuna.
(4) Pritožba zoper odločbo iz prvega do tretjega odstavka
tega člena ne zadrži njene izvršitve.
VII. KAZENSKE DOLOČBE
27. člen
(prekrški)
(1) Z globo 375 000 eurov se za prekršek kaznuje pravna
oseba, če pa se ta po zakonu, ki ureja gospodarske družbe, šteje za srednjo ali
veliko gospodarsko družbo, znaša globa 750 000 eurov, če nima sklenjenega
zavarovanja ali ga ne ohranja v ustrezni višini (prvi odstavek 8. člena).
(2) Z globo 15 000 eurov se za prekršek iz prejšnjega
odstavka kaznuje tudi odgovorna oseba pravne osebe.
(3) Z globo 125 000 eurov se za prekršek kaznuje pravna
oseba, če pa se ta po zakonu, ki ureja gospodarske družbe, šteje za srednjo ali
veliko gospodarsko družbo, pa znaša globa 250 000 eurov, če ni obvestila
pristojnega organa o sklenitvi in vsebini zavarovanja odgovornosti za jedrsko
škodo (tretji odstavek 8. člena).
(4) Z globo 5 000 eurov se za prekršek iz prejšnjega odstavka
kaznuje tudi odgovorna oseba pravne osebe.
28. člen
(prekrškovni organ)
O prekrških iz prejšnjega člena odloča organ, pristojen za
jedrsko varnost.
VIII. PREHODNE IN KONČNE DOLOČBE
29. člen
(predpis vlade)
Vlada najkasneje v devetih mesecih od uveljavitve tega zakona
izda predpis iz 11. člena tega zakona.
30. člen
(prenehanje uporabe in veljavnosti)
(1) Z dnem uveljavitve tega zakona se preneha uporabljati
Zakon o odgovornosti za jedrsko škodo (Uradni list SFRJ, št. 22/78 in 34/79),
razen 20. člena, ki se uporablja do začetka uporabe tega zakona.
(2) Z dnem uveljavitve tega zakona prenehata veljati:
1.     
Zakon o zavarovanju odgovornosti za jedrsko škodo (Uradni list SRS, št.
12/80);
2.     
Odlok o določitvi zneska omejitve odškodninske odgovornosti uporabnika
jedrske naprave za jedrsko škodo in določitvi zneska zavarovanja odgovornosti
za jedrsko škodo (Uradni list RS, št. 110/01), uporablja pa se do začetka
uporabe tega zakona.
31. člen
(začetek uporabe)
(1) Določbe 3. do 5. točke 2. člena, 4. in 5. točke prvega
odstavka 3. člena, 4. člena, 9. člena, 20. člena in 22. do 24. člena tega
zakona se začnejo uporabljati šest mesecev po objavi začetka veljavnosti
Protokola o spremembi Konvencije o odgovornosti tretjim na področju jedrske
energije z dne 29. julija 1960, kot je bila spremenjena z Dodatnim protokolom z
dne 28. januarja 1964 in Protokolom z dne 16. novembra 1982 (Uradni list RS –
Mednarodne pogodbe, št. 4/10).
(2) Do začetka uporabe določb iz prejšnjega odstavka je
jedrska škoda, za katero se odgovarja po tem zakonu, določena v 3. členu
Konvencije o odgovornosti tretjim na področju jedrske energije z dne 29. julija
1960, kot je bila spremenjena z Dodatnim protokolom z dne 28. januarja 1964 in
s Protokolom z dne 16. novembra 1982 (Uradni list RS – Mednarodne pogodbe, št.
18/00).
(3) Začetek veljavnosti protokola iz prvega odstavka tega
člena objavi v Uradnem listu Republike Slovenije minister, pristojen za okolje.
32. člen
(začetek veljavnosti)
Ta zakon začne veljati šest mesecev po objavi v Uradnem listu
Republike Slovenije.
Št. 801-10/10-13/15
Ljubljana, dne 22. septembra 2010
EPA 1114-V
Državni zbor
Republike Slovenije
dr. Pavel Gantar l.r.
Predsednik