1. člen
(vsebina)
(1) Ta zakon za izvajanje Uredbe (ES) št. 2003/2003
Evropskega parlamenta in Sveta z dne 13. oktobra 2003 o gnojilih (UL L 304 z
dne 21. 11. 2003, str. 1, v vsemi spremembami; v nadaljnjem besedilu: Uredba
2003/2003/ES) določa pristojni organ za izvajanje Uredbe 2003/2003/ES;
pristojni organ nadzora in način odvzema vzorca za analizo za potrebe tega
nadzora; označevanje mineralnih gnojil, ki se dajejo v promet, v slovenskem
jeziku.
(2) Ta zakon določa tudi dajanje v promet mineralnih gnojil v
Republiki Sloveniji, ki ne izpolnjujejo pogojev iz Uredbe 2003/2003/ES.
(3) Poleg pogojev, določenih s tem zakonom, se za promet in
uporabo mineralnih gnojil, če vsebujejo snovi, ki imajo nevarne lastnosti, uporabljajo
tudi predpisi, ki urejajo kemikalije.
(4) Če vsebujejo mineralna gnojila, poleg hranil, tudi
fitofarmacevtska sredstva, se za njihov promet in uporabo uporabljajo predpisi,
ki urejajo fitofarmacevtska sredstva.
(5) Za mineralna gnojila iz drugega odstavka tega člena se
uporabljajo metode vzorčenja, analiz in preskusov, določene v Uredbi
2003/2003/ES.
2. člen
(pristojna organa)
Pristojna organa za izvajanje Uredbe 2003/2003/ES sta
ministrstvo, pristojno za kmetijstvo, kot organ, pristojen za upravne,
strokovne in razvojne naloge na področju mineralnih gnojil (v nadaljnjem
besedilu: pristojni organ), in inšpektorat, pristojen za kmetijstvo, kot organ,
pristojen za inšpekcijski nadzor nad izvrševanjem predpisov s področja
mineralnih gnojil.
3. člen
(pomen izrazov)
(1) Mineralna gnojila po tem zakonu so vse spojine in snovi,
ne glede na agregatno stanje, ki vsebujejo rastlinska hranila in se dodajajo
tlom ali rastlinam zaradi izboljšanja rasti rastlin, povečanja pridelka,
izboljšanja kakovosti pridelka ali izboljšanja rodovitnosti tal ter so
pridobljena v industrijskem postopku.
(2) Mineralna gnojila iz amonijevega nitrata z visoko
vsebnostjo dušika po tem zakonu so enostavna ali sestavljena gnojila na osnovi
amonijevega nitrata, ki vsebujejo več kot 28 utežnih % dušika v obliki
amonijevega nitrata.
(3) Izrazi, določeni v Uredbi 2003/2003/ES, se uporabljajo
tudi za mineralna gnojila, ki ne izpolnjujejo pogojev iz te uredbe.
4. člen
(pogoji za promet)
(1) Mineralna gnojila so lahko v prometu, če izpolnjujejo
pogoje, določene v Uredbi 2003/2003/ES.
(2) Mineralna gnojila, ki ne izpolnjujejo predpisanih pogojev
iz Uredbe 2003/2003/ES, so lahko v prometu na ozemlju Republike Slovenije, če
izpolnjujejo pogoje glede minimalne kakovosti, so označena v skladu s tem
zakonom in pri pravilni uporabi ne ogrožajo rodovitnosti tal, zdravja ljudi in
živali ter okolja.
(3) Ministrica oziroma minister, pristojen za kmetijstvo,
gozdarstvo in prehrano (v nadaljnjem besedilu: minister), predpiše pogoje glede
minimalne kakovosti, ki se nanašajo zlasti na minimalno vsebnost makrohranil in
mikrohranil, odstopanja od deklarirane vsebnosti hranil, deklariranje hranil,
označevanje mineralnih gnojil, ki vsebujejo makrohranila, sekundarna hranila in
mikrohranila, ter največjo vsebnosti težkih kovin in drugih snovi, ki jih
proizvod vsebuje.
5. člen
(dovoljenje za promet)
(1) Pred prvim dajanjem v promet v Republiki Sloveniji mora
proizvajalec oziroma uvoznik za mineralno gnojilo, ki ne izpolnjuje pogojev iz
Uredbe 2003/2003/ES, pridobiti dovoljenje pristojnega organa.
(2) Dovoljenje iz prejšnjega odstavka ni potrebno, če
mineralno gnojilo izpolnjuje pogoje iz Uredbe 2003/2003/ES.
6. člen
(zahteva za izdajo dovoljenja)
(1) Zahteva za izdajo dovoljenja za promet z mineralnim
gnojilom, ki ne izpolnjuje pogojev iz Uredbe 2003/2003/ES, mora vsebovati:
-       
podatke o proizvajalcu oziroma uvozniku (firma in sedež, dokazilo o
vpisu dejavnosti v register);
-       
podatke o vrsti in trgovskem imenu proizvoda;
-       
sestavo z navedbo vsebnosti hranil, težkih kovin in drugih snovi, ki jih
proizvod vsebuje;
-       
opis glavnih uporabljenih surovin in njihov izvor;
-       
opis proizvodnega procesa.
(2) Na podlagi podatkov iz prejšnjega odstavka, iz katerih
izhaja, da mineralno gnojilo izpolnjuje pogoje iz predpisa, ki ureja minimalno kakovost
za mineralna gnojila, izda minister odločbo, s katero dovoli promet z
mineralnim gnojilom.
(3) Če proizvod, za katerega je vložena zahteva za izdajo
dovoljenja za promet z mineralnim gnojilom, ne izpolnjuje pogojev iz predpisa,
ki ureja minimalno kakovost za mineralna gnojila, se zahteva zavrne. Ta
proizvod se v prometu ne sme označiti kot mineralno gnojilo.
7. člen
(prepoved ali omejitev proizvodnje, uvoza, dajanja na trg in
uporabe)
Če glede na tehnična in znanstvena spoznanja obstaja
utemeljen sum, da je gnojilo ali surovine za gnojilo, ki je že v prometu,
nevarno za zdravje ali varnost ljudi ali okolja oziroma se z analizo ugotovi
preseženo vsebnost težkih kovin ali drugih škodljivih snovi, pristojni organ
odredi prepoved ali omejitev proizvodnje, uvoza, dajanja na trg, uporabo ter
umik tega gnojila s trga in iz skladišč kmetijskih gospodarstev. O tem odloči
pristojni organ z odločbo, ki jo izda po uradni dolžnosti. Pritožba zoper to
odločbo ne zadrži njene izvršitve.
8. člen
(označevanje)
(1) Mineralna gnojila v prometu so lahko označena z oznako
»GNOJILO ES« le, če izpolnjujejo pogoje iz Uredbe 2003/2003/ES. Označevanje teh
gnojil mora biti tudi v slovenskem jeziku in zajema podatke, ki se nanašajo na
označevanje, določene z Uredbo 2003/2003/ES.
(2) Mineralna gnojila, ki so v prometu na območju Republike
Slovenije in ne izpolnjujejo pogojev iz Uredbe 2003/2003/ES, morajo biti
označena tudi v slovenskem jeziku. Ta označba vsebuje številko dovoljenja za
promet in podatke, ki se nanašajo na označevanje, določene z Uredbo
2003/2003/ES, razen oznake »GNOJILO ES«.
(3) Če je mineralno gnojilo, ki ne izpolnjuje pogojev iz
Uredbe 2003/2003/ES, dano v promet kot pakirano mineralno gnojilo, morajo biti
podatki iz prejšnjega odstavka odtisnjeni ali kako drugače pritrjeni na
embalažo.
(4) Če je mineralno gnojilo, ki ne izpolnjuje pogojev iz
Uredbe 2003/2003/ES, v prometu v razsutem stanju, morajo biti podatki iz
drugega odstavka tega člena navedeni v spremni dokumentaciji.
(5) Če je mineralno gnojilo, ki ne izpolnjuje pogojev iz
Uredbe 2003/2003/ES, pakirano v embalaži nad 100 kg, so podatki iz drugega
odstavka tega člena navedeni le v spremni dokumentaciji.
(6) Embalaža oziroma zapiralni sistem ali plomba na
mineralnem gnojilu, ki ne izpolnjuje pogojev iz Uredbe 2003/2003/ES, mora biti
narejena tako, da nastanejo pri odpiranju vidne nepopravljive spremembe.
(7) Podatki na mineralnem gnojilu, ki ne izpolnjuje pogojev
iz Uredbe 2003/2003/ES, morajo biti na embalaži in v spremni dokumentaciji
navedeni jasno in čitljivo ter na način, da jih ni mogoče izbrisati ali
odstraniti.
9. člen
(mineralna gnojila iz amonijevega nitrata z visoko
vsebnostjo dušika)
(1) Proizvajalec mora pristojnemu organu v skladu s Prilogo
III Uredbe 2003/2003/ES, predložiti dokazilo o uspešno opravljenem preskusu
odpornosti mineralnega gnojila iz amonijevega nitrata z visoko vsebnostjo
dušika proti eksplozivnosti.
(2) Z namenom, da se zagotovi sledljivost mineralnih gnojil
iz amonijevega nitrata z visoko vsebnostjo dušika, ki ne izpolnjujejo pogojev
iz Uredbe 2003/2003/ES in se dajejo v promet v Republiki Sloveniji, mora vsak
proizvajalec oziroma uvoznik tega mineralnega gnojila, voditi evidenco, ki
vsebuje naslednje podatke:
-       
ime in naslov oziroma firmo in sedež proizvajalca mineralnega gnojila
oziroma glavnih sestavin za tako gnojilo,
-       
trgovsko ime mineralnega gnojila oziroma navedbo glavnih sestavin za
tako gnojilo,
-       
proizvedene količine oziroma količine dane na trg,
-       
rezultate preskusov o uspešno opravljeni odpornosti mineralnega gnojila
iz amonijevega nitrata z visoko vsebnostjo dušika proti eksplozivnosti v skladu
s Prilogo III Uredbe 2003/2003/ES.
(3) Evidenca iz prejšnjega odstavka mora biti na razpolago
ves čas, ko se to gnojilo daje v promet, in še najmanj dve leti po prenehanju
dajanja tega gnojila v promet.
(4) Mineralno gnojilo iz amonijevega nitrata z visoko
vsebnostjo dušika, ki ne izpolnjuje pogojev iz Uredbe 2003/2003/ES, se sme dati
v promet končnim potrošnikom samo pakirano.
(5) Dokazilo iz četrte alinee drugega odstavka tega člena
mora proizvajalec oziroma uvoznik predložiti pristojnemu organu najmanj pet dni
pred dajanjem tega mineralnega gnojila v promet.
10. člen
(naloge pristojnega organa)
Pristojni organ v zvezi z izvajanjem Uredbe 2003/2003/ES
opravlja zlasti naslednje naloge:
1.     
začasno prepove dajanje na trg določenega gnojila ES iz prvega odstavka
15. člena Uredbe 2003/2003/ES;
2.     
obvešča države članice ES in Komisijo o začasni prepovedi dajanja na trg
določenega gnojila ES iz prvega odstavka 15. člena Uredbe 2003/2003/ES;
3.     
obvešča Komisijo o spremembah glede odobrenih laboratorijev na območju
Republike Slovenije v skladu z Uredbo 2003/2003/ES;
4.     
obvešča Komisijo o sprejemu in spremembah nacionalnih predpisov, sprejetih
na podlagi Uredbe 2003/2003/ES.
11. člen
(nadzor)
(1) Nadzor nad izvajanjem Uredbe 2003/2003/ES, tega zakona in
predpisov, izdanih na njegovi podlagi, opravlja kmetijska inšpektorica oziroma
kmetijski inšpektor (v nadaljnjem besedilu: kmetijski inšpektor).
(2) Pritožba zoper odločbo kmetijskega inšpektorja po tem
zakonu ne zadrži njene izvršitve.
12. člen
(odvzem vzorca in analiza)
(1) Kemijske analize vzorcev za potrebe inšpekcijskega
nadzora opravlja laboratorij, ki ga pooblasti minister. Minister lahko
pooblasti laboratorij, če ta izpolnjuje naslednje pogoje:
1.     
je registriran za dejavnost opravljanja kemijskih analiz;
2.     
je iz pisne dokumentacije laboratorija razvidno, da njegova dejavnost
opravljanja kemijskih analiz ni odvisna od komercialnih poslov, ki bi lahko
ogrozili njegovo neodvisnost, nepristranskost in poštenost in je razvidna
hierarhija odgovornosti zaposlenih;
3.     
ima izdelan poslovnik kakovosti, iz katerega je razviden njegov sistem
kakovosti ter dokumenti, vezani na izvajanje preskusov;
4.     
je tehnično usposobljen in ima ustrezno opremo glede na vrsto
dejavnosti;
5.     
ima uvedene preskusne metode;
6.     
sodeluje v medlaboratorijskih primerjalnih preskusih;
7.     
ima osebje z ustrezno strokovno izobrazbo ter zaposleno najmanj eno
osebo z visokošolsko izobrazbo ustrezne smeri glede na vrsto dejavnosti;
8.     
uporablja mednarodno priznane (standardne, referenčne, itd.) in ustrezno
validirane preskusne metode.
(2) V postopku inšpekcijskega nadzora nad prometom mineralnih
gnojil kmetijski inšpektor odvzame vzorec, ki ga razdeli na dva enaka dela. En
del vzorca pošlje v analizo laboratoriju iz prejšnjega odstavka, ki v 15 dneh
od prejema vzorca izdela in pošlje inšpektorju izvid analize, drugi del vzorca
hrani laboratorij za potrebe ponovne analize.
(3) Če se stranka v postopku inšpekcijskega nadzora z izvidom
analize ne strinja, lahko v 15 dneh od prejema izvida analize zahteva ponovno
analizo, ki se opravi v drugem pooblaščenem ali akreditiranem laboratoriju za
opravljanje analiz mineralnih gnojil. Ponovno analizo vzorca lahko zahteva tudi
kmetijski inšpektor. Če sta izvida analize in ponovne analize različna, velja
izvid ponovne analize.
(4) Če se pri laboratorijskem preverjanju ugotovi, da
mineralno gnojilo ne izpolnjuje predpisanih pogojev glede kakovosti, plača
stroške laboratorijske analize proizvajalec oziroma uvoznik.
13. člen
(pooblastila kmetijskega inšpektorja)
Kmetijski inšpektor ima na podlagi tega zakona in predpisov,
izdanih na njegovi podlagi, naslednja pooblastila:
-       
preverja izpolnjevanje predpisanih pogojev glede kakovosti mineralnih
gnojil v prometu;
-       
preverja, ali so mineralna gnojila v prometu označena na predpisan
način;
-       
jemlje vzorce mineralnih gnojil iz skladišč, vozil in od drugod ter jih
pošilja pooblaščenemu laboratoriju v analizo;
-       
pregleduje poslovne in skladiščne prostore, poslovne knjige in druge
listine;
-       
preverja evidenco proizvajalca o izvoru mineralnih gnojil;
-       
preverja evidence in pravilnost posredovanih podatkov z dokumentacijo o
proizvedenih, prodanih in nabavljenih količinah mineralnih gnojil iz
amonijevega nitrata z visoko vsebnostjo dušika;
-       
opravlja druga potrebna dejanja za izvajanje tega zakona.
14. člen
(ukrepi kmetijskega inšpektorja)
Kmetijski inšpektor lahko pri izvajanju nadzora po tem zakonu
odredi naslednje ukrepe:
-       
naloži proizvajalcu oziroma uvozniku mineralnih gnojil odpravo
pomanjkljivosti oziroma nepravilnosti glede kakovosti, označevanja in drugih
pogojev, ki jih mora izpolnjevati mineralno gnojilo;
-       
prepove promet z mineralnim gnojilom, če ne izpolnjuje pogojev iz Uredbe
2003/2003/ES oziroma zanj ni izdano ustrezno dovoljenje;
-       
prepove uporabo oznake »GNOJILO ES«, če mineralno gnojilo ne izpolnjuje
pogojev iz Uredbe 2003/2003/ES;
-       
prepove promet z mineralnim gnojilom, če ne izpolnjuje predpisanih
pogojev za minimalno kakovost mineralnega gnojila;
-       
prepove promet z mineralnim gnojilom, če vsebuje preseženo predpisano
najvišjo vsebnost težkih kovin oziroma nevarnih snovi;
-       
naloži proizvajalcu mineralnih gnojil odpravo pomanjkljivosti glede
vodenja evidence o izvoru;
-       
naloži proizvajalcu oziroma uvozniku mineralnih gnojil iz amonijevega
nitrata z visoko vsebnostjo dušika odpravo pomanjkljivosti glede obveščanja in
vodenja evidence;
-       
odredi druge potrebne ukrepe za izvajanje tega zakona.
15. člen
(globe pravnih oseb in samostojnih podjetnikov posameznikov)
(1) Z globo od 200.000 tolarjev do 5.000.000 tolarjev se za
prekršek kaznuje pravna oseba, ki mineralna gnojila proizvaja ali uvaža:
-       
če mineralno gnojilo v prometu, ki je označeno kot »GNOJILO ES« ni v
seznamu iz Priloge I Uredbe 2003/2003/ES in ni v skladu s pogoji, določenimi v
tej uredbi; (3. člen Uredbe 2003/2003/ES);
-       
če ne hrani evidence o izvoru mineralnih gnojil, označenih z oznako
»GNOJILO ES« (8. člen Uredbe 2003/2003/ES);
-       
če na embalaži, etiketah in spremnih dokumentih mineralnega gnojila,
označenega z oznako »GNOJILO ES«, niso navedene oznake iz 9. člena Uredbe
2003/2003/ES (9. člena Uredbe 2003/2003/ES);
-       
če embalaža na pakiranih gnojilih ES ni zaprta na tak način, da se
zapiralna plomba ali embalaža pri odpiranju nepopravljivo poškoduje (12. člen
Uredbe 2003/2003/ES);
-       
če vsebnost hranil v gnojilih ES ni v skladu z dovoljenimi odstopanji iz
Priloge II Uredbe 2003/2003/ES (prvi odstavek 13. člena Uredbe 2003/2003/ES);
-       
če mineralnega gnojila, označenega z oznako »GNOJILO ES«, ne umakne iz
prometa oziroma ne upošteva pogojev, ki jih določi pristojni organ (prvi
odstavek 15. člena Uredbe 2003/2003/ES);
-       
če ne hrani evidence mineralnih gnojil iz amonijevega nitrata z visoko
vsebnostjo dušika, označenih z oznako »GNOJILO ES« (tretji odstavek 26. člena
Uredbe 2003/2003/ES);
-       
če ne predloži pristojnemu organu rezultatov preskusov proti
eksplozivnosti vsaj 5 dni pred začetkom dajanja mineralnih gnojil iz
amonijevega nitrata z visoko vsebnostjo dušika, označenih z oznako »GNOJILO
ES«, v promet (27. člen Uredbe 2003/2003/ES);
-       
če mineralno gnojilo v prometu, ki ne izpolnjuje pogojev iz Uredbe
2003/2003/ES, ne izpolnjuje predpisanih pogojev glede minimalne kakovosti
(drugi odstavek 4. člena);
-       
če daje mineralna gnojila, ki ne izpolnjujejo pogojev iz Uredbe
2003/2003/ES, v promet brez predpisanega dovoljenja (prvi odstavek 5. člen);
-       
če mineralnega gnojila, ki ne izpolnjuje pogojev iz Uredbe 2003/2003/ES,
ne umakne iz prometa ali ne omeji proizvodnje, uvoza, dajanja v promet tega
gnojila, za katero je bila izdana odločba pristojnega organa (7. člen);
-       
če mineralno gnojilo v prometu, označeno z oznako »GNOJILO ES«, ni
označeno v slovenskem jeziku (prvi odstavek 8. člena);
-       
če mineralno gnojilo, ki je v prometu na območju Republike Slovenije in
ne izpolnjuje pogojev iz Uredbe 2003/2003/ES, ni označeno na predpisan način
(drugi do peti odstavek 8. člena);
-       
če embalaža oziroma zapiralni sistem ali plomba ni narejena tako, da pri
odpiranju ne nastanejo vidne nepopravljive spremembe (šesti odstavek 8. člena);
-       
če podatki na embalaži in spremni dokumentaciji niso navedeni jasno in
čitljivo ter na način, da jih ni mogoče izbrisati ali odstraniti (sedmi
odstavek 8. člena);
-       
če ne hrani evidence mineralnih gnojil iz amonijevega nitrata z visoko
vsebnostjo dušika (drugi odstavek 9. člena);
-       
če ne predloži pristojnemu organu rezultatov preskusov proti
eksplozivnosti vsaj 5 dni pred začetkom dajanja mineralnih gnojil iz
amonijevega nitrata z visoko vsebnostjo dušika, ki niso označena »GNOJILO ES«,
v promet (peti odstavek 9. člena).
(2) Z globo od 150.000 tolarjev do 3.000.000 tolarjev se za
prekršek kaznuje samostojni podjetnik posameznik, če stori dejanje iz
prejšnjega odstavka.
(3) Z globo od 50.000 tolarjev do 500.000 tolarjev se za
prekršek kaznuje tudi odgovorna oseba pravne osebe in odgovorna oseba
samostojnega podjetnika posameznika, če stori dejanje iz prvega odstavka tega
člena.
16. člen
(globe za pravne osebe in samostojne podjetnike posameznike)
(1) Z globo 150.000 tolarjev do 1.500.000 tolarjev se za
prekršek kaznuje pravna oseba:
-       
če končnim uporabnikom daje na voljo nepakirana mineralna gnojila iz
amonijevega nitrata z visoko vsebnostjo dušika (28. člen Uredbe 2003/2003/ES);
-       
če končnim potrošnikom daje v promet nepakirano mineralno gnojilo iz
amonijevega nitrata z visoko vsebnostjo dušika, ki ne izpolnjuje pogojev iz
Uredbe 2003/2003/ES, (četrti odstavek 9. člena);
-       
če v roku ne predloži rezultatov preskusov o odpornosti proti
eksplozivnosti mineralnega gnojila iz amonijevega nitrata z visoko vsebnostjo
dušika (27. člen Uredbe 2003/2003/ES);
-       
če v roku ne predloži rezultatov preskusov o odpornosti proti
eksplozivnosti mineralnega gnojila iz amonijevega nitrata z visoko vsebnostjo
dušika, ki ne izpolnjuje pogojev iz Uredbe 2003/2003/ES (četrta alinea drugega
odstavka 9. člena).
(2) Z globo 100.000 tolarjev do 2.000.000 tolarjev se za
prekršek kaznuje samostojni podjetnik posameznik, če stori dejanje iz
prejšnjega odstavka.
(3) Z globo 25.000 tolarjev do 250.000 tolarjev se za
prekršek kaznuje tudi odgovorna oseba pravne osebe in odgovorna oseba
samostojnega podjetnika posameznika, če stori dejanje iz prvega odstavka tega
člena.

Zakon o mineralnih gnojilih – ZMinG-1 (Uradni
list RS, št. 29/06) vsebuje naslednje prehodne in
končne določbe:
»PREHODNE IN KONČNE DOLOČBE
17. člen
(prehodne določbe)
(1) Minister izda predpis iz tretjega odstavka 4. člena tega
zakona najkasneje v devetih mesecih od uveljavitve tega zakona.
(2) Za mineralna gnojila, za katera je bilo izdano dovoljenje
za promet mineralnih gnojil na podlagi Zakona o mineralnih gnojilih (Uradni
list RS, št. 58/02) in Pravilnika o kakovosti mineralnih gnojil (Uradni list
RS, št. 16/03), pristojni organ po uradni dolžnosti v enem letu po uveljavitvi
predpisa iz drugega odstavka 4. člena tega zakona preveri izpolnjevanje pogojev
za minimalno kakovost mineralnih gnojil po tem zakonu. Mineralna gnojila, ki se
jim v tem postopku spremenijo oznake na etiketi, so lahko v prometu s staro
etiketo do odprodaje obstoječih zalog.
(3) Do pridobitve pooblastila iz prvega odstavka 12. člena
tega zakona analize v Republiki Sloveniji opravljajo zavodi, določeni z Odločbo
o določitvi zavodov za analiziranje umetnih gnojil za območje SR Slovenije
(Uradni list SRS, št. 1/65).
18. člen
(predpisi, ki prenehajo
veljati)
(1) Z dnem uveljavitve tega zakona prenehajo veljati Zakon o
mineralnih gnojilih (Uradni list RS, št. 58/02), Pravilnik o kakovosti
mineralnih gnojil (Uradni list RS, št. 16/03) in Pravilnik o pogojih glede kakovosti,
metod preskušanja in postopkov za določitev lastnosti amon-nitratnih gnojil
(Uradni list RS, št. 16/03).
(2) Pravilnik o kakovosti mineralnih gnojil (Uradni list RS,
št. 16/03) se uporablja do uveljavitve predpisa iz tretjega odstavka 4. člena tega
zakona.
19. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah določenih
zakonov na področju varne hrane, veterinarstva in varstva rastlin – ZdZPVHVVR
(Uradni list RS, št. 90/12) vsebuje naslednjo končno določbo:
»49. člen
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2013. 
Glede vprašanj, ki jih ureja ta zakon, se do začetka njegove
uporabe uporabljajo določbe Zakona o kmetijstvu (Uradni list RS, št. 45/08 in
57/12), Zakona o vinu (Uradni list RS, št. 105/06 in 72/11); Zakona o
živinoreji (Uradni list RS, št. 18/02, 110/02 – ZUreP-1, 110/02 – ZGO-1 in
45/04 – ZdZPKG); Zakona o veterinarstvu (Uradni list RS, št. 33/01, 110/02 –
ZGO-1, 45/04 – ZdZPKG, 62/04 – odločba US in 93/05 – ZVMS); Zakona o
veterinarskih merilih skladnosti (Uradni list RS, št. 93/05); Zakona o krmi
(Uradni list RS, št. 127/06); Zakona o semenskem materialu kmetijskih rastlin
(Uradni list RS, št. 25/05 – uradno prečiščeno besedilo, 41/09 in 32/12);
Zakona o varstvu novih sort rastlin (Uradni list RS, št. 113/06 – uradno
prečiščeno besedilo); Zakona o mineralnih gnojilih (Uradni list RS, št. 29/06);
Zakona o ravnanju z gensko spremenjenimi organizmi (Uradni list RS, št. 23/05 –
uradno prečiščeno besedilo in 21/10).«. 