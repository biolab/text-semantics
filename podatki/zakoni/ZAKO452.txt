1. člen
Ta zakon ureja lastninjenje nepremičnih kulturnih spomenikov (v
nadaljevanju: spomenikov) in naravnih znamenitosti (v nadaljevanju: znamenitosti),
ki so družbena lastnina v sredstvih podjetij in drugih pravnih oseb.
2. člen
Spomeniki, ki so družbena lastnina v sredstvih podjetij in
nimajo takih spomeniških lastnosti, da bi bilo utemeljeno zagotoviti njihovo
prezentacijo kot registrirano kulturno dejavnost, se lastninijo v skladu z
zakonom o lastninskem preoblikovanju podjetij.
Spomeniki iz prejšnjega odstavka, ki so družbena lastnina v
sredstvih drugih pravnih oseb, razen spomenikov, ki se v postopku
denacionalizacije vrnejo v naravi, postanejo na dan uveljavitve tega zakona
njihova last.
O tem, ali ima spomenik spomeniške lastnosti iz prvega in
drugega odstavka tega člena, odloči minister, pristojen za kulturo.
3. člen
Ministrstvo, pristojno za kulturo, določi v postopku lastninjenja
dolžnosti podjetja oziroma lastnika iz prejšnjega člena v zvezi z
zagotavljanjem javne dostopnosti spomenika in v zvezi s pravicami strokovnih
organizacij glede preučevanja in prezentacije spomenika.
Dolžnosti podjetja oziroma lastnika iz prejšnjega odstavka morajo
biti določene tako, da ne posegajo bistveno v opravljanje gospodarske
dejavnosti.
4. člen
Z dnem uveljavitve tega zakona preidejo v last države spomeniki,
ki so družbena lastnina v sredstvih podjetij ter drugih pravnih oseb in imajo
take spomeniške lastnosti, da bi bilo utemeljeno zagotoviti njihovo
prezentacijo kot registrirano kulturno dejavnost. 
V last države preidejo tudi stvari, ki služijo upravljanju, rabi,
vzdrževanju ali varstvu spomenika.
5. člen
Z dnem uveljavitve tega zakona preidejo v last države znamenitosti,
ki so družbena lastnina v sredstvih podjetij in drugih pravnih oseb, in sicer v
delu, ki ne obsega naravnega javnega dobra ali naravnega vira.
Prejšnji odstavek se ne uporablja za stvari, razen za zemljišča,
podjetij, ki opravljajo turistično dejavnost in katerih nepremičnine se
nahajajo na območju Triglavskega narodnega parka ter se lastninijo v skladu s
posebnim zakonom. 
V last države preidejo tudi stvari, ki služijo upravljanju, rabi,
vzdrževanju ali varstvu naravnih znamenitosti. 
Pri upravljanju, rabi in izkoriščanju znamenitosti se uporabljajo
določbe predpisov, ki se nanašajo na varstvo naravnih dobrin.
6. člen
Do uveljavitve zakonodaje na področju varstva naravne in
kulturne dediščine upravljajo spomenike in znamenitosti iz 4. in 5. člena tega
zakona podjetja in druge pravne osebe, ki so z njimi upravljale na dan
uveljavitve tega zakona, na podlagi predpisa ali pravnomočnega akta. 
Sredstva podjetij in drugih pravnih oseb, ki so bila do uveljavitve
tega zakona vložena v spomenike, znamenitosti in stvari, ki služijo
upravljanju, rabi, vzdrževanju ali varstvu, ter način njihovega vračila, se
določijo v pogodbi o uporabi, med državo ter podjetji in drugimi pravnimi
osebami. 
Pri določanju višine teh sredstev na osnovi pogodbe, se upošteva
tista vlaganja, ki so pomenila trajno povečanje vrednosti in tista, ki so bila
višja od pridobljenih koristi iz gospodarjenja oziroma iz uporabe teh
spomenikov ali znamenitosti.
7. člen
Vlada Republike Slovenije v roku štirih mesecev od uveljavitve
tega zakona s posebnim sklepom ugotovi, kateri spomeniki, znamenitosti in
stvari iz drugega odstavka 4. člena in tretjega odstavka 5. člena, so po tem
zakonu postali last države. Sklep se objavi v Uradnem listu Republike
Slovenije.
Ministrstvo, pristojno za kulturo, in ministrstvo, pristojno za
okolje in prostor, izdata podjetjem in drugim pravnim osebam, na osnovi sklepa
iz prejšnjega odstavka, odločbo za spomenike in znamenitosti ter stvari iz prejšnjega
odstavka tega člena.
8. člen
Kulturni spomeniki, ki so bili izločeni iz otvoritvenih bilanc
družbenih podjetij v postopku lastninskega preoblikovanja in nimajo takšnih
spomeniških lastnosti, da bi bilo potrebno zagotoviti njihovo prezentacijo kot
registrirano kulturno dejavnost, se na predlog teh podjetij naknadno lastninijo
pod pogoji tega zakona in zakona o lastninskem preoblikovanju podjetij. 
Predlog iz prejšnjega odstavka morajo vložiti najkasneje v
roku dveh mesecev od uveljavitve sklepa iz 7. člena tega zakona.
9. člen
Ta zakon začne veljati naslednji dan po objavi v Uradnem listu
Republike Slovenije.
Št. 300-01/95-25/1
Ljubljana, dne 13. marca 1996.
Predsednik
Državnega zbora
Republike Slovenije
Jožef Školč l. r.