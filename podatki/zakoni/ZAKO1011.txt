1. člen
Ta zakon določa način zagotavljanja in
uporabe sredstev, namenjenih za graditev državnih cest določenih v nacionalnem
programu izgradnje avtocest v Republiki Sloveniji.
2. člen
(1) V proračunu Republike Slovenije se
namensko zagotavljajo sredstva za graditev državnih cest iz prejšnjega člena.
(2) Sredstva iz prejšnjega odstavka se zagotovijo
v proračunu Republike Slovenije za leto 2003 najmanj v znesku 37.000 mio
tolarjev in v letih po letu 2003 najmanj v znesku, ki je realno enak znesku za
leto 2003.
3. člen
Sredstva zagotovljena na način iz
prejšnjega člena, zagotavljajo delež Republike Slovenije v okviru celotnega
programa financiranja graditve državnih cest iz 1. člena tega zakona do skupne vrednosti sredstev, ki je
določena v nacionalnem programu izgradnje avtocest v Republiki Sloveniji.
S tem zakonom zagotovljena namenska sredstva
se uporabljajo za:
-       
pripravo projektne dokumentacije,
-       
pridobitev dovoljenj za posege v prostor in gradnjo,
-       
odkupe zemljišč,
-       
plačila odškodnin in drugih stroškov v zvezi s pripravo na gradnjo,
-       
gradnjo in rekonstrukcijo državnih cest iz 1. člena tega zakona,
-       
po letu 1999 tudi za poplačilo obveznosti iz najetih kreditov za gradnjo
državnih cest iz nacionalnega programa izgradnje avtocest.
4. člen
(1) Zagotovljena namenska sredstva v
proračunu Republike Slovenije iz 2. člena tega zakona, ministrstvo, pristojno
za finance, nakazuje na račun DARS d.d. po odredbi pooblaščene osebe
ministrstva, pristojnega za promet, na podlagi pisnega zahtevka DARS d.d.
(2) DARS d.d. daje pisni zahtevek za
črpanje s tem zakonom zagotovljenih sredstev, za plačilo opravljenega dela, v
okviru sprejetega letnega plana razvoja in vzdrževanja avtocest ter finančnega
načrta DARS d.d. na osnovi dokumentacije, ki jo predpiše minister, pristojen za
promet.
(3) Če letni plan razvoja in vzdrževanja
avtocest ni sprejet do 1. januarja tekočega leta, lahko DARS d.d. da pisni
zahtevek za črpanje s tem zakonom zagotovljenih sredstev, za plačilo
opravljenega dela, na podlagi začasnega finančnega načrta DARS d.d., ki mora
biti usklajen z nacionalnim programom izgradnje avtocest za to leto.
(4) Ministrstvo, pristojno za promet,
preveri utemeljenost zahtevka DARS d.d., iz drugega oziroma tretjega odstavka
tega člena glede na sprejeti letni plan razvoja avtocest oziroma finančni
načrt, kakor tudi glede upoštevanja predpisov, ki urejajo pripravo
investicijske dokumentacije in spremljanje investicij.
5. člen
Vlada Republike Slovenije enkrat letno
poroča Državnemu zboru Republike Slovenije o namenski porabi sredstev iz 2.
člena tega zakona.
6. člen
V letu 1998 se zagotovijo sredstva iz davka
od prometa motornih bencinov in dieselskih goriv za namene iz drugega odstavka
3. člena tega zakona v višini 28.300 mio tolarjev, v skladu s sprejetim
finančnim načrtom Družbe za avtoceste v Republiki Sloveniji d.d.

Zakon o zagotovitvi namenskih sredstev za
graditev državnih cest, določenih v nacionalnem programu izgradnje avtocest v Republiki
Sloveniji – ZZNSGC (Uradni list RS, št. 57/98)
vsebuje naslednji končni določbi:
»7. člen
Z dnem uveljavitve tega zakona preneha
veljati zakon o zagotovitvi namenskih sredstev za gradnjo avtocestnega omrežja
v Republiki Sloveniji (Uradni list RS, št. 46/93).
8. člen
Ta zakon začne veljati naslednji dan po
objavi v Uradnem listu RS.«.

Zakon o spremembah zakona o zagotovitvi
namenskih sredstev za graditev državnih cest, določenih v nacionalnem programu
izgradnje avtocest v Republiki Sloveniji
– ZZNSGC-A (Uradni list RS, št. 18/02)
vsebuje naslednjo končno določbo:
»6. člen
Ta zakon začne veljati naslednji dan po
objavi Uradnem listu Republike Slovenije.«.