I. SPLOŠNE DOLOČBE
1. člen
(vsebina in namen zakona)
(1) Ta zakon določa interventne ukrepe za zagotovitev
finančne stabilnosti javnih zdravstvenih zavodov, katerih ustanovitelj je
Republika Slovenija in opravljajo zdravstveno dejavnost na sekundarni in
terciarni ravni (v nadaljnjem besedilu: javni zdravstveni zavod).
(2) Ukrepi iz prejšnjega odstavka so:
-       
enkratni ukrepi za finančno sanacijo poslovanja javnih zdravstvenih
zavodov in
-       
sanacija javnih zdravstvenih zavodov.
II. ENKRATNI UKREPI ZA FINANČNO SANACIJO POSLOVANJA JAVNIH
ZDRAVSTVENIH ZAVODOV
2. člen
(ukrepi)
Enkratni ukrepi za finančno sanacijo poslovanja javnih
zdravstvenih zavodov v skladu z drugim odstavkom 49. člena Zakon o zavodih
(Uradni list RS, št. 12/91, 8/96, 36/00 – ZPDZC in 127/06 – ZJZP)
zajemajo:
-       
zagotovitev sredstev državnega proračuna za pokrivanje presežkov
odhodkov nad prihodki javnih zdravstvenih zavodov iz preteklih let,
-       
odpis neplačanih terjatev Ministrstva za zdravje (v nadaljnjem besedilu:
ministrstvo) iz naslova združevanja amortizacije in
-       
spremembo plačilnih rokov za javne zdravstvene zavode.
3. člen
(viri sredstev in način njihovega zagotavljanja)
Sredstva za izvedbo ukrepa iz prve alineje prejšnjega člena se
zagotovijo v proračunu Republike Slovenije za leto 2017.
4. člen
(pokrivanje presežkov odhodkov nad prihodki iz preteklih
let)
(1) Pokrivanje presežkov odhodkov nad prihodki iz preteklih let
iz naslova javne službe se izvede za javne zdravstvene zavode, ki na dan
31. december 2016 v bilanci stanja izkazujejo presežek odhodkov nad
prihodki.
(2) Pokrivanje presežkov odhodkov nad prihodki iz preteklih let
iz prejšnjega odstavka se izvede z zagotovitvijo enkratnega transfera iz
državnega proračuna v višini 80 % stanja presežkov odhodkov nad prihodki iz
preteklih let na dan 31. decembra 2016.
(3) Transferna sredstva se posameznemu javnemu zdravstvenemu zavodu
dodelijo na podlagi vloge iz 5. člena tega zakona.
(4) Javni zdravstveni zavod prejeta sredstva izkaže med
drugimi prihodki.
5. člen
(vloga za izvedbo enkratnega transfera za pokritje presežkov
odhodkov nad prihodki iz preteklih let)
(1) Ministrstvo pripravi enotno vlogo za javne zdravstvene
zavode za izvedbo enkratnega transfera za pokritje presežkov odhodkov nad
prihodki iz preteklih let (v nadaljnjem besedilu: vloga).
(2) Vloga vsebuje navedbo višine presežkov odhodkov nad
prihodki iz preteklih let na dan 31. december 2016 in izjavo, da
pokrivanje presežka odhodkov nad prihodki ni mogoče pokriti iz drugih
razpoložljivih sredstev zavoda ter poročilo o izvedeni notranji reviziji
poslovanja za leto 2016.
(3) Javni zdravstveni zavod ministrstvu predloži vlogo po
predhodni potrditvi na svetu zavoda.
(4) O pokritju presežkov odhodkov nad prihodki iz preteklih let
na predlog ministrstva odloči Vlada Republike Slovenije (v nadaljnjem besedilu:
vlada). Transfer sredstev na podlagi sklepa vlade izvede ministrstvo.
6. člen
(odpis neplačanih terjatev iz naslova združevanja
amortizacije)
(1) Ne glede na določbe zakona, ki ureja javne finance, in
zakona, ki ureja računovodstvo, Republika Slovenija odpiše neplačane terjatve
javnim zdravstvenim zavodom iz naslova združevanja amortizacije, ki so nastale
pred sprejetjem Zakona o investicijah v javne zdravstvene zavode, katerih
ustanovitelj je Republika Slovenija (Uradni list RS, št. 90/15).
(2) Odpis terjatev iz prejšnjega odstavka se evidentira le na
kontih bilance stanja državnega proračuna, v poslovnih izkazih javnega
zdravstvenega zavoda se prevzeta obveznost izkaže kot prevrednotovalni
prihodek.
7. člen
(namenska uporaba sredstev, pridobljenih na podlagi tega
zakona)
(1) Javni zdravstveni zavodi enkratna transferna sredstva za
pokrivanje presežkov odhodkov nad prihodki iz preteklih let lahko namenijo le
za:
-       
plačilo zapadlih neplačanih obveznosti do dobaviteljev za dobavljeno
blago in opravljene storitve, ki izhajajo iz naslova opravljanja javne službe
po starosti zapadlosti,
-       
plačilo posojil v okviru enotnega zakladniškega računa države in do
komercialnih bank, najetih za financiranje tekoče likvidnosti.
(2) Če javni zdravstveni zavod sredstev iz tega zakona ne
porabi v skladu s tem členom, vrne sredstva v proračun Republike Slovenije v 15
dneh.
8. člen
(obveznost izvedbe revizije)
(1) Javni zdravstveni zavodi, ki so prejemniki transfernih
sredstev po tem zakonu, najkasneje do 31. maja 2018 izvedejo revizijo o
porabi sredstev v skladu s prejšnjim členom.
(2) Revizor o ugotovitvah revizije seznani ministrstvo v
desetih dneh po zaključku revizije.
(3) Če revizor ugotovi nepravilnosti podatkov, določenih v
vlogi iz drugega odstavka 5. člena tega zakona, ministrstvo zahteva vrnitev
porabljenih sredstev v proračun Republike Slovenije.
9. člen
(plačilni roki)
Ne glede na predpise, ki urejajo preprečevanje zamud pri
plačilih in predpise, ki urejajo izvrševanje proračuna, plačilni rok, kadar je
dolžnik javni zdravstveni zavod, ne sme biti daljši od 60 dni po prejemu listine,
ki je podlaga za izplačilo. Izjemoma je dogovorjeni rok za plačilo lahko daljši
od 60 dni, če je dolžina roka dogovorjena pisno in tak rok ne pomeni očitno
nepravičnega dogovora v skladu z 9. členom Zakona o preprečevanju zamud
pri plačilih (Uradni list RS, št. 57/12).
10. člen
(pozitiven poslovni izid iz poslovanja)
(1) Pozitiven poslovni izid iz poslovanja iz naslova ukrepov posameznega
javnega zdravstvenega zavoda iz tega poglavja javni zdravstveni zavod v celoti
nameni pokrivanju presežku odhodkov nad prihodki iz preteklih let.
(2) Če javni zdravstveni zavod sredstva iz pozitivnega izida
iz poslovanja v celoti ne nameni za pokrivanje presežka odhodkov nad prihodki
iz preteklih let, vrne sredstva v proračun Republike Slovenije v 15 dneh.
III. SANACIJA JAVNIH ZDRAVSTVENIH ZAVODOV
11. člen
(namen in pogoji sanacije)
(1) Sanacija javnih zdravstvenih zavodov se izvede v skladu s
posebnim projektom, ki ga z namenom zagotavljanja poslovne in plačilne
stabilnosti javnih zdravstvenih zavodov sprejme vlada.
(2) V javnih zdravstvenih zavodih, ki na dan
31. december 2016 v bilanci stanja izkazujejo presežek odhodkov na
prihodki, Vlada Republike Slovenije s sklepom uvede sanacijo in naloži, da
javni zdravstveni zavodi v sanaciji pripravijo sanacijske programe za zagotovitev
poslovne in plačilne stabilnosti, ki jih predhodno obravnava svet zavoda in na
predlog sanacijskega odbora potrdi ministrica ali minister, pristojen za
zdravje (v nadaljnjem besedilu: minister). Vlada sprejme sklep o zaključku
sanacije na predlog ministra.
(3) Sanacijski program vsebuje najmanj analizo stanja javnega
zdravstvenega zavoda in akcijski načrt ukrepov s terminskim planom na področju
plačilne sposobnosti, obvladovanja stroškov, prihodkov, poslovnih procesov,
izvajanja dejavnosti v okviru javne zdravstvene službe z možnostjo poslovnega
in strokovnega povezovanja, investicij, kadrov, obvladovanja čakalnih dob in
kakovosti in varnosti pacientov.
(4) Analiza stanja javnega zdravstvenega zavoda iz prejšnjega
odstavka vsebuje najmanj analizo vzpostavitve nadzora poslovanja, izvajanja
zdravstvenih programov, nastanka stroškov po vrstah stroškov, pogojev
financiranja in investiranja.
(5) Akcijski načrt ukrepov s terminskim planom iz tretjega
odstavka tega člena vsebuje najmanj:
1.     
merljive cilje in kazalnike,
2.     
aktivnosti in ukrepe za dosego ciljev ter odgovorne osebe za izvedbe
aktivnosti in ukrepov,
3.     
predvidene finančne učinke ukrepov,
4.     
roke za izvedbo aktivnosti,
5.     
odgovorne osebe za izvedbo sanacijskih ukrepov,
6.     
terminski plan izvedbe ukrepov, ki ne sme biti daljši od štirih let, in
dinamiko spremljanja izvajanja sanacijskega programa s strani sanacijskega
odbora iz 12. člena tega zakona.
(6) Potrjen sanacijski program je podlaga za sprejem letnih
programov dela in finančnih načrtov javnih zdravstvenih zavodov, vključno s
kadrovskimi načrti.
12. člen
(sanacijski odbor)
(1) Predsednika ali predsednico (v nadaljnjem besedilu:
predsednik) in šest članov ali članic (v nadaljnjem besedilu: član)
sanacijskega odbora (v nadaljnjem besedilu: člani sanacijskega odbora), kot
svoj strokovno-posvetovalni organ, imenuje minister.
(2) Ne glede na določbe zakona, ki ureja zdravstveno
dejavnost, in zakona, ki ureja javne zavode, aktov o ustanovitvi in statutov
javnega zdravstvenega zavoda, ki določajo pristojnost sveta zavoda, ima
sanacijski odbor v času izvedbe sanacije naslednje naloge:
1.     
priprava izhodišč za pripravo sanacijskega programa posameznega javnega
zdravstvenega zavoda,
2.     
vzpostavitev sistema nadzora nad izvajanjem sanacijskega programa
posameznega javnega zdravstvenega zavoda,
3.     
predlaganje potrditve in spremljanje izvajanja sanacijskega programa
javnega zdravstvenega zavoda,
4.     
predlaganje ministru razrešitev sanacijske uprave javnega zdravstvenega
zavoda iz 14. člena tega zakona,
5.     
obvesti ministrstvo, da so izpolnjeni cilji in namen izvedene sanacije.
(3) V sanacijski odbor se imenujejo strokovnjaki s področja ekonomike,
vodenja in upravljanja, prava, zdravstva, ki imajo strokovne, vodstvene,
organizacijske in druge sposobnosti za opravljanje nalog sanacijskega odbora.
13. člen
(delovanje sanacijskega odbora)
(1) Delo sanacijskega odbora vodi in organizira predsednik.
(2) Sanacijski odbor odločitve sprejema z večino vseh članov
sanacijskega odbora.
(3) Sredstva za delo sanacijskega odbora se zagotovijo v
proračunu Republike Slovenije.
(4) Tehnično in administrativno pomoč za člane sanacijskega odbora
opravlja ministrstvo.
(5) Posredni proračunski uporabniki s področja zdravstva
sanacijskemu odboru brezplačno zagotavljajo vse informacije, podatke in
analize, ki jih sanacijski odbor potrebuje za izvrševanje nalog.
(6) Sanacijski odbor vsake tri mesece o svojem delu in o
poteku sanacije v javnih zdravstvenih zavodih poroča ministrstvu. Ministrstvo
do konca maja tekočega leta za preteklo leto in do konca septembra tekočega leta
za prvih šest mesecev tekočega leta poroča vladi o poteku sanacije, izvedenih
nadzorih v skladu z določbo 15. člena tega zakona in revizijah v javnih
zdravstvenih zavodih iz 8. člena tega zakona.
14. člen
(sanacijska uprava)
(1) V javnih zdravstvenih zavodih, v katerih se uvede
sanacija v skladu s tem zakonom, z dnem uvedbe sanacije vodstva javnih
zdravstvenih zavodov za čas sanacije opravljajo delo kot sanacijska uprava s
pravicami in obveznostmi iz sklenjene pogodbe o zaposlitvi, če niso v nasprotju
s tem zakonom, ter pravicami in obveznostmi po tem zakonu.
(2) Sanacijsko upravo iz prejšnjega člena sestavljajo:
-       
direktor, strokovni direktor oziroma strokovni vodja in pomočnik
direktorja za področje zdravstvene nege v javnih zdravstvenih zavodih, katerega
letni prihodki dosegajo do 40 milijonov eurov;
-       
direktor, strokovni direktor oziroma strokovni vodja, pomočnik direktorja
za področje zdravstvene nege in pomočnik direktorja za pravne zadeve v javnih
zdravstvenih zavodih, katerega letni prihodki so višji od 40 milijonov eurov in
nižji od 100 milijonov eurov;
-       
direktor, strokovni direktor, pomočnik direktorja za področje zdravstvene
nege, pomočnik direktorja za pravne zadeve in pomočnik direktorja za ekonomske
zadeve v javnih zdravstvenih zavodih, katerega letni prihodki so višji 100
milijonov eurov.
(3) Poleg pristojnosti in nalog, ki jih določa zakon, ki
ureja zdravstveno dejavnost, in zakon, ki ureja javne zavode, ter akt o
ustanovitvi in statut javnega zdravstvenega zavoda, ima sanacijska uprava tudi
naslednje pristojnosti in naloge:
-       
pripravi sanacijski program skladno z izhodišči sanacijskega odbora in
-       
izvaja sanacijski program.
(4) Članica ali član sanacijske uprave (v nadaljnjem
besedilu: član sanacijske uprave) je lahko za delo na posebnem projektu za zagotavljanje
poslovne in plačilne stabilnosti javnih zdravstvenih zavodov iz prvega odstavka
11. člena tega zakona nagrajen z delovno uspešnostjo iz naslova povečanega
obsega dela, v skladu s predpisi, ki urejajo sistem plač v javnem sektorju.
(5) Poleg postopkov in razlogov za razrešitev vodstev javnih
zdravstvenih zavodov, ki jih določajo zakon, ki ureja javne zavode, in zakon,
ki ureja zdravstveno dejavnost, akti o ustanovitvi in statuti javnih
zdravstvenih zavodov, minister na predlog sanacijskega odbora krivdno razreši
sanacijsko upravo ali posameznega člana sanacijske uprave, če:
-       
ne pripravi sanacijskega programa iz 11. člena tega zakona,
-       
minister, na predlog sanacijskega odbora, dvakrat zavrne potrditev
sanacijskega programa,
-       
ne izvaja ukrepov in drugih aktivnosti v skladu s terminskim načrtom iz
sanacijskega programa,
-       
se ugotovi, da je javni zdravstveni zavod dodeljena sredstva uporabil v
nasprotju s prvim odstavkom 7. člena tega zakona ali da pozitivni izid iz
poslovanja ni v celoti namenil pokrivanju presežkov odhodkov nad prihodki iz
preteklih let v skladu s prvim odstavkom 10. člena tega zakona.
(6) Če direktorju kot članu sanacijske uprave v času sanacije
preneha mandat, se glede postopka imenovanja uporabljajo določbe zakona, ki
ureja zavode, in zakona, ki ureja zdravstveno dejavnost, aktov o ustanovitvi in
statutov javnih zdravstvenih zavodov. Ne glede na prejšnji stavek soglasje k
predlogu sveta zavoda za imenovanje direktorja poda minister. Glede postopkov
imenovanja preostalih članov sanacijske uprave v času sanacije se upoštevajo
določbe zakona, ki ureja zavode, in zakona, ki ureja zdravstveno dejavnost,
aktov o ustanovitvi in statutov javnih zdravstvenih zavodov o imenovanju vodstev
javnih zdravstvenih zavodov.
IV. NADZOR
15. člen
(nadzor nad namenskostjo porabe sredstev)
Nadzor nad izvajanjem določb II. poglavja tega zakona
izvajajo inšpektorji Urada Republike Slovenije za nadzor proračuna.
V. KAZENSKE DOLOČBE
16. člen
(nenamenska poraba)
(1) Z globo od 3.000 do 10.000 eurov se za nenamensko porabo
sredstev, ki je v nasprotju s prvim odstavkom 7. člena tega zakona,
kaznuje odgovorno osebo javnega zdravstvenega zavoda.
(2) Z globo od 3.000 do 10.000 eurov se kaznuje odgovorno osebo
javnega zdravstvenega zavoda, ki v nasprotju s prvim odstavkom 10. člena
tega zakona pozitivni poslovni izid iz poslovanja v celoti ne nameni pokrivanju
presežka odhodkov nad prihodki iz preteklih let.
(3) Inšpektorji Urada Republike Slovenije za nadzor proračuna
o kršitvah tega zakona odločajo kot prekrškovni organi v skladu z zakonom, ki
ureja prekrške.
(4) Prekrškovni organ po tem zakonu sme v hitrem prekrškovnem
postopku izreči tudi globo v znesku, ki je višji od najnižje predpisane globe,
določene s tem zakonom.
VI. PREHODNE IN KONČNA DOLOČBA
17. člen
(rok plačila za pokrivanje presežkov odhodkov nad prihodki iz
preteklih let)
Proračun Republike Slovenije izplača sredstva za pokrivanje presežkov
odhodkov nad prihodki iz preteklih let iz 4. člena tega zakona najkasneje
do 29. decembra 2017.
18. člen
(rok za pripravo vloge)
Ministrstvo vlogo iz prvega odstavka 5. člena tega
zakona pripravi v desetih dneh od uveljavitve tega zakona.
19. člen
(rok za posredovanje vloge)
Javni zdravstveni zavodi vloge iz tretjega odstavka 5. člena
tega zakona ministrstvu posredujejo v 30 dneh od uveljavitve tega zakona.
20. člen
(plačilni roki)
Določbe 9. člena tega zakona se uporablja za obveznosti
javnih zdravstvenih zavodov, ki bodo prevzete po uveljavitvi tega zakona in do
vključno 31. decembra 2021.
21. člen
(vladni projekt)
Ministrstvo pripravi in posreduje vladi v sprejem projekt za
zagotavljanje poslovne in plačilne stabilnosti javnih zdravstvenih zavodov iz
prvega odstavka 11. člena tega zakona v 15 dneh od uveljavitve tega
zakona.
22. člen
(imenovanje sanacijskega odbora)
Minister imenuje sanacijski odbor iz 12. člena tega
zakona v 15 dneh od uvedbe sanacije.
23. člen
(sanacijska uprava)
Pristojni organi s člani vodstev javnih zdravstvenih zavodov,
ki nadaljujejo delo kot sanacijska uprava na podlagi 14. člena tega
zakona, najkasneje v 15 dneh od uvedbe sanacije v posameznem javnem
zdravstvenem zavodu uskladijo njihove pogodbe o zaposlitvi z določbami
14. člena tega zakona.
24. člen
(začetek veljavnosti zakona)
Ta zakon začne veljati naslednji dan po objavi v Uradnem
listu Republike Slovenije.
Št. 411-05/17-5/17
Ljubljana, dne 19. septembra 2017
EPA 2192-VII
Državni zbor
Republike Slovenije
dr. Milan Brglez l.r.
Predsednik