I. UVODNE DOLOČBE
1. člen
(vsebina zakona)
S tem zakonom se določajo pogoji in postopek za registracijo istospolne
partnerske skupnosti, pravne posledice registracije, način prenehanja
registrirane skupnosti ter razmerja med partnerjema oziroma partnericama (v
nadaljnjem besedilu: partner) po prenehanju registrirane istospolne partnerske skupnosti.
2. člen
(pojem registrirane istospolne partnerske skupnosti)
Registrirana istospolna partnerska skupnost (v nadaljnjem besedilu:
skupnost) je s tem zakonom urejena skupnost dveh žensk ali dveh moških, ki pred
pristojnim organom registrirata svojo skupnost na način, določen s tem zakonom.
II. POGOJI IN POSTOPEK ZA REGISTRACIJO SKUPNOSTI
3. člen
(pogoji)
(1) Registracije skupnosti ne moreta opraviti:
-       
osebi pred 18 letom starosti,
-       
dokler sta oba ali eden od bodočih partnerjev v veljavni zakonski zvezi
ali registrirani istospolni partnerski skupnosti,
-       
sorodnika v ravni črti, bratje, sestre, polbratje, polsestre, otroci
bratov in sester, otroci polbratov in polsester, strici in nečaki, tete in
nečakinje, med seboj, kar pa ne velja za razmerja, ki nastanejo pri posvojitvi,
-       
skrbnik in njegov varovanec, dokler traja skrbništvo ter posvojitelj in
posvojenec med seboj, rejnik in rejenec, dokler traja rejništvo,
-       
če sta oba ali eden od bodočih partnerjev težje duševno prizadeta ali
nerazsodna.
(2) Skupnost lahko registrirata osebi, če ima vsaj ena od
njiju državljanstvo Republike Slovenije.
4. člen
(svobodna privolitev)
(1) Registracija skupnosti ni veljavna brez svobodne privolitve
bodočih partnerjev.
(2) Svobodna privolitev ni podana, če je bila privolitev izsiljena
ali podana v zmoti.
(3) Privolitev je izsiljena, če je partner privolil v
registracijo skupnosti iz strahu, povzročenega z resno grožnjo.
(4) Privolitev je dana v zmoti glede osebe partnerja, če je
partner mislil, da registrira skupnost s pravo osebo, pa je registriral
skupnost z drugo ali je registriral skupnost z določeno osebo, ki pa ni tista,
za katero se je izdajala.
(5) Privolitev je dana v zmoti o bistvenih lastnostih partnerja,
če bi drugega partnerja odvrnila od registracije skupnosti, če bi bil zanje
vedel in ki delajo skupno življenje nevzdržno.
5. člen
(neveljavnost registracije in pristojnost sodišča za razveljavitev
skupnosti)
(1) Skupnost, ki je registrirana v nasprotju z določbami 3.
in 4. člena tega zakona, je neveljavna.
(2) Razveljavitev registracije skupnosti lahko zahtevata partnerja
in vsi tisti, ki imajo neposredno pravno korist od tega, da se skupnost
razveljavi.
(3) V primeru, da skupnost registrira oseba, ki še ni dopolnila
18 let, lahko razveljavitev zahtevajo tudi starši oziroma skrbnik tega
partnerja.
(4) V primerih iz prvega odstavka 3. člena tega zakona lahko
zahteva razveljavitev tudi državni tožilec.
(5) V primeru registracije skupnosti v času, ko je trajala težja
duševna prizadetost ali nerazsodnost katerega od partnerjev, sme, po prenehanju
težje duševne prizadetosti ali nerazsodnosti, tožbo za razveljavitev
registracije vložiti samo eden od partnerjev.
(6) Tožba za razveljavitev registracije skupnosti zaradi razlogov
iz 3. in 4. člena tega zakona se lahko vloži tudi po prenehanju skupnosti.
(7) Za sojenje v sporih o razveljavitvi registracije
skupnosti je stvarno pristojno okrožno sodišče. Če se skupnost razveljavi,
preneha učinek skupnosti z dnem, ko je bila razveljavljena. V izreku sodbe, s
katero se skupnost razveljavi, sodišče ugotovi, ali je kateri od partnerjev
vedel za vzrok, zaradi katerega skupnost ni bila veljavno registrirana.
(8) Za sojenje v sporih iz prejšnjega odstavka je pristojno sodišče,
ki je splošno krajevno pristojno za toženo stranko, in sodišče, na območju
katerega sta imela partnerja svoje zadnje skupno stalno prebivališče.
(9) Glede premoženjskih razmerij in daril veljajo v primeru razveljavitve
skupnosti določbe tega zakona, ki urejajo premoženjska razmerja po prenehanju
skupnosti.
6. člen
(postopek registracije skupnosti)
(1) Osebi, ki imata namen registrirati istospolno partnersko skupnost,
se najmanj 30 dni pred nameravano registracijo prijavita pri upravni enoti, pri
kateri želita opraviti registracijo in priložita listine za registracijo,
določene s podzakonskim predpisom iz 7. člena tega zakona.
(2) Upravna enota preveri, ali so izpolnjeni pogoji za registracijo,
ki jih določa ta zakon. Če se ugotovi, da niso izpolnjeni pogoji za veljavnost
registracije po tem zakonu, upravna enota z odločbo zavrne registracijo. O
pritožbah zoper odločbe upravne enote odloča ministrstvo, pristojno za notranje
zadeve.
(3) Bodoča partnerja istočasno in osebno pred uradno osebo
upravne enote, ki jo določi načelnik oziroma načelnica upravne enote, podata po
ustnem soglasju pisno izjavo, da želita registrirati skupnost.
(4) Pred podpisom izjave iz prejšnjega odstavka vpraša uradna
oseba oba partnerja, ali želita registrirati skupnost ter ju opozori na pravne
posledice registracije, tako da pred podanim ustnim soglasjem bodočima
partnerjema prebere 8. člen tega zakona.
(5) Skupnost je veljavno registrirana z dnem podpisa izjave
iz tretjega odstavka tega člena.
(6) Po izraženem soglasju partnerjev in podpisu izjave se
skupnost vpiše v register istospolnih skupnosti, ki ga vodi upravna enota.
7. člen
(register istospolnih partnerskih skupnosti)
(1) Minister, pristojen za delo, družino in socialne zadeve, izda
v soglasju z ministrom, pristojnim za notranje zadeve, podzakonski predpis, s
katerim predpiše obrazec izjave iz tretjega odstavka 6. člena tega zakona ter
obrazec vloge za prenehanje skupnosti iz drugega odstavka 25. člena tega zakona,
način vodenja registra, potrebne listine za registracijo in vsebino potrdila o
registraciji in prenehanju skupnosti, pogoje, ki jih mora izpolnjevati uradna
oseba iz tretjega odstavka 6. člena tega zakona, minimalne standarde za uradne prostore
in njihovo opremljenost.
(2) Podatki iz četrtega odstavka tega člena se zbirajo, obdelujejo
in uporabljajo za namen izkazovanja pogojev za registracijo in za dokazovanje
statusa partnerjev v skupnosti ter se vodijo trajno.
(3) Potrdila, ki se izdajajo na podlagi vpisov v register istospolnih
partnerskih skupnosti imajo značaj javnih listin.
(4) V register se vpisujejo: osebno ime partnerja, spol, EMŠO,
dan, mesec, leto in kraj registracije skupnosti, razveljavitev ali prenehanje
skupnoti, državljanstvo partnerjev in naslov stalnega ali začasnega
prebivališča partnerjev.
III. PRAVNE POSLEDICE REGISTRACIJE SKUPNOSTI
8. člen
(obseg pravic in obveznosti)
(1) Na podlagi registracije skupnosti imata partnerja pravico
do preživljanja in preživnine, pravico do pridobivanja skupnega premoženja in
urejanja premoženjskih razmerij v okviru skupnosti, pravico do stanovanjskega
varstva, pravico do dedovanja na deležu skupnega premoženja po umrlem partnerju
in pravico do pridobivanja informacij o zdravstvenem stanju obolelega partnerja
ter do obiskov v zdravstvenih ustanovah.
(2) Partnerja skupnosti sta se dolžna medsebojno spoštovati, si
zaupati in si medsebojno pomagati.
9. člen
(premoženje)
(1) Premoženje, ki ga ima partner ob registraciji skupnosti, ostane
njegova last in z njim samostojno razpolaga.
(2) Premoženje, ki ga partnerja ustvarita z delom v času trajanja
skupnosti, je njuno skupno premoženje.
10. člen
(skupno premoženje)
(1) Skupno premoženje partnerja upravljata in z njim razpolagata
skupno in sporazumno.
(2) Partnerja se lahko dogovorita, da le eden od njiju upravlja
premoženje ali njegov del ali da ga upravlja in z njim tudi razpolaga,
upoštevaje koristi drugega partnerja.
(3) Dogovor o upravljanju skupnega premoženja se sklene v
obliki notarskega zapisa.
(4) Od takega dogovora lahko vsak partner vsak čas odstopi,
ne sme pa tega storiti ob neugodnem času za drugega partnerja.
11. člen
(upravljanje premoženja)
Če ni dogovorjeno drugače, lahko partner, ki mu je poverjena
uprava, v okviru redne uprave tudi razpolaga s skupnim premoženjem ali njegovim
delom.
12. člen
(prepoved odsvojitve ali obremenitve)
Partner ne more razpolagati s svojim nedoločenim deležem na
skupnem premoženju s pravnimi posli med živimi, zlasti ga ne more odsvojiti ali
obremeniti.
13. člen
(vpis v zemljiško knjigo)
Pravice na nepremičninah, ki so skupno premoženje partnerjev,
se vpišejo v zemljiško knjigo na ime obeh partnerjev kot njuno skupno
premoženje po nedoločenih deležih.
14. člen
(odgovornost za obveznosti)
(1) Za svoje obveznosti, ki jih je imel partner pred registracijo
skupnosti in za obveznosti, ki jih prevzame po registraciji, odgovarja s svojim
posebnim premoženjem in s svojim deležem na skupnem premoženju.
(2) Za obveznosti, ki po splošnih predpisih obremenjujejo oba
partnerja, za obveznosti, nastale v zvezi s skupnim premoženjem in za
obveznosti, ki jih prevzame en partner za tekoče potrebe življenja v skupnosti,
odgovarjata partnerja nerazdelno tako s skupnim, kakor tudi s svojim posebnim premoženjem.
(3) Partner ima pravico terjati od drugega partnerja povračilo
tega, kar je ob poravnavi dolga, ki bremeni oba partnerja, plačal več, kot
znaša njegov del dolga.
15. člen
(določitev deleža dolžnika in predkupna pravica)
(1) Upnik lahko na podlagi pravnomočne sodbe zahteva, da
sodišče določi delež dolžnika na skupnem premoženju in nato zahteva izvršbo na
ta delež.
(2) Če je v izvršilnem postopku dovoljena prodaja deleža, ki
ga ima partner na skupnem premoženju, ima drugi partner pred vsemi drugimi
kupci pravico kupiti ta delež po ceni, ki se določi po predpisih o izvršbi.
16. člen
(razdelitev premoženja)
(1) V času trajanja skupnosti se skupno premoženje lahko
razdeli po sporazumu ali na zahtevo enega ali drugega partnerja.
(2) Za sklenitev sporazuma se uporablja drugi odstavek 33.
člena tega zakona.
17. člen
(višina deleža)
(1) Če se partnerja ne sporazumeta o višini deležev na
skupnem premoženju, lahko zahtevata, da o tem odloči sodišče ob smiselni
uporabi drugega odstavka 34. člena in 35. člena tega zakona.
(2) Pri delitvi skupnega premoženja se šteje, da sta deleža partnerjev
na skupnem premoženju enaka, partnerja pa lahko dokažeta, da sta prispevala k
skupnemu premoženju v drugačnem razmerju.
18. člen
(sklepanje pogodb)
(1) Partnerja lahko sklepata med seboj pogodbe, ki bi jih
lahko sklepala tudi z drugimi osebami in na tej podlagi ustanavljata pravice in
obveznosti.
(2) Pogodbe o urejanju premoženjskih razmerij med partnerjema,
ki jih v času trajanja skupnosti med seboj skleneta partnerja, morajo biti
sklenjene v obliki notarskega zapisa.
19. člen
(pravica do preživljanja)
Partner, ki nima dovolj sredstev za življenje in jih ne more
pridobiti iz svojega premoženja in s svojim delom, ali ni sposoben za delo ali
se ne more zaposliti, ima v času trajanja skupnosti pravico do preživljanja po
drugem partnerju.
20. člen
(pravica do stanovanjskega varstva)
(1) Kraj skupnega prebivanja določata partnerja sporazumno.
(2) V času trajanja skupnosti lahko partnerja le sporazumno odtujita,
obremenita ali oddata v najem stanovanje, ki je njuna skupna last, ali
ustanovita pravico služnosti ali na stanovanju ustanovita kakšno drugo pravico,
ki bi ovirala njegovo uporabo.
(3) Če je najemnik oziroma najemnica stanovanja le eden od
partnerjev, ta ne sme odpovedati najemnega razmerja brez pisnega soglasja
drugega partnerja.
(4) Če se partnerja v primerih iz drugega in tretjega
odstavka tega člena ne moreta sporazumeti oziroma, če je partner odrekel
soglasje brez upravičenega razloga, odloči o zahtevi drugega partnerja, na
njegov predlog, sodišče v nepravdnem postopku. Pri tem sodišče upošteva
stanovanjske potrebe partnerjev, njune upravičene interese in druge okoliščine
primera.
21. člen
(pravice v primeru bolezni)
(1) V primeru bolezni partnerja ima drugi partner pravico biti
obveščen o bolezni, poteku, zdravljenju in drugih podatkih v zvezi z boleznijo
obolelega partnerja ter pravico do odločanja o zdravljenju partnerja, v
primeru, da partner tega sam ne zmore.
(2) Če je eden od partnerjev hospitaliziran, ima drugi partner
pravico do obiskov obolelega partnerja v zdravstveni ustanovi razen, če
predpisi ali odredbe na njihovi podlagi to prepovedujejo.
22. člen
(dedovanje partnerjev)
(1) V primeru smrti partnerja ima preživeli partner pravico do
dedovanja na deležu skupnega premoženja po tem zakonu.
(2) Če ima zapustnik otroke, dedujejo premoženje iz prejšnjega
odstavka preživeli partner in zapustnikovi otroci po enakih delih.
(3) Če zapustnik nima otrok, deduje preživeli partner celoten
delež na skupnem premoženju.
(4) Posebno premoženje zapustnika se deduje po splošnih predpisih
o dedovanju. Splošni predpisi o dedovanju se uporabljajo tudi pri dedovanju na
deležu skupnega premoženja zapustnika, če ta zakon ne določa drugače.
(5) Za postopek dedovanja po tem zakonu je stvarno pristojno
okrajno sodišče.
23. člen
(neobstoj in izguba dedne pravice)
(1) Partner nima dedne pravice na deležu skupnega premoženja,
če je bila skupnost z zapustnikom razveljavljena ali je prenehala v skladu z
določbami tega zakona, ali če je skupnost po krivdi preživelega partnerja ali v
sporazumu z zapustnikom, trajno prenehala.
(2) Partner izgubi dedno pravico, če je zapustnik podal vlogo
za prenehanje skupnosti in je skupnost prenehala v skladu s tretjim in četrtim
odstavkom 25. člena tega zakona po njegovi smrti, ali če se skupnost z
zapustnikom razveljavi po zapustnikovi smrti iz vzroka, za katerega je
preživeli partner vedel ob registraciji skupnosti.
24. člen
(dolžnost medsebojne pomoči)
(1) Partnerja sta si v času trajanja skupnosti dolžna nuditi
medsebojno pomoč.
(2) Kot medsebojna pomoč, ki sta si jo dolžna nuditi partnerja,
se šteje vzajemna pomoč pri negi in oskrbi v primeru bolezni enega od
partnerjev, materialna podpora ter druge oblike pomoči v partnerskem odnosu.
IV. PRENEHANJE SKUPNOSTI
25. člen
(postopek prenehanja skupnosti)
(1) Skupnost preneha s smrtjo enega partnerja, z
razglasitvijo enega partnerja za mrtvega ali na podlagi pravnomočne odločbe, s
katero se odloči o prenehanju skupnosti.
(2) Vlogo za prenehanje skupnosti poda eden ali oba partnerja
na predpisanem obrazcu iz prvega odstavka 7. člena tega zakona pri organu, pri
katerem sta opravila registracijo skupnosti.
(3) Organ iz prejšnjega odstavka odloči o vlogi za prenehanje
skupnosti z upravno odločbo. O pritožbah zoper odločbe upravne enote odloča
ministrstvo, pristojno za notranje zadeve.
(4) Skupnost preneha z dnem pravnomočnosti odločbe. Uradna
oseba upravne enote je dolžna vpisati dejstvo prenehanja skupnosti v register
iz 7. člena tega zakona v sedmih dneh po pravnomočnosti odločbe.
V. PRAVNE POSLEDICE PRENEHANJA SKUPNOSTI
26. člen
(pravica do preživnine)
(1) Po prenehanju skupnosti ima partner, ki nima dovolj sredstev
za življenje in jih ne more pridobiti iz svojega premoženja in s svojim delom,
ali ni sposoben za delo ali se ne more zaposliti, pravico do preživnine po
drugem partnerju.
(2) Partnerja lahko v primeru prenehanja skupnosti skleneta sporazum
o preživnini v obliki izvršljivega notarskega zapisa.
27. člen
(določitev preživnine)
(1) Preživnina se določi glede na potrebe upravičenca in
zmožnosti zavezanca.
(2) Preživnina se določi v mesečnem znesku in za naprej, zahteva
pa se lahko od trenutka, ko je bila vložena tožba za preživnino.
(3) Izjemoma se preživnina lahko določi v enkratnem znesku
ali na drug način, če to opravičujejo posebni razlogi.
(4) Preživnina, določena v obliki iz prejšnjega odstavka, ne
sme bistveno poslabšati položaja upravičenca, ki bi ga imel, če bi prejemal
preživnino vnaprej v obliki mesečnih zneskov, niti ne sme pomeniti prehudega
bremena za zavezanca.
28. člen
(prednost preživljanja)
Partner ni dolžan preživljati drugega partnerja po prenehanju
skupnosti, če bi bilo s tem ogroženo preživljanje njegovih otrok ali njegovo
lastno preživljanje.
29. člen
(sprememba preživnine)
Sodišče lahko na zahtevo upravičenca ali zavezanca zviša,
zniža ali odpravi z izvršilnim naslovom določeno preživnino, če se spremenijo
potrebe upravičenca ali zmožnosti zavezanca, na podlagi katerih je bila
preživnina določena ali če je upravičenec storil kaznivo dejanje zoper
zavezanca.
30. člen
(uskladitev preživnine)
(1) Z izvršilnim naslovom določena preživnina se uskladi enkrat
letno z indeksom rasti cen življenjskih potrebščin v Republiki Sloveniji.
Uskladitev se opravi v mesecu marcu, pri čemer se upošteva kumulativna rast cen
življenjskih potrebščin od meseca, od katerega je bila preživnina nazadnje določena
oziroma usklajena. Količnik uskladitve preživnin objavi minister, pristojen za
delo, družino in socialne zadeve v Uradnem listu Republike Slovenije.
(2) Sodno poravnavo, pravnomočno sodno odločbo oziroma
izvršljivi notarski zapis je sodišče oziroma notar dolžan poslati pristojnemu
centru za socialno delo, če ni bil dogovorjen drugačen način usklajevanja.
(3) Center za socialno delo pisno obvesti upravičenca in
zavezanca o vsakokratni uskladitvi in novem znesku preživnine. Obvestilo centra
za socialno delo je skupaj s pravnomočno sodno odločbo, sodno poravnavo oziroma
izvršljivim notarskim zapisom izvršilni naslov.
31. člen
(pristojnost sodišča za določitev preživnine)
(1) Nepreskrbljeni partner lahko pri pristojnem sodišču s
tožbo zahteva preživnino v šestih mesecih od dneva prenehanja skupnosti.
(2) Za sojenje v sporih iz prejšnjega odstavka je pristojno okrožno
sodišče, ki je splošno krajevno pristojno za toženo stranko, in okrožno
sodišče, na območju katerega sta imela partnerja svoje zadnje skupno stalno
prebivališče.
(3) S tožbo iz prvega odstavka tega člena sme partner po
prenehanju skupnosti zahtevati preživnino le, če so pogoji za preživljanje
obstajali že v času prenehanja skupnosti in obstajajo tudi, ko partner zahteva
preživnino.
(4) Sodišče lahko zahtevek za preživnino zavrne, če bi bilo
plačilo preživnine upravičencu glede na vzroke, ki so pripeljali do
nevzdržnosti skupnosti, krivično do zavezanca ali če je upravičenec pred ali
med postopkom prenehanja skupnosti oziroma po prenehanju skupnosti storil
kaznivo dejanje zoper zavezanca.
32. člen
(prenehanje pravice do preživnine)
Pravica do preživnine preneha, če upravičenec pridobi premoženje
ali svoje dohodke, s katerimi se lahko preživlja, če opravi registracijo nove
skupnosti, sklene zakonsko zvezo ali živi v zunajzakonski skupnosti.
33. člen
(delitev skupnega premoženja)
(1) Skupno premoženje se razdeli, če skupnost preneha ali se
razveljavi.
(2) Partnerja lahko v primeru prenehanja skupnosti skleneta sporazum
o delitvi skupnega premoženja, ki mora biti v obliki notarskega zapisa.
34. člen
(določitev deležev na skupnem premoženju)
(1) Če se partnerja ne sporazumeta o višini deležev na
skupnem premoženju, lahko zahtevata, da o tem odloči sodišče. Za določitev
deležev na skupnem premoženju se smiselno uporablja drugi odstavek 17. člena
tega zakona.
(2) V postopku iz prejšnjega odstavka upošteva sodišče, poleg
dohodka partnerjev, tudi druge okoliščine, kot na primer pomoč, ki jo partner
daje drugemu partnerju, opravljanje domačih del, skrb za ohranitev premoženja
in vsako drugo obliko dela in sodelovanja pri upravi, ohranitvi in povečanju skupnega
premoženja.
35. člen
(izločitev premoženja)
(1) Pred ugotavljanjem deleža vsakega partnerja na skupnem
premoženju se ugotovijo dolgovi in terjatve partnerjev do tega premoženja.
(2) Ob delitvi skupnega premoženja se partnerju na njegovo zahtevo
na račun njegovega deleža dodelijo predvsem tisti predmeti, ki so namenjeni za
opravljanje njegove obrti ali poklica in mu omogočajo pridobivanje osebnega
dohodka ter predmeti, namenjeni izključno njegovi osebni rabi.
36. člen
(darila)
(1) Običajnih daril, ki sta si jih partnerja dala drug
drugemu pred registracijo ali med trajanjem skupnosti, ni treba vračati.
(2) Druga darila, zlasti taka, ki niso sorazmerna
premoženjskemu stanju darovalca, se morajo vrniti, in sicer v tistem stanju, v
katerem so bila v trenutku, ko je nastal vzrok za prenehanje skupnosti.
(3) Namesto odsvojenih daril se vrne vrednost ali stvar, prejeta
zanje.
37. člen
(najemna pravica na stanovanju)
(1) Če se partnerja po prenehanju ali razveljavitvi skupnosti
ne sporazumeta o tem, kdo bo ostal v stanovanju, na katerem ima eden ali oba
najemno pravico, odloči o zahtevi drugega partnerja, na njegov predlog, sodišče
v nepravdnem postopku. Pri tem sodišče upošteva stanovanjske potrebe partnerjev,
njune upravičene interese in druge okoliščine primera.
(2) Če partner, ki je najemnik stanovanja, umre ali je razglašen
za mrtvega, ima drugi partner, ki je naveden v najemni pogodbi in dejansko živi
v stanovanju, pravico zahtevati sklenitev najemne pogodbe od najemodajalca.
VI. PREHODNA IN KONČNA DOLOČBA
38. člen
(izdaja podzakonskega predpisa in vzpostavitev registra)
(1) Minister, pristojen za delo, družino in socialne zadeve, izda
podzakonski predpis iz 7. člena tega zakona v šestih mesecih od uveljavitve
tega zakona.
(2) Minister, pristojen za delo, družino in socialne zadeve, zagotovi
v soglasju z ministrom, pristojnim za notranje zadeve, pogoje za vzpostavitev
registra istospolnih partnerskih skupnosti ter pogoje za vpis v register, v
šestih mesecih po uveljavitvi predpisa iz prejšnjega odstavka.
39. člen
(uveljavitev in uporaba zakona)
Ta zakon začne veljati petnajsti dan po objavi v Uradnem listu
Republike Slovenije, uporabljati pa se začne eno leto po uveljavitvi.
Št. 542-08/4-3/7
Ljubljana, dne 22. junija 2005.
EPA 178-IV
Predsednik
Državnega zbora
Republike Slovenije
France Cukjati, dr. med. l. r.