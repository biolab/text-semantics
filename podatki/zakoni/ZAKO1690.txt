I. SPLOŠNE DOLOČBE
1. člen
Ta zakon določa stavbna zemljišča, javno gospodarsko
infrastrukturo (v nadaljnjem besedilu: javna infrastruktura) in grajeno javno
dobro ter pogoje za gospodarjenje s stavbnimi zemljišči.
2. člen
(1) Nezazidano stavbno zemljišče je zemljiška parcela na
območju, ki je s prostorskim planom namenjeno za graditev objektov. 
(2) Zazidano stavbno zemljišče je zemljiška parcela na
območju iz prejšnjega odstavka, na kateri je zgrajen objekt.
3. člen
(delno
prenehal veljati)
(1) Javna infrastruktura so objekti in omrežja, ki so
neposredno namenjeni izvajanju gospodarskih javnih služb na področju
komunalnega in vodnega gospodarstva, varstva okolja, energetike, prometa in
zvez ter drugi objekti, če je tako določeno z zakonom. 
(2) Javna infrastruktura so tudi komunalni objekti, katerih
uporaba je pod enakimi pogoji namenjena vsem, kot so ulice, tržnice, igrišča,
parkirišča, pokopališča, parki, zelenice, rekreacijske površine ter podobno.
4. člen
(prenehal
veljati)
5. člen
(prenehal
veljati)
6. člen
(1) Lastninska in druge pravice na stavbnih zemljiščih se
izvršujejo v skladu z njihovim namenom, določenim s prostorskim planom ter v
skladu z zakonom in predpisi, izdanimi na podlagi zakona. 
(2) Občina gospodari s stavbnimi zemljišči v javno korist. 
(3) Sredstva za gospodarjenje s stavbnimi zemljišči v javno
korist se zagotavljajo v občinskem proračunu.
7. člen
Gospodarjenje s stavbnimi zemljišči iz prejšnjega člena
obsega: 
-       
pridobivanje, prodajo, menjavo in oddajanje zemljišč za gradnjo; 
-       
graditev javne infrastrukture, s katero se zagotavlja uporabnost
zemljišč glede na njihov namen (opremljanje stavbnih zemljišč).
8. člen
(1) Gospodarjenje s stavbnimi zemljišči je obvezna gospodarska
javna služba. 
(2) Več občin lahko za gospodarjenje s stavbnimi zemljišči
ustanovi skupno gospodarsko javno službo.
9. člen
Zadeve, o katerih odločajo po tem zakonu pristojni občinski
organi, so zadeve iz izvirne pristojnosti občine.
II. GOSPODARJENJE S STAVBNIMI ZEMLJIŠČI
1. Promet s stavbnimi zemljišči
10. člen
(1) Promet s stavbnimi zemljišči je prost pod pogoji, ki jih
določa zakon. 
(2) Nepremičnine, ki so grajeno javno dobro, niso v pravnem
prometu. (delno
prenehal veljati)
11. člen
(1) V primeru prodaje nezazidanega stavbnega zemljišča morata
pogodbeni stranki pred sklenitvijo kupoprodajne pogodbe pridobiti potrdilo o
tem, da na zemljišču ki je predmet pogodbe, predkupna pravica po tem zakonu ne
obstaja. 
(2) Potrdilo na zahtevo prodajalca ali kupca zemljišča izda
pristojni občinski upravni organ. 
(3) Če pristojni občinski upravni organ ugotovi, da na
zemljišču, ki je predmet pogodbe, predkupna pravica obstaja, zahtevo za izdajo
potrdila z odločbo zavrne. 
(4) Če v 30 dneh od pravilno vložene zahteve organ potrdila
oziroma odločbe iz prejšnjega odstavka ne izda, se šteje, da na zemljišču, ki
je predmet pogodbe, predkupna pravica ne obstaja.
12. člen
(1) Pogodba o prodaji nezazidanega stavbnega zemljišča mora
biti sklenjena v obliki notarskega zapisa. 
(2) Notarski zapis mora poleg vsebin določenih z zakonom o
notariatu, vsebovati številko in datum potrdila iz prejšnjega člena ter ime
organa, ki je potrdilo izdal. 
(3) V primeru iz četrtega odstavka prejšnjega člena mora
notarski zapis vsebovati ugotovitev notarja, da na zemljišču, ki je predmet
prodaje, predkupna pravica ne obstaja.
13. člen
Sodišče predlog za vknjižbo lastninske pravice zavrne, če je notarski
zapis sestavljen v nasprotju z določbami prejšnjega člena.
2. Predkupna pravica
14. člen
(1) Občina ali država (v nadaljnjem besedilu: predkupni
upravičenec) ima predkupno pravico na nezazidanem stavbnem zemljišču, na
katerem je s prostorskim izvedbenim načrtom predvidena gradnja: 
-       
objektov javne infrastrukture; 
-       
objektov za potrebe zdravstva, socialnega varstva, šolstva, znanosti,
kulture, športa in javne uprave; 
-       
socialnih in neprofitnih stanovanj. 
(2) Država ima predkupno pravico tudi na nezazidanem stavbnem
zemljišču, na katerem je s prostorskim izvedbenim načrtom predvidena gradnja
objektov za potrebe obrambe.
15. člen
(1) Lastnik zemljišča, na katerem obstaja predkupna pravica
iz prejšnjega člena, mora o nameravani prodaji takega zemljišča in pogojih
prodaje pisno obvestiti predkupnega upravičenca. 
(2) Predkupni upravičenec se mora o ponudbi izjaviti v 30
dneh po prejemu obvestila. 
(3) Izjavo o uveljavitvi predkupne pravice občine da
pristojni občinski organ. 
(4) Izjavo o uveljavitvi predkupne pravice države da vlada.
16. člen
(1) Zaznamba predkupne pravice se v zemljiški knjigi opravi
na predlog predkupnega upravičenca. 
(2) V primeru spremembe prostorskega izvedbenega načrta lahko
izbris zaznambe poleg predkupnega upravičenca predlaga tudi lastnik
obremenjenega zemljišča.
17. člen
Če lastnik zemljišče, na katerem je v zemljiški knjigi
zaznamovana predkupna pravica, proda v nasprotju z določbami 15. člena tega
zakona, je posel ničen.
3. Razlastitev
18. člen
(1) Lastninska ali druga stvarna pravica na nepremičnini se v
javno korist lahko odvzame ali omeji po določbah tega zakona. 
(2) Lastninska pravica se lahko odvzame ali omeji proti
nadomestilu v naravi ali proti plačilu odškodnine.
19. člen
Razlastitev je dopustna, če javne koristi, določene z
zakonom, ni mogoče doseči na drugačen način.
20. člen
Razlastitev je dovoljena v korist občine ali države (v
nadaljnjem besedilu: razlastitveni upravičenec).
21. člen
O razlastitvi odloča sodišče v nepravdnem postopku.
22. člen
(1) Javna korist je izkazana, če je razlastitev predvidena za
namen, ki je določen z zakonom. 
(2) Javna korist je izkazana, če je razlastitev nepremičnine
potrebna zaradi gradnje objektov javne infrastrukture ali objektov za potrebe
obrambe, kadar tako gradnjo določa prostorski izvedbeni načrt.
23. člen
(1) Razlastitev v korist občine ali države je dovoljena tudi
zaradi gradnje za potrebe zdravstva, socialnega varstva, šolstva, znanosti,
kulture, športa in javne uprave ter socialnih in neprofitnih stanovanj, kadar
tako gradnjo določa prostorski izvedbeni načrt in če pristojni občinski organ
ali vlada posebej ugotovi, da je gradnja predvidenega v javno korist. 
(2) Odločba o ugotovitvi javne koristi se vroči imetnikom
zemljiškoknjižnih pravic. 
(3) Dokončno odločbo je dovoljeno izpodbijati s tožbo v
upravnem sporu.
24. člen
(1) Za odvzeto nepremičnino mora razlastitveni upravičenec
lastniku zagotoviti drugo enakovredno nepremičnino ali plačati odškodnino. 
(2) Razlaščenec, kateremu se zaradi odvzema dela njegovih
nepremičnin položaj bistveno poslabša, lahko predlaga odvzem ostalih
nepremičnin, ki jih ima na območju, kjer razlastitev poteka.
25. člen
(1) Kadar se odvzame lastninska pravica na nepremičnini, ki
neposredno služi kmetijski dejavnosti in razlastitveni upravičenec ponudi v
last enakovredno in primerno nadomestno nepremičnino, razlaščenec namesto
nadomestila v naravi ne more zahtevati odškodnine, razen nadomestila za stroške
v zvezi z razlastitvijo. 
(2) Kadar se odvzame stanovanje, ki ga razlaščenec uporablja
za zadovoljevanje svojih stanovanjskih potreb, mora razlastitveni upravičenec
razlaščencu zagotoviti enakovredno nadomestno stanovanje, razen če ta namesto
nadomestila v naravi, zahteva odškodnino. 
(3) Kadar se odvzame neprofitno stanovanje in razlaščenec
namesto nadomestila v naravi zahteva odškodnino, mora razlastitveni upravičenec
najemnikom stanovanj zagotoviti drugo neprofitno stanovanje.
26. člen
(1) Odškodnina za odvzeto nepremičnino obsega vrednost
nepremičnine in stroške povezane z razlastitvijo. 
(2) Višina odškodnine za odvzeto nepremičnino se določi po
vrednosti, ki jo ima nepremičnina v času izdaje sklepa iz 33. člena tega
zakona.
27. člen
Če je predmet razlastitve objekt, ki je bil zgrajen brez
dovoljenja, in postopek za njegovo legalizacijo ob izdaji sklepa iz 33. člena
tega zakona ni uveden, lastniku zaradi razlastitve objekta ne pripada
odškodnina.
28. člen
(1) Lastninska ali druga stvarna pravica na nepremičnini se
lahko v javno korist omeji z ustanovitvijo služnosti prehoda, prevoza ali
gradnje objektov in omrežij javne infrastrukture. 
(2) Lastninska ali druga pravica na nepremičnini se lahko
začasno omeji, če je to potrebno zaradi vzdrževanja objektov javne
infrastrukture ali za izvedbo gradnje v javno korist. 
(3) V primeru iz prejšnjih odstavkov se ustanovitev služnosti
ali začasna omejitev lahko dovoli tudi v korist gospodarske javne službe
državnega ali lokalnega pomena. 
(4) Odškodnina zaradi omejitve lastninske pravice obsega
izgubo ali zmanjšanje dohodka od nepremičnine in druge stroške, povezane z
omejitvijo.
29. člen
Če sodišče predlogu za razlastitev ugodi, mora odločiti tudi
o nadomestni nepremičnini ali o odškodnini, ki pripada razlaščencu, o drugih
obveznostih razlastitvenega upravičenca in razlaščenca ter o pravicah in
obveznostih ostalih udeležencev postopka.
30. člen
Razlaščenec mora odvzeto nepremičnino izročiti v posest
razlastitvenemu upravičencu v 30 dneh po plačilu odškodnine oziroma po prevzemu
nadomestne nepremičnine.
31. člen
Razlastitveni upravičenec mora najmanj 30 dni pred vložitvijo
predloga za razlastitev, lastniku poslati pisno ponudbo za odkup nepremičnine
ali za sporazumno omejitev lastninske ali druge stvarne pravice oziroma ga mora
seznaniti s podatki o nepremičnini, ki jo ponuja v zamenjavo.
32. člen
(1) Postopek za razlastitev se začne na predlog
razlastitvenega upravičenca. 
(2) Predlog mora obsegati naslednje listine o nepremičnini,
za katero se predlaga razlastitev: 
1.     
izris iz katastrskega načrta (mapna kopija); 
2.     
izpisek iz zemljiške knjige; 
3.     
prostorski izvedbeni načrt iz 22. ali 23. člena tega zakona; 
4.     
v primeru iz 23. člena, pravnomočno odločbo o ugotovitvi javne koristi; 
5.     
cenitev; 
6.     
ponudbo iz prejšnjega člena. 
(3) V postopku za razlastitev se lahko uporabi samo cenitev,
ki jo je izdelal sodni cenilec, ki ima visokošolsko izobrazbo.
33. člen
(1) O začetku razlastitvenega postopka sodišče izda pisni
sklep. 
(2) Pritožba zoper sklep ni dovoljena. 
(3) Začetek razlastitvenega postopka se zaznamuje v zemljiški
knjigi.
34. člen
Po izdaji sklepa iz prejšnjega člena lastnik z nepremičnino
ne sme razpolagati in je ne sme bistveno spremeniti. Na nepremičnini je
dopustno izvajati le redna vzdrževalna dela.
35. člen
V postopku za razlastitev sodišče opravi narok.
36. člen
Zoper odločbo sodišča druge stopnje je dovoljena revizija.
37. člen
(1) Če bi lahko nastala večja materialna škoda, ali če je
zaradi koristi večjega števila prebivalcev na določenem območju neizogibno
potrebno, lahko sodišče še pred pravnomočnostjo sklepa o odvzemu ali omejitvi
lastninske pravice po določbah 28. člena tega zakona odloči, da razlaščenec
nepremičnino izroči v posest razlastitvenemu upravičencu ali gospodarski javni
službi. 
(2) Sodišče odloči o predhodni izročitvi nepremičnine v
posest na zahtevo in pod pogojem, da razlastitveni upravičenec razlaščencu
plača akontacijo odškodnine, ki znaša najmanj 75% vrednosti nepremičnine,
ugotovljene s cenitvijo iz 32. člena tega zakona. 
(3) Pritožba zoper sklep s katerim je predhodna izročitev v
posest dovoljena, ne zadrži izvršbe. 
(4) Predhodna izročitev v posest ni dovoljena v primerih iz
25. člena tega zakona.
38. člen
(1) Če razlastitveni upravičenec v enem letu po dokončnosti
gradbenega dovoljenja ni začel z gradnjo, zaradi katere je bila nepremičnina
razlaščena, se na predlog razlaščenca sklep o razlastitvi razveljavi. 
(2) Predlog se vloži pri sodišču, ki je na prvi stopnji
odločilo o razlastitvi. 
(3) Razlaščenec razveljavitve sklepa ne more predlagati, če
je za razlaščeno nepremičnino prejel nadomestno nepremičnino.
4. Opremljanje in oddajanje stavbnih zemljišč
39. člen
(1) Gradnja objektov je dovoljena samo na opremljenih
stavbnih zemljiščih. 
(2) Ne glede na prejšnji odstavek je gradnja objektov
dovoljena na zemljišču, ki ni opremljeno, če je tako določeno s predpisom, ali
kadar posamezni priključki glede na naravo objekta niso potrebni. 
(3) Opremljanje stavbnih zemljišč zagotavlja občina. 
(4) Opremljanje stavbnih zemljišč se izvaja na podlagi
programa opremljanja stavbnih zemljišč, ki ga za eno ali več let sprejme
pristojni občinski organ.
40. člen
(1) Opremljeno stavbno zemljišče je zemljišče, za katerega so
zagotovljeni priključki na naslednjo javno infrastrukturo: 
-       
javno vodovodno omrežje; 
-       
javno kanalizacijsko omrežje, kolikor ni dovoljena gradnja greznic; 
-       
javno elektroenergetsko omrežje; 
-       
dovoz na javno cesto. 
(2) Občina lahko predpiše še druge komunalne priključke, ki
morajo biti zagotovljeni, da se stavbno zemljišče šteje za opremljeno.
41. člen
Minister, pristojen za prostor, predpiše vsebino programa iz
39. člena tega zakona in tehnične pogoje za opremljanje stavbnih zemljišč.
42. člen
(1) Komunalni prispevek je plačilo sorazmernega dela stroškov
opremljanja stavbnega zemljišča in pripada občini, kjer se zemljišče nahaja. 
(2) Komunalni prispevek se določi glede na višino vseh
stroškov opremljanja stavbnega zemljišča z javno infrastrukturo, upoštevaje
površino stavbnega zemljišča, mogoče priključke na javno infrastrukturo ter
njene zmogljivosti. 
(3) Minister, pristojen za prostor, izda navodilo za izračun
komunalnega prispevka. 
(4) Občina v skladu z navodilom iz prejšnjega odstavka s
predpisom določi podrobnejša merila za odmero komunalnega prispevka.
43. člen
(1) Zavezanec za plačilo komunalnega prispevka je investitor,
ki namerava: 
-       
zgraditi nov objekt; 
-       
prizidati ali nadzidati obstoječi objekt, ali spremeniti namembnost
obstoječega objekta oziroma rekonstruirati obstoječi objekt, če je za to treba
povečati priključke na javno infrastrukturo oziroma njene zmogljivosti. 
(2) Zavezanec za plačilo komunalnega prispevka je tudi
lastnik zgrajenega objekta na neopremljenem ali delno opremljenem stavbnem
zemljišču, če se to zemljišče komunalno opremlja.
44. člen
(1) Odločbo o odmeri komunalnega prispevka na zahtevo
investitorja izda občinska uprava. 
(2) Investitor je dolžan plačati komunalni prispevek pred
izdajo gradbenega dovoljenja.
45. člen
(1) Komunalni prispevek se ne plača za gradnjo javne
infrastrukture ter za gradnjo socialnih in neprofitnih stanovanj. 
(2) Občina lahko s predpisom iz 42. člena tega zakona določi
še druge oprostitve ali znižanja plačila komunalnega prispevka.
46. člen
Pogodba, s katero lastnik zemljišče odda za gradnjo, mora
biti sklenjena v obliki notarskega zapisa.
47. člen
(1) Občina proda ali odda zemljišče za gradnjo na podlagi
predhodno izvedenega javnega razpisa. 
(2) Udeleženec javnega razpisa sme odločitve, s katerimi so
kršene njegove pravice in pravne koristi, izpodbijati pred sodiščem. 
(3) Način, pogoje in postopek prodaje ali oddaje zemljišča
predpiše občina.
48. člen
(1) Občina lahko proda ali odda zemljišče brez javnega
razpisa: 
-       
za gradnjo objektov za potrebe obrambe; 
-       
za gradnjo objektov javne infrastrukture; 
-       
za gradnjo objektov za potrebe zdravstva, socialnega varstva, šolstva,
kulture, znanosti, športa in javne uprave; 
-       
za gradnjo socialnih in neprofitnih ter zadružnih stanovanj in
stanovanjskih hiš; 
-       
za gradnjo nadomestnih objektov; 
-       
za gradnjo na zemljišču, ki je s prostorskim izvedbenim načrtom
predviden za določenega investitorja; 
-       
za zemljišča, ki so potrebna za smotrno izkoriščanje ali zaokrožitev
stavbnega zemljišča; 
-       
za zemljišča, za katera je bil javni razpis dvakrat neuspešen; 
-       
za gradnjo objektov za potrebe pravosodja. 
(2) Občina lahko zamenja nepremičnino za drugo enakovredno
nepremičnino brez javnega razpisa.

Zakon o stavbnih zemljiščih – ZSZ (Uradni list
RS, št. 44/97)
vsebuje naslednje prehodne in končne določbe:
»III. PREHODNE IN KONČNE DOLOČBE
49. člen
(1) Zemljišča, ki so na dan uveljavitve tega zakona pozidana
in se nahajajo izven ureditvenih območij naselij, pridobijo status zazidanega
stavbnega zemljišča s pravnomočnostjo odločbe o parcelaciji. 
(2) Parcelacija zemljišča se izvede na predlog lastnika
takšnega zemljišča. 
(3) V primeru iz prejšnjega odstavka se ne uporabljajo
prepovedi iz četrte in šeste alinee prvega odstavka 76.c člena zakona o
urejanju naselij in drugih posegov v prostor (Uradni list SRS, št. 18/84, 37/85
in 29/86 ter Uradni list RS, št. 26/90, 18/93, 47/93 in 71/93). 
(4) Minister, pristojen za prostor, s soglasjem ministra,
pristojnega za kmetijstvo in gozdarstvo, določi način parcelacije.
50. člen
(1) Do ureditve s posebnim zakonom, se zemljišče na katerem
je zgrajen vodnogospodarski ali melioracijski objekt, šteje kot vodno
zemljišče. 
(2) Do ureditve s posebnim zakonom, vodna zemljišča in
zemljišča nad gozdno mejo niso v pravnem prometu.
51. člen
Zemljišča, na katerih so ob uveljavitvi zakona objekti iz 3.
člena tega zakona že zgrajeni in v zemljiški knjigi niso vpisana kot javno
dobro, se na predlog lastnika in na podlagi uporabnega dovoljenja, kadar je to
predpisano, vpišejo kot javno dobro.
52. člen
(1) Do uveljavitve zakonodaje s področja varstva narave in
naravnih vrednot se za promet z zemljišči, na katerih obstaja predkupna pravica
občine ali države na podlagi določb zakona o varstvu okolja (Uradni list RS,
št. 32/93 in 1/96) in zakona o naravni in kulturni dediščini (Uradni list SRS,
št. 1/81, 42/86 in Uradni list RS, št. 26/92) in za uveljavljanje predkupne
pravice uporabljajo določbe tega zakona. 
(2) Določbe 46. člena in drugih členov tega zakona, ki
urejajo oddajo zemljišč za gradnjo, se pričnejo uporabljati po uveljavitvi
zakona, ki bo urejal lastninsko in druge stvarne pravice.
53. člen
(1) Začeti razlastitveni postopki, ki do uveljavitve tega
zakona niso pravnomočno končani, se končajo po dosedanjih predpisih. 
(2) Začeti postopki za določitev odškodnine po določbah
zakona o razlastitvi in prisilnem prenosu nepremičnin v družbeni lastnini
(Uradni list SRS, št. 5/80, 30/87, 20/89 in Uradni list RS, št. 40/90 – odl. US
RS), se končajo po dosedanjih predpisih.
54. člen
(1) Skladi stavbnih zemljišč, ki so bili ustanovljeni po
določbah zakona o stavbnih zemljiščih (Uradni list SRS, št. 18/84, 33/89 in Uradni
list RS, št. 24/92 – odl. US RS), prenehajo z delom 31. 12. 1997. 
(2) V primeru iz prvega odstavka tega člena se skladi
izbrišejo iz sodnega registra po uradni dolžnosti. 
(3) Premoženje, obveznosti in sredstva skladov, vključno z
evidencami in drugimi podatkovnimi bazami prevzamejo občine, za katere so
skladi opravljali svojo dejavnost.
55. člen
(1) Za prostorski plan po tem zakonu se štejejo prostorske
sestavine občinskega dolgoročnega plana za obdobje od leta 1986 do leta 2000 in
občinskega srednjeročnega družbenega plana za obdobje od leta 1986 do leta
1990. 
(2) Za prostorski izvedbeni načrt po tem zakonu se štejejo: 
-       
prostorski izvedbeni načrti iz druge alinee 21. člena oziroma 27. do 32.
člena in tretjega odstavka 41. člena zakona o urejanju naselij in drugih
posegov v prostor (Uradni list SRS, št. 18/84, 37/85, 29/86 in Uradni list RS,
št. 26/90, 18/93, 47/93 in 71/93), 
-       
lokacijski načrti iz 45.a do 45.i člena zakona o urejanju naselij in
drugih posegov v prostor (Uradni list SRS, št. 18/84, 37/85, 29/86 in Uradni
list RS, št. 26/90, 18/93, 47/93 in 71/93), 
-       
prostorski ureditveni pogoji iz prehodne določbe 16. člena zakona o
spremembah in dopolnitvah zakona o urejanju naselij in drugih posegov v prostor
(Uradni list RS, št. 18/93).
56. člen
Z dnem uveljavitve tega zakona prenehajo veljati: 
-       
zakon o stavbnih zemljiščih (Uradni list SRS, št. 18/84, 33/89 ter
Uradni list RS, št. 24/92 – odločba US), razen določb prve in tretje alinee 41.
člena ter določb VI. poglavja o nadomestilu za uporabo stavbnega zemljišča; 
-       
zakon o razlastitvi in prisilnem prenosu nepremičnin v družbeni lastnini
(Uradni list SRS, št. 5/80, 30/87, 20/89 ter Uradni list RS, št. 44/90 –
odločba US); 
-       
zakon o prometu z nepremičninami (Uradni list SRS, št. 19/76 in 42/86); 
-       
5. točka prvega odstavka 3. člena in tretji odstavek 3. člena zakona o
komunalnih dejavnostih (Uradni list SRS, št. 8/82) v delu, ki se nanaša na
urejanje ulic, trgov in cest.
57. člen
(1) Do uveljavitve predpisov iz 42. člena, vendar najdlje 18
mesecev po uveljavitvi tega zakona, se komunalni prispevek odmerja po
dosedanjih predpisih. 
(2) Že začeti postopki za odmero komunalnega prispevka se
končajo po dosedanjih predpisih.
58. člen
Do izdaje predpisa iz 41. člena tega zakona se smiselno
uporablja: 
-       
navodilo o tem, kaj se šteje za sekundarno, primarno in magistralno
omrežje komunalnih in drugih objektov in naprav (Uradni list SRS, št. 27/85); 
-       
navodilo o enotni metodologiji za pripravo investicijskega programa
urejanja stavbnih zemljišč (Uradni list SRS, št. 33/85, Uradni list RS, št.
22/90 in 24/90 – popravek).
59. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o vodah – ZV-1 (Uradni list RS, št. 67/02)
vsebuje naslednjo končno določbo:
»2. Začetek veljavnosti zakona
217. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o urejanju prostora – ZUreP-1 (Uradni
list RS, št. 110/02)
spreminja 56. člen zakona tako, da se glasi: 
»56. člen
Z dnem uveljavitve tega zakona prenehajo veljati: 
-       
zakon o stavbnih zemljiščih (Uradni list SRS, št. 18/84,
33/89 ter Uradni list RS, št. 24/92 – odločba US), razen določb prve in tretje
alinee 41. člena ter določb VI. poglavja o nadomestilu za uporabo stavbnega
zemljišča; (delno
prenehala veljati)
-       
zakon o razlastitvi in prisilnem prenosu nepremičnin v družbeni lastnini
(Uradni list SRS, št. 5/80, 30/87, 20/89 ter Uradni list RS, št. 44/90 –
odločba US); 
-       
zakon o prometu z nepremičninami (Uradni list SRS, št. 19/76 in 42/86); 
-       
5. točka prvega odstavka 3. člena in tretji odstavek 3. člena zakona o
komunalnih dejavnostih (Uradni list SRS, št. 8/82) v delu, ki se nanaša na
urejanje ulic, trgov in cest.«;
ter vsebuje naslednjo končno določbo:
»191. člen
(začetek veljavnosti
zakona)
Ta zakon se objavi v Uradnem listu Republike Slovenije in
začne veljati 1. januarja 2003.«.

Zakon o graditvi objektov – ZGO-1 (Uradni list
RS, št. 110/02)
vsebuje naslednjo končno določbo:
»14. Začetek veljavnosti
239. člen
(začetek veljavnosti)
Ta zakon se objavi v Uradnem listu Republike Slovenije in
začne veljati 1. januarja 2003, razen določb tretjega odstavka 125. člena,
petega odstavka 126. člena in 232. člena tega zakona, ki začnejo veljati z dnem
pridobitve polnopravnega članstva Republike Slovenije v Evropski uniji.«.

Zakon o urejanju prostora – ZUreP-3 (Uradni
list RS, št. 199/21)
vsebuje naslednji končni določbi:
»342. člen
(začetek uporabe zakona)
Ta zakon se začne uporabljati 1. junija 2022.
343. člen
(začetek veljavnosti
zakona)
Ta zakon začne veljati 31. decembra 2021.«.