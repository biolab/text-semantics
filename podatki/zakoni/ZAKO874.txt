1. člen
Republika Slovenija prevzema s tem zakonom
jamstvo za obveznosti iz obveznic, ki jih izda Agencija Republike Slovenije za
sanacijo bank in hranilnic (v nadaljnjem besedilu: Agencija) zaradi sanacije
bank in hranilnic (v nadaljnjem besedilu: banke) po zakonu o predsanaciji,
sanaciji, stečaju in likvidaciji bank in hranilnic (Uradni list RS, št.
1/91-I).
2. člen
Agencija uporablja obveznice za odkup
potencialnih izgub bank, za katere je guverner Banke Slovenije izdal odločbo o
uvedbi sanacijskega postopka.
Agencija uporablja obveznice za namene iz
prejšnjega odstavka po merilih in pogojih, določenih z zakonom in odločbo o uvedbi
sanacijskega postopka v posamezni banki.
3. člen
Agencija izda obveznice v skupnem znesku do
tolarske protivrednosti 2.200 milijonov DEM.
Obveznice se glasijo na DEM, pravice iz
obveznic pa se izplačujejo v tolarjih po srednjem tečaju Banke Slovenije na dan
dospelosti.
4. člen
Obveznice se glasijo na ime in se smejo
prenašati na druge osebe šele po preteku 5 let od dneva izdaje.
5. člen
Obveznice dospejo v 30 letih od dneva
izdaje.
6. člen
Od izdanih obveznic se plačujejo obresti po
8-odstotni letni obrestni meri.
Obresti se obračunavajo trimesečno,
izplačujejo pa se v 20 dneh po preteku posameznega trimesečja.
Obresti za leto 1992 se obračunajo
31. 12. 1992.
Sredstva za izplačevanje obresti se
zagotavljajo Agenciji iz proračuna Republike Slovenije in iz virov prodaje
državnega kapitala.
7. člen
Pravice iz obveznic zastarajo v treh letih
po dnevu dospetja.
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 450-12/92-7/1-1
Ljubljana, dne 26. novembra
1992.
Skupščina Republike Slovenije
Predsednik
dr. France Bučar l. r.