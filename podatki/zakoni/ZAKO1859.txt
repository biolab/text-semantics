I. POLOŽAJ IN DELOVNO PODROČJE KMETIJSKO GOZDARSKE ZBORNICE
SLOVENIJE
1. člen
(ustanovitev)
V Republiki Sloveniji se ustanovi Kmetijsko
gozdarska zbornica Slovenije (v nadaljnjem besedilu: zbornica).
Cilji, zaradi katerih se ustanovi in deluje
zbornica, so:
-       
varovanje in zastopanje interesov kmetijstva, gozdarstva in ribištva;
-       
svetovanje posameznikom in pravnim osebam, ki opravljajo kmetijsko,
gozdarsko in ribiško dejavnost;
-       
pospeševanje gospodarnega in okolju prijaznega kmetovanja, gozdarstva in
ribištva.
2. člen
(pravni položaj)
Zbornica je pravna oseba javnega prava.
Kot pravna oseba je zbornica lahko lastnica
premičnih in nepremičnih stvari, lahko pridobiva pravice in prevzema
obveznosti, lahko ustanavlja pravne osebe oziroma se vanje vključuje.
Sedež zbornice je v Ljubljani.
3. člen
(pojem kmetijstva in gozdarstva)
Po tem zakonu pojem kmetijstva in
gozdarstva obsega vse dejavnosti, ki po standardni klasifikaciji dejavnosti
spadajo v kmetijstvo, razen storitev za rastlinsko pridelavo in živinorejo ter
lovstva; gozdarstvo razen storitev za gozdarstvo; ribištvo in ribogojstvo razen
storitev, povezanih z ribištvom, in storitev, povezanih z ribogojstvom.
Kmetijski, ribiški oziroma gozdarski obrat
(v nadaljnjem besedilu: kmetijski oziroma gozdarski obrat) je gospodarska
celota, ki jo sestavljajo gospodarski objekti z opremo, v katerih se opravlja
katera od dejavnosti, navedenih v prvem odstavku tega člena, skupaj s
stanovanjskim objektom in pripadajočimi kmetijskimi zemljišči ali gozdovi, ne
glede na organizacijsko obliko. Posamezno kmetijsko ali gozdarsko gospodarstvo
lahko sestavlja več kmetijskih oziroma gozdarskih obratov, če so povezani z
enotnim vodenjem.
Med kmetijske oziroma gozdarske obrate se
po tem zakonu štejejo tudi gospodarski obrati, to so gospodarske celote
objektov z opremo, ki so potrebni za opravljanje določene gospodarske
dejavnosti, ki predelujejo pretežno lastni pridelek oziroma lastne proizvode
glavnega kmetijskega ali gozdarskega obrata (v nadaljnjem besedilu: stranski
obrati), in gospodarski obrati, ki izdelujejo oziroma vzdržujejo opremo
pretežno za potrebe glavnega kmetijskega ali gozdarskega obrata (v nadaljnjem
besedilu: pomožni obrati).
Za pridelovanje vrtnin kot kmetijsko
dejavnost se po tem zakonu ne štejejo urejanje in vzdrževanje vrtov ter parkov,
izdelovanje vencev, šopkov in podobnih izdelkov, trgovanje s temi izdelki
oziroma storitvami, razen če se te dejavnosti opravljajo v stranskem kmetijskem
obratu, ki pretežno uporablja lastne pridelke glavnega obrata in ima v razmerju
do tega obrata tudi manjši obseg poslovanja.
4. člen
(delovno področje)
Zbornica opravlja naslednje naloge, ki se
financirajo iz zbranega zborničnega prispevka:
-       
obravnava problematiko kmetijstva, gozdarstva in ribištva ter predlaga ukrepe
za njihov skladen razvoj;
-       
opravlja za svoje člane splošno strokovno svetovanje in splošno
strokovno pomoč na področju kmetijstva, gozdarstva in ribištva;
-       
usklajuje skupne in posamične interese članov ter zastopa interese
članov in interese kmetijstva, gozdarstva in ribištva pred državnimi organi,
organi lokalnih skupnosti in nosilci javnih pooblastil;
-       
spodbuja, organizira in koordinira ukrepe za izboljšanje delovnih
pogojev v kmetijstvu, gozdarstvu in ribištvu;
-       
oblikuje stališča in predlaga ukrepe za izboljšanje socialnih razmer v
kmetijstvu, gozdarstvu in ribištvu;
-       
sodeluje z zbornicami in ostalimi sorodnimi kmetijskimi, gozdarskimi in
ribiškimi organizacijami doma in v tujini;
-       
sodeluje z izobraževalnimi, raziskovalnimi in znanstvenimi ustanovami za
razvoj kmetijstva, gozdarstva in ribištva;
-       
organizira in se udeležuje sejmov in drugih prireditev na področju
kmetijske, gozdarske in ribiške dejavnosti;
-       
daje strokovna mnenja v postopkih sprejemanja predpisov in drugih
dokumentov s področja kmetijstva, gozdarstva in ribištva;
-       
spremlja in opozarja na posledice učinkovanja predpisov državnega zbora,
vlade, ministrstev, lokalnih skupnosti in predpisov Evropske unije na kmetijstvo,
gozdarstvo in ribištvo;
-       
obvešča člane o svojih aktivnostih;
-       
vodi evidenco članov in razvija informacijski sistem;
-       
podeljuje priznanja za uspešno delo.
Zbornica izvaja naloge javnih služb na
področju kmetijstva in druge naloge na način in pod pogoji, ki jih določa
zakon.
Zbornica izvršuje javna pooblastila,
določena z zakoni. Listine, ki jih izdaja zbornica pri izvrševanju javnih
pooblastil, so javne listine.
Zbornica lahko opravlja tudi druge
dejavnosti, povezane s kmetijstvom, gozdarstvom in ribištvom, iz katerih
pridobiva dohodek.
Naloge zbornice iz prvega odstavka tega
člena se nanašajo na vsa kmetijska zemljišča in gozdove ter na vse kmetijske in
gozdarske obrate iz 3. člena tega zakona, ne glede na obseg, način
gospodarjenja in lastnino, če z zakonom ni drugače določeno.
Za izvrševanje v tem zakonu določenih nalog
zbornica vodi in vzdržuje evidenco svojih članov. Evidenca vsebuje naslednje
podatke, ki jih zbornica pridobi iz javnih knjig in zbirk podatkov:
-       
o enotni matični številki občana, osebnem imenu ter naslovu stalnega ali
začasnega prebivališča, iz Centralnega registra prebivalstva;
-       
o lastništvu kmetijskih zemljišč in gozdov (osebno ime, enotno matično
številko občana in naslov stalnega ali začasnega prebivališča), iz zemljiške
knjige;
-       
o vrsti rabe zemljišč ter o katastrskem dohodku zemljišč, iz zemljiškega
katastra;
-       
o vseh oprostitvah in olajšavah, priznanih v skladu s predpisi, ki
urejajo dohodnino, ter o parcelah in katastrskem dohodku kmetijskih zemljišč in
gozdov, ki jih ima fizična oseba v dejanski uporabi, iz podatkov Davčne uprave
Republike Slovenije;
-       
o pokojninskih in invalidskih zavarovancih na podlagi kmetijske,
gozdarske in ribiške dejavnosti (osebno ime, naslov stalnega ali začasnega
prebivališča in enotna matična številka občana), ki jih vodi Zavod za
pokojninsko in invalidsko zavarovanje Slovenije;
-       
o osebah (enotno matično številko občana, osebno ime, naslov stalnega
ali začasnega prebivališča in dobiček), ki opravljajo kmetijsko, gozdarsko ali
ribiško dejavnost in so zavezane za davek iz dejavnosti ali so se priglasile
kot samostojni podjetniki posamezniki, in jih vodijo pristojni davčni organi;
-       
o pravnih osebah, ki opravljajo kmetijsko, gozdarsko oziroma ribiško
dejavnost (matično številko, davčno številko, ime in sedež, podatke o
izplačanih plačah in amortizaciji) in fizičnih osebah iz druge in tretje
alineje prvega odstavka 9. člena tega zakona (davčno številko, matično
številko, osebno ime in naslov) iz Poslovnega registra Slovenije;
-       
o zakupnikih kmetijskih zemljišč in gozdov, ki jih vodi Sklad kmetijskih
zemljišč in gozdov Republike Slovenije (osebno ime, naslov stalnega ali
začasnega prebivališča);
-       
o fizičnih osebah (davčno številko, podatke o rezidentskem statusu
zavezanca, naslov za vročanje, številke transakcijskih računov pri izvajalcih
plačilnega prometa, druge podatke o fizični osebi: zaposlena/nezaposlena,
delodajalec, upokojenec) iz davčnega registra.
Osebne podatke pridobi zbornica brezplačno
od upravljalcev zbirk podatkov iz prejšnjega odstavka, ki so pooblaščeni za
njihovo vodenje, pri tem pa mora upoštevati namene, zaradi katerih so bili
zbrani.
Podatki iz šestega odstavka tega člena se
hranijo deset let po prenehanju članstva, nato pa se arhivirajo v skladu z
zakonom, ki ureja arhivska gradiva in arhive.
Zbornica mora s podatki, ki so davčna
tajnost, ravnati v skladu z zakonom, ki ureja davčni postopek.
5. člen
(organizacijske enote)
V zbornici se kot oblika delovanja zaradi
zagotavljanja interesov članov in dejavnosti zbornice na določenem območju
organizirajo naslednje območne enote, ki obsegajo območja naslednjih občin:
-       
območna enota Brežice za območja naslednjih občin: Brežice, Krško,
Sevnica, Kostanjevica na Krki;
-       
območna enota Celje za območja naslednjih občin: Laško, Radeče, Žalec,
Vransko, Tabor, Prebold, Braslovče, Polzela, Slovenske Konjice, Vitanje, Zreče,
Celje, Štore, Vojnik, Dobrna, Šentjur pri Celju, Dobje, Šmarje pri Jelšah,
Rogaška Slatina, Rogatec, Podčetrtek, Bistrica ob Sotli in Kozje;
-       
območna enota Kočevje za območja naslednjih občin: Ribnica, Sodražica,
Dobrepolje, Velike Lašče, Kočevje, Loški potok, Osilnica in Kostel;
-       
območna enota Koper za območja naslednjih občin: Koper, Izola, Piran,
Sežana, Hrpelje-Kozina, Divača in Komen;
-       
območna enota Kranj za območja naslednjih občin: Kranj, Radovljica,
Bled, Bohinj, Jesenice, Kranjska Gora, Žirovnica, Tržič, Škofja Loka,
Železniki, Gorenja vas-Poljane, Žiri, Naklo, Šenčur, Cerklje na Gorenjskem,
Preddvor, Jezersko, Gorje;
-       
območna enota Ljubljana za območja naslednjih občin: Ljubljana, Vrhnika,
Borovnica, Grosuplje, Ivančna Gorica, Brezovica, Ig, Škofljica, Horjul,
Dobrova-Polhov Gradec, Dol pri Ljubljani, Vodice, Medvode, Kamnik, Komenda,
Domžale, Mengeš, Trzin, Moravče, Lukovica, Zagorje ob Savi, Trbovlje, Logatec,
Litija, Šmartno pri Litiji, Hrastnik, Log - Dragomer;
-       
območna enota Maribor za območja naslednjih občin: Maribor,
Hoče-Slivnica, Duplek, Miklavž na Dravskem polju, Starše, Rače-Fram, Pesnica,
Kungota, Šentilj, Ruše, Selnica ob Dravi in Lovrenc na Pohorju;
-       
območna enota Murska Sobota za območja naslednjih občin: Murska Sobota,
Gornja Radgona, Sveti Jurij, Radenci, Ljutomer, Križevci, Veržej, Beltinci,
Tišina, Moravske Toplice, Puconci, Cankova, Rogašovci, Kuzma, Grad, Gornji
Petrovci, Hodoš, Šalovci, Lendava, Črenšovci, Odranci, Turnišče, Velika Polana,
Dobrovnik in Kobilje, Razkrižje, Apače;
-       
območna enota Nova Gorica za območja naslednjih občin: Nova Gorica, Kanal,
Brda, Šempeter-Vrtojba, Miren-Kostanjevica, Bovec, Kobarid, Tolmin, Ajdovščina,
Vipava, Idrija in Cerkno, Renče - Vogrsko;
-       
območna enota Novo mesto za območja naslednjih občin: Novo mesto,
Trebnje, Mirna Peč, Žužemberk, Dolenjske Toplice, Šentjernej, Škocjan,
Črnomelj, Semič, Metlika, Straža, Šmarješke Toplice, Šentrupert in Mokronog -
Trebelno;
-       
območna enota Postojna za območja naslednjih občin: Postojna, Pivka,
Ilirska Bistrica, Cerknica, Bloke, Loška dolina;
-       
območna enota Ptuj za območja naslednjih občin: Ptuj, Žetale, Majšperk,
Podlehnik, Videm, Zavrč, Gorišnica, Markovci, Kidričevo, Hajdina, Dornava,
Destrnik, Juršinci, Trnovska vas, Sveti Andraž v Slovenskih goricah, Slovenska
Bistrica, Oplotnica, Lenart, Sveta Ana, Benedikt, Cerkvenjak in Ormož, Cirkulane,
Sveti Jurij v Slovenskih goricah, Sveti Tomaž, Sveta Trojica v Slovenskih
goricah, Središče ob Dravi, Makole, Poljčane;
-       
območna enota Slovenj Gradec za območja naslednjih občin: Slovenj
Gradec, Mislinja, Radlje ob Dravi, Muta, Vuzenica, Ribnica na Pohorju,
Podvelka, Ravne na Koroškem, Črna na Koroškem, Prevalje, Mežica, Dravograd,
Mozirje, Solčava, Luče, Gornji Grad, Ljubno, Nazarje, Velenje, Šoštanj in
Šmartno ob Paki, Rečica ob Savinji.
Območne enote medsebojno sodelujejo in v
zadevah, ki se nanašajo na več območnih enot, oblikujejo skupna stališča.
Zaradi skupnega reševanja določenih
problemov lahko zbornica na predlog območne enote oziroma občin z določenega
gospodarsko zaključenega območja organizira izpostave območne enote za to
gospodarsko območje.
6. člen
(statut)
Zbornica ima statut, v katerem določi
zlasti: ime in sedež; namen in naloge; način izvajanja javnih pooblastil; način
včlanjevanja in prenehanja članstva; pravice, obveznosti in odgovornosti
članov; način zastopanja članov; podrobnejšo notranjo organizacijo, sedeže
območnih enot in njihove izpostave; organe zbornice in območnih enot ter
število njihovih članov, sestavo, naloge in pooblastila, mandatno dobo ter
možnost ponovne izvolitve oziroma imenovanja; način volitev članov sveta
zbornice in območnih enot, način volitev oziroma imenovanja članov organov;
naloge in pooblastila direktorja zborničnega urada in vodje območne enote ter
imenovanja in razrešitve vodilnih delavcev; pravice in dolžnosti članov ter
organov; zastopanje zbornice; način opravljanja nadzorstva nad finančnim
poslovanjem; razpolaganje s premoženjem; odnos do pravnih oseb, katerih
ustanoviteljica je; način urejanja pravic in dolžnosti delavcev zbornice;
osnove za plače delavcev zbornice; druge splošne akte zbornice.
Statut zbornice prične veljati, ko ga
sprejme svet zbornice in da k določilom statuta, ki se nanašajo na izvajanje
javnih pooblastil, soglasje Vlada Republike Slovenije.
7. člen
(razmerje med zbornico in upravnimi
organi, organi lokalnih skupnosti in nosilci javnih pooblastil)
Upravni organi, organi lokalnih skupnosti
in nosilci javnih pooblastil seznanijo zbornico s predlaganimi ukrepi, ki jih
nameravajo sprejeti, če ti ukrepi zadevajo kmetijstvo, gozdarstvo ali ribištvo,
in zahtevajo od zbornice, da jim v primernem roku sporoči svoje mnenje. Če
nujnost ali narava ukrepa nalaga drugače, organom ni treba pošiljati zbornici
gradiv v mnenje.
Upravni organi, organi lokalnih skupnosti
in nosilci javnih pooblastil v zadevah javnih pooblastil, ki spadajo v delovno
področje zbornice, dajejo zbornici potrebne podatke in pojasnila, v drugih
zadevah pa vzpostavijo ustrezno sodelovanje.
Nadzor nad izvajanjem javnih pooblastil, ki
jih izvaja zbornica, opravlja ministrstvo, pristojno po dejavnosti.
Nadzor nad izvajanjem programa dela
zbornice in kmetijsko-gozdarskih zavodov izvaja ministrstvo, pristojno za
kmetijstvo in gozdarstvo.
II. ČLANSTVO
8. člen
(fizične in pravne osebe)
Člani zbornice so fizične in pravne osebe,
določene s tem zakonom (v nadaljnjem besedilu: obvezni člani), lahko pa so
člani zbornice tudi druge pravne in fizične osebe (v nadaljnjem besedilu:
prostovoljni člani).
Zaradi sorazmernega zastopstva različnih
interesov na področju kmetijstva in gozdarstva so člani zbornice razvrščeni v
dve volilni skupini.
Zbornica se povezuje v druge oblike
zborničnega povezovanja v skladu z zakonom in svojimi akti.
9. člen
(prva volilna skupina)
Prvo volilno skupino sestavljajo fizične
osebe, ki izpolnjujejo enega od naslednjih pogojev:
-       
če kot lastniki, zakupniki, uživalci, imetniki pravice uporabe ali
uporabniki kmetijskih zemljišč in gozdov na območju Republike Slovenije za svoj
račun opravljajo kmetijsko oziroma gozdarsko dejavnost in katastrski dohodek
teh kmetijskih in gozdnih zemljišč dosega v letu 2007 najmanj 167 eurov, ta
znesek pa se valorizira v skladu s splošnimi predpisi o ugotavljanju
katastrskega dohodka;
-       
osebe, ki opravljajo kmetijsko, gozdarsko ali ribiško dejavnost iz 3.
člena tega zakona in so se priglasile kot samostojni podjetniki posamezniki;
-       
če kot lastniki, zakupniki ali uporabniki kmetijskega ali gozdarskega
obrata za svoj račun opravljajo kmetijsko, gozdarsko oziroma ribiško dejavnost
iz 3. člena tega zakona kot svoj edini ali glavni poklic, nimajo katastrskega
dohodka, so pa zavezanci za davek od dohodkov iz dejavnosti in niso zajeti v
prvi in drugi alinei tega odstavka;
-       
osebe, ki so pokojninsko in invalidsko zavarovane kot kmetje.
Osebe, ki izpolnjujejo pogoje iz prejšnjega
odstavka in v Sloveniji nimajo stalnega prebivališča, so člani zbornice, če
imajo na območju Republike Slovenije katastrski dohodek oziroma dohodek iz
kmetijske ali gozdarske dejavnosti.
Fizične osebe, ki opravljajo kmetijsko,
gozdarsko oziroma ribiško dejavnost
in ne izpolnjujejo pogojev za obvezno članstvo po prvem ali drugem
odstavku tega člena, so na lastno zahtevo lahko sprejete v članstvo zbornice.
10. člen
(druga volilna skupina)
Drugo volilno skupino sestavljajo pravne
osebe, ki imajo sedež v Republiki Sloveniji in:
-       
so lastnice kmetijskih zemljišč oziroma gozdov na območju Republike
Slovenije razen oseb javnega prava ali
-       
se ukvarjajo pretežno s kmetijsko, gozdarsko ali ribiško dejavnostjo iz
3. člena tega zakona, ne glede na pravno obliko.
Pravne osebe, ki ne izpolnjujejo pogojev za
obvezno članstvo, so na lastno zahtevo lahko sprejete v članstvo zbornice, če
je njihov predmet poslovanja povezan s kmetijstvom, gozdarstvom ali ribištvom.
11. člen
(prostovoljni člani)
O sprejemu in prenehanju članstva
prostovoljnih članov odloča upravni odbor zbornice na prvi naslednji seji po
prejemu pisne zahteve. Če kandidat za člana oziroma član ni zadovoljen z
odločitvijo upravnega odbora zbornice, lahko v petnajstih dneh od prejema
odločitve vloži pritožbo na svet zbornice. Če član oziroma kandidat za člana ni
zadovoljen z odločitvijo sveta zbornice, lahko zahteva varstvo svojih pravic
pred pristojnim sodiščem splošne pristojnosti v 30 dneh po prejemu sklepa sveta
zbornice oziroma v 30 dneh po izteku roka za izdajo sklepa sveta zbornice.
Prostovoljno članstvo preneha:
-       
zaradi izstopa: z zadnjim dnem koledarskega leta, če je zbornica prejela
odstopno izjavo najpozneje dva meseca pred iztekom koledarskega leta, drugače
pa z iztekom naslednjega koledarskega leta;
-       
zaradi smrti ali prenehanja pravne osebe;
-       
zaradi izključitve: z dnem, ko postane pravnomočen sklep, ki ga sprejme
upravni odbor zbornice, s katerim ugotovi, da član ne izpolnjuje več pogoja za
članstvo ali da kljub opominu ne plača zborničnega prispevka.
V postopku za izključitev mora biti članu
omogočeno, da se izjavi o izključitvenih razlogih.
III. ORGANI IN DELOVANJE ZBORNICE
12. člen
(organi)
Obvezni organi zbornice so:
-       
svet zbornice;
-       
upravni odbor zbornice;
-       
nadzorni odbor zbornice;
-       
predsednik in dva podpredsednika zbornice;
-       
častno razsodišče zbornice in stalna arbitraža zbornice;
-       
direktor zborničnega urada (v nadaljnjem besedilu: direktor).
Obvezni organi območne enote so:
-       
svet območne enote;
-       
predsednik in dva podpredsednika območne enote;
-       
vodja območne enote.
Za proučitev določenih zadev lahko svet
zbornice ali upravni odbor zbornice imenuje tudi druge odbore oziroma stalna
ali občasna delovna telesa.
Mandatna doba članov organov zbornice je
štiri leta in so po izteku enega mandata lahko ponovno voljeni oziroma
imenovani, vendar le še za naslednji mandat. (delno
razveljavljen)
V obvezne organe zbornice iz prve, druge in
četrte alineje prvega odstavka tega člena in območne enote zbornice iz prve in
druge alineje drugega odstavka tega člena ne morejo biti izvoljene oziroma
imenovane osebe, ki so ob izvolitvi oziroma imenovanju ali v obdobju dveh let
pred tem bile:
-       
člani organov političnih strank na državni ravni;
-       
poslanci Evropskega parlamenta in funkcionarji v Evropski komisiji in
Evropskem svetu;
-       
predsednik republike, predsednik vlade, ministri in državni sekretarji,
poslanci, poklicni župani;
-       
generalni direktorji in generalni sekretarji ministrstev, direktorji
organov v sestavi ministrstev in vladnih služb, generalni direktor in
direktorji generalnih direktoratov v Evropski komisiji, direktorji občinske
uprave ali tajniki občine.
13. člen
(sestava in delovno področje sveta)
Svet zbornice sestavljajo po en član na
vsakih začetih 3000 članov prve volilne skupine iz vsake območne enote, iz
druge volilne skupine pa po en član iz vsake območne enote.
Svet zbornice opravlja zlasti naslednje
naloge:
-       
izmed članov sveta zbornice izvoli predsednika in dva podpredsednika
sveta zbornice;
-       
voli predsednika, oba podpredsednika in druge člane upravnega odbora
zbornice, člane nadzornega odbora zbornice in drugih odborov zbornice, ki izmed
sebe izvolijo predsednika in podpredsednika;
-       
na predlog upravnega odbora imenuje direktorja ter njegovega namestnika;
-       
na predlog direktorja imenuje vodjo območne enote;
-       
sprejema letni program dela in finančni načrt za naloge iz prvega,
drugega in tretjega odstavka 4. člena tega zakona;
-       
v soglasju z Vlado Republike Slovenije odloča o povišanju oziroma
znižanju stopnje zborničnega prispevka in ugotavlja pavšalni znesek, kar objavi
v Uradnem listu Republike Slovenije;
-       
obravnava in sklepa o letnem poročilu o delu in o poročilu o finančnih
sredstvih;
-       
sklepa o kritju stroškov, ki niso zajeti v sprejetem proračunu;
-       
sprejema statut in druge akte zbornice ter poslovnik o svojem delu;
-       
usmerja delo območnih enot;
-       
opravlja druge naloge v skladu z zakonom in statutom.
Svet območne enote sestavlja od devet do
petnajst članov. Vsaka volilna skupina mora biti zastopana z najmanj enim
članom.
Svet območne enote opravlja zlasti
naslednje naloge:
-       
voli predsednika in oba podpredsednika sveta območne enote;
-       
obravnava letni program dela območne enote in ga predlaga svetu
zbornice;
-       
predlaga letno poročilo o delu in o porabi finančnih sredstev in ju
predlaga svetu zbornice;
-       
obravnava splošne akte zbornice, za katere je tako določeno v statutu
zbornice, in daje nanje pripombe in predloge;
-       
sprejema poslovnik o svojem delu;
-       
opravlja druge naloge v skladu z zakonom in statutom zbornice.
14. člen
(sklepčnost in večina)
Če s tem zakonom ni drugače določeno, svet
zbornice oziroma območne enote lahko sklepa, če je na seji navzočih več kot
polovica članov sveta, sklep pa je sprejet, če je za njegov predlog glasovala
večina navzočih članov.
Če svet zbornice pri izvedbi volitev zaradi
enakega števila glasov “za” in “proti” ne sprejme odločitve, odloči glas
predsednika sveta zbornice, če svet pred izvedbo volitev ne odloči drugače.
15. člen
(razpust sveta)
Svet zbornice lahko odloči o svoji
predčasni razpustitvi in o razpisu novih volitev. Takšen sklep lahko sprejme
le, če je na seji navzoča več kot polovica članov, ki so bili izvoljeni v vsaki
volilni skupini, če je za predlog glasovala več kot polovica navzočih članov iz
vsake volilne skupine.
Sklep o razpustitvi sveta zbornice lahko
svet zbornice sprejme, če so izpolnjeni naslednji pogoji:
-       
če najmanj tretjini od celotnega števila članov, ki so bili izvoljeni v
posamezni volilni skupini, preneha mandat in ni namestnikov, ki bi stopili na
izpraznjena mesta;
-       
če ne izpolnjuje svojih nalog;
-       
če večkrat prekorači svoje delovno področje.
Nadzorni odbor ali član sveta zbornice
lahko, kadar meni, da obstajajo razlogi iz druge ali tretje alinee prejšnjega
odstavka, predlaga razpustitev sveta zbornice. Svet zbornice mora o predlogu za
razpust sveta zbornice odločiti v 30 dneh.
Svet zbornice lahko iz razlogov iz drugega
odstavka tega člena oziroma če je najmanj polovici od celotnega števila članov
sveta območne enote, ki so bili izvoljeni v posamezni volilni skupini, prenehal
mandat in ni namestnikov, ki bi stopili na izpraznjena mesta, razpusti tudi svet
območne enote.
Članom sveta, ki so bili vanj izvoljeni po
predčasni razpustitvi sveta, traja mandat do izteka tekoče splošne štiriletne
mandatne dobe, kot velja za druge svete.
16. člen
(upravni odbor – delovno področje)
Upravni odbor zbornice vodi in organizira
delo zbornice in opravlja personalne in finančne zadeve, kolikor te zadeve niso
pridržane svetu zbornice in predsedniku. Upravni odbor pripravlja dnevni red za
seje sveta zbornice.
V upravni odbor zbornice je lahko izvoljena
oseba, ki je član sveta zbornice. V skladu s statutom lahko svet zbornice
izvoli določeno število, vendar ne več kot eno tretjino od vseh članov
upravnega odbora tudi izmed priznanih strokovnjakov, katerih strokovno,
raziskovalno, pedagoško ali znanstveno delo je povezano s kmetijstvom ali
gozdarstvom.
Upravni odbor zbornice odloča tudi o
nastanku in prenehanju obveznega članstva, če se o tem pojavi dvom ali spor,
ter o sprejemu in prenehanju oziroma izključitvi iz prostovoljnega članstva.
Če je svet zbornice razpuščen, upravni
odbor opravlja svoje funkcije do izvolitve novega upravnega odbora.
V času od razpustitve sveta zbornice do
prve seje novoizvoljenega sveta sme upravni odbor zbornice opravljati samo
zadeve, ki spadajo v redno poslovanje.
17. člen
(predsednik in podpredsednika)
Predsednik zbornice predstavlja in zastopa
zbornico. S statutom zbornice pa se lahko določena pooblastila predsednika
zbornice prenesejo na direktorja oziroma druge pooblaščence. Predsednik
upravnega odbora zbornice je hkrati predsednik zbornice, podpredsednika
upravnega odbora zbornice pa sta hkrati podpredsednika zbornice.
Sklepe in druge listine, ki imajo za
zbornico pravno zavezujoč značaj, podpisuje predsednik skupaj z direktorjem.
Predsednik sveta območne enote je hkrati
predsednik območne enote, podpredsednika sveta območne enote sta hkrati
podpredsednika območne enote.
Vsaka volilna skupina ima enega
podpredsednika zbornice oziroma območne enote.
Če je predsednik zadržan, ga nadomešča eden
od podpredsednikov, ki ga določi predsednik.
Če predsedniku ali podpredsedniku predčasno
preneha funkcija, se brez odlašanja opravijo ponovne volitve.
18. člen
(nadzorni odbor zbornice)
Nadzorni odbor nadzoruje celotno poslovanje
zbornice in o svojem delu poroča svetu zbornice.
Nadzorni odbor sestavljajo predsednik, en
podpredsednik in trije člani.
Nadzorni odbor mora kot kolegijski organ
nadzorovati zlasti zakonitost, gospodarnost, smotrnost, varčnost in pravilnost
poslovanja. Nadzorni odbor lahko zahteva vse podatke in obvestila, ki so
potrebna za vestno opravljanje njegovih nalog. Zaradi strokovne pomoči lahko
nadzorni odbor k svojemu delu povabi tudi izvedence.
V nadzornem odboru morata biti zastopani
obe volilni skupini. V nadzorni odbor ne smejo biti izvoljeni člani upravnega
odbora zbornice in tudi ne direktor oziroma vodja območne enote ter njuna
namestnika.
Če članu nadzornega odbora funkcija preneha
predčasno, mora svet zbornice na naslednji seji izvoliti novega člana
nadzornega odbora za čas do izteka mandatne dobe. Če se svet zbornice predčasno
razpusti, nadzorni odbor opravlja svoje naloge do izvolitve novega nadzornega
odbora.
19. člen
(častno razsodišče)
Pri zbornici deluje častno razsodišče.
Častno razsodišče skrbi za razvijanje, uveljavljanje
in krepitev dobrih poslovnih običajev.
Častno razsodišče odloča:
-       
o kršitvah dobrih poslovnih običajev;
-       
o kršitvah statuta, drugih splošnih aktov ter sklepov organov zbornice,
če je to določeno s statutom zbornice.
Častno razsodišče obravnava zadeve iz
prejšnjega odstavka, odloča o odgovornosti ter izreka kršilcem ukrepe, določene
v statutu zbornice.
Pristojnost, postopek, sestavo in
organizacijo častnega razsodišča urejajo statut in drugi splošni akti zbornice.
20. člen
(stalna arbitraža)
Pri zbornici deluje stalna arbitraža, ki
rešuje spore iz medsebojnih poslovnih odnosov med člani zbornice; med člani in
drugimi pravnimi in fizičnimi osebami; spore glede obveznega članstva, sprejema
oziroma izključitve iz članstva zbornice.
Pristojnost, postopek, sestavo in
organizacijo stalne arbitraže urejajo statut in drugi splošni akti zbornice.
21. člen
(strokovne in druge službe)
Za poslovanje službe zbornice skrbi
zbornični urad, ki ga pod nadzorom predsednika zbornice vodi direktor.
Za poslovanje območne enote skrbi
tajništvo, ki ga pod nadzorom predsednika sveta območne enote vodi vodja
območne enote.
Direktorja in njegovega namestnika imenuje
svet zbornice na predlog upravnega odbora zbornice.
Vodjo območne enote in njegovega namestnika
imenuje svet zbornice na predlog direktorja.
Po preteku štiriletne mandatne dobe je ista
oseba lahko ponovno največ še enkrat imenovana za funkcijo iz tretjega oziroma
četrtega odstavka tega člena.
Zbornica ima strokovne službe, ki skrbijo
za izvajanje nalog zbornice in za pripravo usklajenih programov dela kmetijskih
strokovnih služb v kmetijsko-gozdarskih zavodih in izdelavo njihovih finančnih
načrtov.
Za obračunavanje plač delavcev v zbornici
in kmetijsko-gozdarskih zavodih se uporabljajo predpisi o razmerjih plač v
državnih organih oziroma o javnih uslužbencih.
IV. FINANCIRANJE ZBORNICE
22. člen
(prihodki)
Sredstva, potrebna za opravljanje njenih
nalog, zbornica pridobiva:
-       
z zborničnim prispevkom;
-       
s prihodki iz lastne dejavnosti;
-       
s sredstvi, ki jih zbornici v skladu z zakonom dodelijo država, občine
in druge lokalne skupnosti;
-       
z izrednimi prihodki (darila, volila in podobno).
Člani zbornice obvezno plačujejo zbornični
prispevek.
S sredstvi, zbranimi na podlagi prvega
odstavka tega člena, razpolaga zbornica in pri tem zagotavlja tudi gmotne
pogoje za delo območnih enot in izpostav.
Zbornica se lahko tudi zadolžuje do
vrednosti 15% premoženja, s katerim razpolaga.
Zbornični prispevki se plačujejo na način
in v roku, ki ga določi svet zbornice s splošnim aktom najpozneje do 31.
decembra tekočega leta za prihodnje leto. Splošni akt se objavi v Uradnem listu
Republike Slovenije.
Upravni odbor zbornice lahko na podlagi
vloge zavezanca, h kateri predloži dokazila o svojih dohodkih in premoženjskem
stanju, dovoli odlog plačila zborničnega prispevka oziroma dovoli plačilo v
največ šestih mesečnih obrokih ali določi, da se zavezancu dolg v celoti ali
deloma odpiše, če bi se z izterjavo lahko ogrozilo preživljanje zavezanca.
Natančnejše kriterije za odlog plačila, plačilo v obrokih ali odpis plačila
določi Upravni odbor zbornice najpozneje do 31. decembra tekočega leta za
prihodnje leto.
Republika Slovenija zagotavlja zbornici v
skladu z letnim programom dela zbornice in kmetijsko-gozdarskih zavodov, h
katerim da letno soglasje vlada, iz proračuna sredstva za delo kmetijske in
gozdarske svetovalne službe, selekcijske, kontrolne in rodovniške službe v
živinoreji, poskusnih vinogradniških in vinarskih centrov ter drugih dejavnosti
kmetijsko-gozdarskega zavoda, katerih financiranje ni zagotovljeno s prodajo
blaga ali storitev oziroma iz drugih virov.
Revizijo pravilnosti in smotrnosti
poslovanja zbornice in kmetijsko-gozdarskih zavodov izvaja Računsko sodišče
Republike Slovenije v skladu z zakonom.
23. člen
(zbornični prispevek A)
Zavezanci za plačilo zborničnega prispevka
A so:
-       
ena izmed oseb iz prve alinee prvega odstavka 9. člena tega zakona;
-       
osebe iz drugega odstavka 9. člena tega zakona;
-       
osebe iz prve alinee prvega odstavka 10. člena tega zakona.
Osnova za zbornični prispevek A je katastrski
dohodek kmetijskih in gozdnih zemljišč, ugotovljen za preteklo leto po
predpisih o ugotavljanju katastrskega dohodka, in za fizične osebe katastrski
dohodek, zmanjšan zaradi naravnih nesreč, požara ali drugih izrednih dogodkov,
ki jih ni bilo mogoče preprečiti, oziroma katastrski dohodek, zmanjšan za
oprostitve, v skladu z zakonom, ki ureja dohodnino.
Stopnja za odmero zborničnega prispevka A
znaša 4% od osnove, vendar ne manj kot pavšalni znesek v višini 8,35 eura.
V soglasju z Vlado Republike Slovenije se
lahko stopnja iz prejšnjega odstavka po sklepu sveta zbornice glede na obseg
nalog iz letnega programa dela, ki se financirajo iz zborničnega prispevka,
poviša ali zniža za največ 20%.
24. člen
(zbornični prispevek B)
Zavezanci za plačilo zborničnega prispevka
B so osebe iz druge alinee in ena izmed oseb iz tretje alinee prvega odstavka
9. člena tega zakona.
Osnova za zbornični prispevek B je dobiček
iz opravljanja dejavnosti, ki ni zmanjšan za oprostitve, znižanja in olajšave,
ki jih določajo predpisi o dohodnini.
Stopnja za odmero zborničnega prispevka B
znaša 1,53% od osnove.
V soglasju z Vlado Republike Slovenije se
lahko stopnja iz prejšnjega odstavka po sklepu sveta zbornice glede na obseg
nalog iz letnega programa dela, ki se financirajo iz zborničnega prispevka,
poviša ali zniža za največ 20%.
25. člen
(zbornični prispevek C)
Zbornični prispevek C plačujejo pravne
osebe iz druge alinee prvega odstavka in iz drugega odstavka 10. člena tega
zakona.
Osnova za zbornični prispevek C je znesek
obračunane amortizacije in vkalkuliranih plač v preteklem letu.
Stopnja za odmero zborničnega prispevka C
znaša 0,20% od osnove.
V soglasju z Vlado Republike Slovenije se
lahko stopnja iz prejšnjega odstavka po sklepu sveta zbornice poviša ali zniža
za največ 20%, glede na obseg nalog iz letnega programa dela, ki se financirajo
iz zborničnega prispevka.
25.a člen
(pavšalni znesek)
Zavezanci za plačilo zborničnega prispevka
v višini pavšalnega zneska so:
-       
osebe iz četrte alinee prvega odstavka 9. člena tega zakona, če ne
izpolnjujejo katerega od pogojev iz prve do tretje alinee prvega odstavka 9.
člena tega zakona;
-       
osebe iz tretjega odstavka 9. člena tega zakona.
Pavšalni znesek znaša 8,35 eura.
Pavšalni znesek iz prejšnjega odstavka se
valorizira po stopnji, kot se v skladu s predpisi o ugotavljanju katastrskega
dohodka valorizira katastrski dohodek, kar letno ugotovi svet zbornice.
25.b člen
(odmera, pobiranje in izterjava
zborničnega prispevka)
Zbornica svojim članom odmerja zbornični
prispevek, ga pobira in izterjuje.
Zbornični prispevek se odmeri z odločbo,
izdano v upravnem postopku. O pritožbi zoper odločbo o odmeri zborničnega
prispevka odloča ministrstvo, pristojno za kmetijstvo in gozdarstvo.
Postopek izterjave zborničnega prispevka,
ki ga zavezanec ni plačal v predpisanem roku, uvede in vodi zbornica. Za
postopek izterjave se smiselno uporabljajo določbe zakona, ki ureja davčni
postopek.
26. člen
(prenehal
veljati)
V. VOLITVE V SVET ZBORNICE
27. člen
(obdobja rednih volitev)
Redne volitve v svet zbornice se opravijo
vsaka štiri leta.
28. člen
(pasivna in aktivna volilna pravica)
V prvi volilni skupini ima pravico voliti
in biti izvoljen za člana sveta zbornice član zbornice, ki je na dan glasovanja
dopolnil najmanj 18 let starosti.
Za člana sveta zbornice iz druge volilne
skupine je lahko izvoljena fizična oseba, ki je članica uprave oziroma drugega
organa, ki vodi poslovanje pravne osebe – članice zbornice.
29. člen
(način volitev)
Člane sveta zbornice volijo osebe iz prve
volilne skupine na podlagi splošne in enake volilne pravice.
Člane sveta zbornice volijo osebe iz druge
volilne skupine po volilnem telesu, ki ga sestavljajo predstavniki teh oseb.
30. člen
(razpis volitev)
Volitve v svet zbornice razpiše upravni
odbor zbornice.
Od dneva razpisa volitev do dneva
glasovanja ne sme preteči manj kot 40 dni.
31. člen
(volilni organi)
Volitve vodi volilna komisije zbornice.
Volilno komisijo zbornice imenuje upravni odbor zbornice. Sestavljajo jo
predsednik in trije člani ter njihovi namestniki.
Volitve izvajajo volilna komisija območne
enote ali volilna komisija volilne enote, ki ju sestavljajo predsednik in trije
člani ter njihovi namestniki.
Delo na volišču vodi volilni odbor, ki ga
sestavljajo predsednik in dva člana ter njihovi namestniki.
32. člen
(naloge volilnih komisij)
Volilna komisija zbornice:
-       
skrbi za enotno uporabo določb zakona in statuta zbornice, ki se
nanašajo na postopek volitev;
-       
imenuje volilne komisije območnih oziroma volilnih enot;
-       
usklajuje delo volilnih komisij območnih enot;
-       
daje navodila v zvezi z izvajanjem volitev;
-       
potrjuje kandidature oziroma liste kandidatov ter sestavlja seznam
kandidatur oziroma list kandidatov;
-       
ugotavlja izid volitev v svet zbornice.
Volilna komisija območne oziroma volilne
enote izvaja neposredno tehnično delo pri izvedbi volitev ter določa volišča in
imenuje volilne odbore.
33. člen
(predčasno prenehanje mandata)
Če med trajanjem mandata sveta preneha
mandat članu sveta zbornice, ki je bil izvoljen na način iz petega odstavka 35.
člena tega zakona, ga nadomesti tisti kandidat, ki je na volitvah prejel
naslednje najvišje število glasov. Če takega kandidata
ni, se opravijo nadomestne volitve, razen v primeru, če je od dneva potrditve
mandata člana, ki mu je prenehal mandat, preteklo več kot tri leta.
Če med trajanjem mandata sveta preneha
mandat članu sveta zbornice, ki je bil izvoljen na način iz šestega odstavka
35. člena tega zakona, ga nadomesti naslednji kandidat po vrstnem redu na isti
listi kandidatov. Če takega kandidata ni, se opravijo nadomestne volitve, razen
v primeru, če je od dneva potrditve mandata člana, ki mu je prenehal mandat,
preteklo več kot tri leta.
34. člen
(volilni imenik za prvo volilno skupino)
Volitve v svet zbornice v prvi volilni
skupini se opravijo na podlagi volilnega imenika, ki ga sestavi komisija za
sestavo volilnega imenika na podlagi seznama članov zbornice. Komisijo imenuje
direktor.
Član zbornice se vpiše v volilni imenik za
območje volišča, na katerem ima stalno prebivališče. Če član zbornice nima
stalnega prebivališča na območju Republike Slovenije, se vpiše v volilni imenik
za volišče, ki ga določi komisija za sestavo volilnega imenika glede na to, kje
v Republiki Sloveniji opravlja kmetijsko oziroma gozdarsko dejavnost.
Če član zbornice ni vpisan v volilni
imenik, lahko glasuje na podlagi potrdila, ki mu ga izda komisija za sestavo
volilnega imenika.
35. člen
(volitve v prvi volilni skupini)
Volitve v prvi volilni skupini se opravijo
po volilnih enotah. V vsaki volilni enoti se v svet zbornice voli enega člana
sveta na vsakih začetih 3000 članov zbornice. Volilna enota obsega območje
območne enote.
Volitve se opravijo na podlagi list
kandidatov, ki jih predložijo posamezne skupine članov zbornice in organizacije
kmetov.
Organizacija kmetov določi kandidate po
postopku, določenem z njenimi pravili. Listo kandidatov lahko organizacija
kmetov vloži v volilni enoti, če njeno listo kandidatov podpre najmanj deset
članov zbornice, ki imajo volilno pravico in sedež v volilni enoti.
Listo kandidatov v volilni enoti, ki jo
predlaga skupina članov zbornice, mora v volilni enoti podpreti s podpisi
najmanj 20 članov zbornice.
Če se v volilni enoti voli enega ali dva
člana sveta, se glasuje o posameznih kandidatih. Volivec lahko glasuje za
toliko kandidatov, kolikor se jih voli v volilni enoti. Če se voli en član
sveta, je za člana sveta izvoljen kandidat, ki prejme največ glasov, če pa se
voli dva člana sveta, sta izvoljena tista dva kandidata, ki prejmeta največ
glasov.
Če se v volilni enoti voli tri ali več
članov sveta, se glasuje o listi kandidatov. Glasuje se tako, da se obkroži
zaporedna številka pred imenom liste, za katero se glasuje.
V primeru iz prejšnjega odstavka se v
volilni enoti mandate dodeljuje listam kandidatov po zaporedju najvišjih
količnikov, ki se dobijo tako, da se število glasov vsake posamezne liste deli
z vsemi števili od ena do števila članov, ki se jih voli v posamezni volilni
enoti (d'Hondtov sistem). Z liste kandidatov je izvoljenih toliko kandidatov,
kolikor mandatov dobi lista. Izvoljeni so kandidati po vrstnem redu na listi
kandidatov.
36. člen
(volitve v drugi volilni skupini)
Volitve v drugi volilni skupini se opravijo
po volilnem telesu, v katerega izvoli organ upravljanja pravne osebe - članice zbornice enega predstavnika.
Volitve se opravijo s tajnim glasovanjem.
37. člen
(določbe o volitvah v statutu zbornice)
Podrobnosti v zvezi s postopkom
kandidiranja, glasovanjem in ugotavljanjem izida glasovanja določi statut
zbornice.
38. člen
(smiselna uporaba predpisov o volitvah v
Državni zbor in o splošnem upravnem postopku)
Glede dela volilnih organov, potrjevanja
kandidatur in postopka izvedbe glasovanja ter rokov za uveljavljanje varstva
volilne pravice, se smiselno uporabljajo določbe zakona, ki ureja volitve v
Državni zbor. Glede postopkov uveljavljanja varstva volilne pravice se smiselno
uporabljajo določbe zakona, ki ureja splošni upravni postopek.

Zakon o Kmetijsko gozdarski zbornici Slovenije
– ZKGZ (Uradni list RS, št. 41/99)
vsebuje naslednje prehodne in končne določbe:
»VI. PREHODNE IN KONČNE DOLOČBE
39. člen
(priprave za
organiziranje in začetek dela zbornice)
Priprave za organiziranje in začetek dela
zbornice vodi ministrstvo, pristojno za kmetijstvo in gozdarstvo.
40. člen
(razpis prvih
volitev)
Prve volitve v svet zbornice se opravijo
najpozneje v enem letu po uveljavitvi tega zakona.
Prve volitve razpiše Vlada Republike
Slovenije, ki imenuje tudi komisijo za pripravo volilnega imenika.
V aktu o razpisu prvih volitev se določijo:
način uresničevanja aktivne in pasivne volilne pravice, število članov sveta iz
vsake volilne skupine, dan volitev in volilne enote ter druge pravice,
obveznosti in postopki za uspešno izvedbo volitev, če niso urejeni s tem
zakonom.
Predlog akta o razpisu prvih volitev v svet
zbornice pripravi iniciativni odbor za ustanovitev zbornice (v nadaljnjem
besedilu: iniciativni odbor), ki ga v enem mesecu po uveljavitvi tega zakona na
predlog ministra, pristojnega za kmetijstvo in gozdarstvo, imenuje Vlada
Republike Slovenije. V iniciativnem odboru morajo biti ustrezno zastopani
predstavniki obeh volilnih skupin, in sicer dve tretjini iz prve volilne
skupine in ena tretjina iz druge volilne skupine.
Z dnem razpisa prvih volitev iniciativni
odbor prevzame funkcije volilne komisije zbornice.
Komisija za pripravo volilnega imenika za
prve volitve sestavi volilni imenik na podlagi podatkov Davčne uprave Republike
Slovenije in drugih podatkov iz evidenc iz četrtega odstavka 4. člena tega
zakona, ki ji jih pristojni organi morajo posredovati.
41. člen
(prve volitve v
drugi volilni skupini)
Za prvi svet zbornice izvolita predstavnike
članov zbornice iz druge volilne skupine Gospodarska zbornica Slovenije in Zadružna
zveza Slovenije.
42. člen
(sklic prve
seje sveta zbornice)
Prvo sejo sveta zbornice po prvih volitvah
skliče minister, pristojen za kmetijstvo in gozdarstvo.
S konstituiranjem sveta zbornice preneha za
pravne osebe in samostojne podjetnike, ki se ukvarjajo izključno s kmetijsko
dejavnostjo po tem zakonu obvezno članstvo v Gospodarski zbornici Slovenije
oziroma v Obrtni zbornici Slovenije.
43. člen
(začasna
stopnja zborničnih prispevkov)
Do sprejema stopnje zborničnih prispevkov
na pristojnem organu zbornice znaša letni zbornični prispevek:
-       
za zavezance za plačilo zborničnega prispevka A iz 23. člena tega
zakona: 3% od osnove, vendar ne manj kot 2000 tolarjev.
-       
za zavezance za plačilo zborničnega prispevka B iz 24. člena tega
zakona: 1,53 % od osnove;
-       
za zavezance za plačilo zborničnega prispevka C iz 25. člena tega
zakona: 0,20 % od osnove.
Zavezanci morajo zbornični prispevek
plačevati od prvega v naslednjem mesecu po konstituiranju sveta zbornice.
Kmetijsko gozdarska zbornica Slovenije,
Gospodarska zbornica Slovenije in Obrtna zbornica Slovenije sklenejo sporazum o
višini in načinu plačevanja prispevka tistih pravnih oseb in samostojnih
podjetnikov, ki so zaradi raznovrstnih dejavnosti obvezni člani dveh ali vseh
treh navedenih zbornic.
44. člen
(stroški za
izvedbo prvih volitev, začetek dela zbornice in za delo kmetijsko-gozdarskih
zavodov)
Stroški za izvedbo prvih volitev v svet
zbornice, stroški konstituiranja sveta zbornice in stroški za začetek dela
zbornice se v višini 100.000.000 tolarjev krijejo iz sredstev proračuna
Republike Slovenije.
45. člen
(kmetijsko gozdarski zavodi)
Z dnem uveljavitve tega zakona postane
Republika Slovenija lastnik premoženja, sredstev in obveznosti v naslednjih
zavodih:
-       
Živinorejsko veterinarskega zavoda za Pomurje, Murska Sobota,
-       
Obdravskega zavoda za veterinarstvo in živinorejo Ptuj,
-       
Kmetijskega zavoda Maribor,
-       
Zavoda za živinorejo in veterinarstvo Celje,
-       
Kmetijskega zavoda Ljubljana,
-       
Živinorejsko veterinarskega zavoda Kranj,
-       
Kmetijsko veterinarskega zavoda Nova Gorica,
-       
Kmetijskega zavoda Novo mesto
in v naslednjih centrih:
-       
Selekcijsko trsničarskem središču Ivanjkovci,
-       
Poskusni sadjarski postaji Gačnik,
-       
Selekcijsko trsničarskem središču Vrhpolje Vipava.
Popis sredstev, premoženja in obveznosti
ter zaključno bilanco in otvoritveno bilanco po stanju na dan uveljavitve tega
zakona pripravijo zavodi in centri iz prejšnjega odstavka.
Zavodi in centri iz prvega odstavka tega
člena nadaljujejo z delom po veljavni registraciji do uskladitve ustanovnih
aktov v skladu s tem zakonom.
Zbornica se konstituira najkasneje v enem
letu po uveljavitvi tega zakona.
Z dnem konstituiranja zbornice se ukine
Uprava Republike Slovenije za pospeševanje kmetijstva kot organ v sestavi
Ministrstva za kmetijstvo, gozdarstvo in prehrano. Delavci te uprave postanejo
z istim dnem delavci zbornice. Zbornica prevzame tudi pristojnosti in naloge
ter arhive in premoženje, s katerim je upravljala Uprava Republike Slovenije za
pospeševanje kmetijstva.
Na predlog ministra, pristojnega za
kmetijstvo in gozdarstvo, Vlada Republike Slovenije odloči o prenosu in pogojih
prenosa sredstev, premoženja in obveznosti iz drugega odstavka tega člena v
last zbornice najkasneje v šestih mesecih po konstituiranju zbornice.
Zbornica v šestih mesecih po konstituiranju
prevzame ustanoviteljske pravice nad zavodi in centri iz prvega odstavka tega
člena in jih organizira kot javne kmetijsko gozdarske zavode. Zbornica uskladi
ustanovne akte zavodov in centrov iz prvega odstavka tega člena s tem zakonom v
šestih mesecih po konstituiranju zbornice.
V kmetijsko gozdarskih zavodih se v šestih
mesecih po konstituiranju zbornice organizira dejavnost izobraževanja in
prosvetljevanja lastnikov gozdov.
Zbornica prenese sredstva, premoženje in
obveznosti, ugotovljene v skladu z drugim in šestim odstavkom tega člena, v
upravljanje kmetijsko gozdarskim zavodom.
Kmetijsko gozdarski zavodi ne smejo
spremeniti namembnosti prostorov in ne odtujiti prostorov ali opreme ali
premoženja v vrednosti več kot 5.000.000 tolarjev letno brez soglasja ministra,
pristojnega za kmetijstvo in gozdarstvo.
46. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu RS.«.

Odločba o razveljavitvi prvega odstavka 13.
člena, prvega odstavka 29. člena in prvega odstavka 35. člena zakona o
kmetijsko gozdarski zbornici (Uradni list RS, št. 31/03)
v zvezi z razveljavitvijo prvega odstavka 13. člena, prvega odstavka 29. člena
in prvega odstavka 35. člena zakona določa:
»Razveljavitev iz prejšnje točke začne
učinkovati po enem letu od objave te odločbe v Uradnem listu Republike
Slovenije.«.

Zakon o spremembah in dopolnitvah Zakona o
Kmetijsko gozdarski zbornici Slovenije – ZKGZ-A (Uradni list RS, št. 25/04)
vsebuje naslednji prehodni in končno določbo:
»PREHODNI IN KONČNA DOLOČBA
18. člen
Do prevzema odmere, pobiranja in izterjave
zborničnega prispevka s strani Davčne uprave Republike Slovenije v skladu s 26.
členom zakona in 3. členom Zakona o davčni službi (Uradni list RS, št. 18/96,
36/96, 87/97, 48/98, 26/99, 54/99 – ZFPPod, 85/2000, 79/01 in 52/02 – ZDU-1),
opravlja te naloge zbornica in ima za ta namen pravico do dostopa in uporabe
podatkov iz evidenc iz šestega odstavka 4. člena zakona.
Ne glede na 37. člen Zakona o davčnem
postopku (Uradni list RS, št. 18/96, 87/97, 35/98 – odločba US, 82/98, 91/98,
108/99, 37/01 – odločba US, 97/01, 105/03 – odločba US in 16/04 – odločba US),
se podatki iz četrte in šeste alinee šestega odstavka 4. člena zakona, ki se
štejejo za davčno tajnost po Zakonu o davčnem postopku, za potrebe odmere
zborničnega prispevka, lahko posredujejo tudi zbornici.
19. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o davčnem postopku – ZDavP-2 (Uradni
list RS, št. 117/06)
vsebuje naslednjo končno določbo:
»424. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne od 1.
januarja 2007.«.

Zakon o spremembah in dopolnitvah Zakona o
Kmetijsko gozdarski zbornici Slovenije – ZKGZ-B (Uradni list RS, št. 26/08)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
Postopki odmere, pobiranja in izterjave
zborničnega prispevka, začeti pred uveljavitvijo tega zakona, se dokončajo v
skladu z dosedanjimi predpisi.
Za vse postopke izterjave zborničnega
prispevka, ki do dne uveljavitve tega zakona še niso bili začeti, se uporablja
ta zakon.
Članom zbornice, ki ne izpolnjujejo pogojev
za obvezno članstvo v zbornici po tem zakonu, se zbornični prispevek za leto
2008 ne odmeri.
Zbornica mora statut zbornice uskladiti s
tem zakonom v 30 dneh po uveljavitvi tega zakona.
Volitve v svet zbornice se opravijo
najpozneje v štirih mesecih po uveljavitvi tega zakona.
Organom zbornice se podaljša mandat do
nastopa mandata organov zbornice, izvoljenih v skladu z določbami tega zakona.
Sklep o razpisu volitev v svet Kmetijsko
gozdarske zbornice Slovenije, v svete območnih enot in v odbore izpostav
območnih enot Kmetijsko gozdarske zbornice Slovenije (Uradni list RS, št.
22/08) in vsi postopki na podlagi tega sklepa se razveljavijo.
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi Zakona o Kmetijsko
gozdarski zbornici Slovenije – ZKGZ-C (Uradni list RS, št. 109/23)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Določbe petega odstavka 12. člena
zakona se prvič uporabijo za volitve v svet zbornice in v svete območnih enot
zbornice, ki bodo razpisane po uveljavitvi tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.