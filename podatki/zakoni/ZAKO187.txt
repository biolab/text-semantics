I. SPLOŠNE DOLOČBE
1. člen
Funkcionarji po tem zakonu so osebe, ki jih
na funkcijo volijo skupščine družbenopolitičnih skupnosti, predsednik in člani
Predsedstva Republike Slovenije in delegati v zborih skupščin družbenopolitičnih
skupnosti, kakor tudi funkcionarji pravosodnih organov, ki jih imenujejo
skupščine družbenopolitičnih skupnosti, funkcionarji družbenega pravobranilca
samoupravljanja, namestniki republiških sekretarjev ter generalni sekretarji
Predsedstva Republike Slovenije, Skupščine Republike Slovenije, Ustavnega
sodišča Republike Slovenije in Izvršnega sveta Skupščine Republike Slovenije.
2. člen
Funkcionarji, ki poklicno opravljajo
funkcijo, imajo pravico do osebnega dohodka, prejemkov iz sredstev skupne
porabe, nadomestila osebnega dohodka ter do povračila stroškov, ki jih imajo
pri delu in v zvezi z delom.
Funkcionarji, ki nepoklicno opravljajo
funkcijo, imajo pravico do nadomestila osebnega dohodka oziroma izgubljenega
zaslužka, pravico do dela osebnega dohodka, določenega za funkcijo ter do
povračila stroškov, ki jih imajo pri delu in v zvezi z delom.
Funkcionarji prejemajo osebni dohodek ter
druge prejemke po prejšnjem odstavku, razen nadomestila osebnega dohodka, v
organu, v katerem opravljajo funkcijo.
3. člen
O osebnih dohodkih funkcionarjev in o
višini drugih prejemkov ter o drugih pravicah iz delovnega razmerja
funkcionarjev odloča organ, pristojen za njihovo izvolitev oziroma imenovanje,
ali od njega pooblaščeno telo (v nadaljnjem besedilu: pristojni organ), če s
tem zakonom ni drugače določeno.
O osebnih dohodkih in drugih prejemkih
delegatov v zborih skupščine družbenopolitične skupnosti odloča skupščina
oziroma od nje pooblaščeno delovno telo.
O osebnih dohodkih sodnikov rednih sodišč
odloča pristojni organ na predlog Sodnega sveta.
Za predsednika in člane Predsedstva Republike
Slovenije odloča o pravicah iz prvega odstavka tega člena Predsedstvo Republike
Slovenije.
4. člen
Pravice, določene v tem zakonu, imajo
funkcionarji od dneva izvolitve ali imenovanja.
II. OSEBNI DOHODKI
5. člen
Osebni dohodek se določi tako, da se osnova
za obračun osebnih dohodkov pomnoži s koeficientom za določanje osebnih
dohodkov in poveča za odstotek za vrednotenje delovnih izkušenj ter za odstotek
za vrednotenje delovne uspešnosti oziroma za dodatno delovno obremenjenost.
O delovni uspešnosti oziroma o dodatni
delovni obremenjenosti funkcionarja odloča na podlagi kriterijev iz splošnega
akta organ, v katerem funkcionar dela.
Ne glede na prejšnji odstavek se delegatom
osnova osebnega dohodka poveča za odstotek, ki se skupščini zagotavlja za
delovno uspešnost oziroma za dodatno delovno obremenjenost po četrtem odstavku
6. člena.
6. člen
Osnova za obračun osebnega dohodka je
znesek, ki je kot izhodiščna mesečna plača za prvi tarifni razred za polni
delovni čas dogovorjen s kolektivno pogodbo za negospodarske dejavnosti.
Koeficienti za določanje osebnih dohodkov
za posamezne skupine funkcij so določeni v razponu; najvišji koeficient je 6,5.
Delovne izkušnje se vrednotijo tako, da se
osebni dohodek funkcionarja v mesečnem znesku poveča za 0,5 % za vsako začeto
leto delovne dobe, vendar največ do 20 %. Odstotek 0,5 se za ženske, ki imajo
več kot 25 let delovne dobe, poveča še za 0,25 % za vsako začeto leto delovne
dobe nad 25 let.
Sredstva za delovno uspešnost oziroma za
dodatno delovno obremenjenost, se določijo v proračunu v deležu od sredstev, ki
se namenjajo organom za osebne dohodke, na podlagi kriterijev, ki jih določi
komisija Skupščine Republike Slovenije, pristojna za volitve in imenovanja.
7. člen
Osebni dohodek se med letom ugotavlja in
izplačuje kot mesečna akontacija; akontacija se lahko izplačuje tudi večkrat
mesečno, vendar le za že opravljeno delo.
Ob izplačilu akontacije in ob ugotovitvi
osebnega dohodka za preteklo leto se funkcionarju vroči pismen obračun po vseh
kriterijih, po katerih so se delila sredstva za osebne dohodke.
Podatki o osebnih dohodkih in drugih
prejemkih za posamezne vrste funkcij oziroma za skupine funkcij so javni.
8. člen
Za predsednika Predsedstva Republike
Slovenije znaša koeficient za določitev osebnega dohodka 6,5 za člana
Predsedstva Republike Slovenije pa 6,2.
9. člen
Za posamezne skupine funkcij se določijo
naslednji najvišji koeficienti za določanje osebnih dohodkov:
-       
do vključno 6,5 za predsednika Skupščine Republike Slovenije, Izvršnega
sveta Skupščine Republike Slovenije in Ustavnega sodišča Republike Slovenije
ter za predsednika Vrhovnega sodišča Republike Slovenije;
-       
do vključno 6,0 za podpredsednika Skupščine Republike Slovenije,
predsednika zbora Skupščine Republike Slovenije, za podpredsednika in člana
Izvršnega sveta Skupščine Republike Slovenije, za sodnika Ustavnega sodišča
Republike Slovenije, za Javnega tožilca Republike Slovenije, za predsednika
sodišča združenega dela Republike Slovenije, za Družbenega pravobranilca
samoupravljanja Republike Slovenije in za druge enako zahtevne funkcije;
-       
do vključno 5,6 za vodjo delovnega telesa v Skupščini Republike
Slovenije z zahtevnejšim delovnim področjem, za Javnega pravobranilca Republike
Slovenije in za druge enako zahtevne funkcije;
-       
do vključno 5,3 za delegata v Skupščini Republike Slovenije, za sodnika
Vrhovnega sodišča Republike Slovenije, za predsednika Republiškega senata za
prekrške, za predsednika in sodnika višjega sodišča, za sodnika Sodišča
združenega dela Republike Slovenije, za namestnika Javnega tožilca Republike
Slovenije, za namestnika Javnega pravobranilca Republike Slovenije, za
namestnika in pomočnika Družbenega pravobranilca samoupravljanja Republike
Slovenije, za višjega javnega tožilca in njegovega namestnika, za druge
funkcionarje pravosodnih organov na ravni republike in regije, ter za druge
enako zahtevne funkcije;
-       
do vključno 4,8 za sodnika temeljnega sodišča, za namestnika temeljnega
javnega tožilca, za druge funkcionarje pravosodnih organov in družbenega
pravobranilca samoupravljanja na ravni regij in občin, ter za druge enako
zahtevne funkcije, vendar ne manj kot 4,2.
10. člen
Koeficient za posamezno funkcijo določi
pristojni organ v okviru koeficientov iz prejšnjega člena.
Za funkcije v pravosodnih organih in
družbenem pravobranilcu samoupravljanja določi koeficiente komisija Skupščina
Republike Slovenije, pristojna za volitve in imenovanja.
11. člen
Koeficient za določanje osebnega dohodka za
najvišje vrednoteno funkcijo v občini oziroma v posebni družbenopolitični
skupnosti znaša do vključno 5,6.
12. člen
Komisija Skupščine Republike Slovenije,
pristojna za volitve in imenovanja, razvrsti občine in posebne
družbenopolitične skupnosti v skupine glede na njihovo družbeno in gospodarsko
razvitost ter določi koeficient za najvišje vrednoteno funkcijo v posamezni
skupini.
13. člen
Funkcionar, ki nepoklicno opravlja
funkcijo, ima pravico do nadomestila osebnega dohodka, če se mu osebni dohodek
zmanjša za čas, ko je opravljal delo, ki izhaja iz funkcije. Nadomestilo
osebnega dohodka se izplačuje funkcionarju v podjetju, drugi organizaciji,
organu ali delodajalcu, kjer je funkcionar v delovnem razmerju, iz sredstev
družbenopolitične skupnosti, kjer opravlja funkcijo. Funkcionar, ki samostojno
opravlja dejavnost z osebnim delom, ima pravico do nadomestila izgubljenega
zaslužka. Za izračun izgubljenega zaslužka se upošteva osnova, od katere
funkcionar plačuje prispevek za pokojninsko in invalidsko zavarovanje.
Funkcionarju iz prejšnjega odstavka se za
opravljanje funkcije prizna del osebnega dohodka, ki je sorazmeren obsegu
opravljenega dela, za katerega funkcionar ni prejel nadomestila osebnega
dohodka po prejšnjem odstavku. Ta del osebnega dohodka lahko znaša največ 33 %
osebnega dohodka, ki bi pripadal funkcionarju za poklicno opravljanje funkcije
za poln delovni čas.
13.a člen
Član Državnega sveta Republike Slovenije (v
nadaljnjem besedilu: državni svet) ima pravico do plačila za opravljanje
funkcije ter do povračila stroškov, ki jih ima v zvezi z opravljanjem funkcije.
Višina plačila za opravljanje funkcije
podpredsednika in člana državnega sveta lahko znaša mesečno največ tretjino
osnovne plače predsednika državnega sveta.
Višino plačila za opravljanje funkcije in
povračila stroškov podpredsednika in člana državnega sveta določi državni svet
s svojim aktom, v katerem določi tudi pogoje, ob katerih jim plačilo pripada.
III. PRAVICE FUNKCIONARJEV PO PRENEHANJU MANDATA
14. člen
Funkcionar, ki mu je prenehala funkcija in
iz objektivnih razlogov ne more nadaljevati z opravljanjem prejšnje funkcije
ali nadaljevati prejšnjega dela ali dobiti druge ustrezne zaposlitve in ne
izpolnjuje minimalnih pogojev za pridobitev pravice do starostne pokojnine brez
zmanjšanja v skladu s predpisi, ki urejajo obvezno pokojninsko in invalidsko
zavarovanje, oziroma s posebnimi predpisi, v katerih je urejena pravica do
starostne pokojnine, ima, dokler se ne zaposli ali začne opravljati funkcije
ali začne opravljati pridobitne dejavnosti oziroma dokler ne izpolni navedenih
pogojev za upokojitev, pravico do nadomestila plače v višini 80 odstotkov
zadnje mesečne plače, ki jo je prejel, ko je opravljal funkcijo, vendar najdlje
tri mesece od prenehanja funkcije. Če je namesto zadnje plače prejel
nadomestilo, se nadomestilo plače iz tega odstavka odmeri od zadnje mesečne
plače, ki bi jo prejel, če bi opravljal funkcijo.
Pravica do nadomestila plače iz prejšnjega
odstavka se lahko podaljša do izpolnitve pogojev za upokojitev, navedenih v
prejšnjem odstavku, vendar najdlje še za šest mesecev.
Čas prejemanja nadomestila plače se
funkcionarju, ki mu je prenehala funkcija, šteje v pokojninsko dobo. V tem času
je socialno zavarovan po predpisih, ki urejajo socialno zavarovanje oseb v
delovnem razmerju, ob upokojitvi pa mu pripada pravica do odpravnine.
Če funkcionarju preneha funkcija pred
potekom šestih mesecev od izvolitve ali imenovanja, nima pravice do nadomestila
plače.
15. člen
O pravici funkcionarja, ki mu je prenehala
funkcija, do nadomestila plače, odloča organ, pristojen za njegovo imenovanje
oziroma izvolitev, ali od njega pooblaščeno telo, za občinske funkcionarje pa
delovno telo predstavniškega organa (v nadaljnjem besedilu: pristojni organ).
Za uveljavljanje pravice do nadomestila
plače mora funkcionar, ki mu je prenehala funkcija, najkasneje v 15 dneh po
prenehanju funkcije, pristojnemu organu iz prejšnjega odstavka predložiti vlogo
za uveljavljanje pravice do nadomestila plače in dokazila o izpolnjevanju
pogojev za pridobitev pravice do nadomestila plače. V primeru nemožnosti
vrnitve na delovno mesto v okviru prejšnjega delodajalca mora izkazati, zakaj
vrnitev ni mogoča.
O vlogi za uveljavljanje pravice do
nadomestila plače odloči pristojni organ v 14 dneh od prejema vloge z odločbo.
Pravica do prejemanja nadomestila plače
preneha, če funkcionar, ki mu je prenehala funkcija, pred potekom obdobja, za
katerega mu pripada nadomestilo plače, začne opravljati funkcijo, se zaposli,
začne opravljati pridobitno dejavnost ali izpolni minimalne pogoje za
pridobitev pravice do starostne pokojnine brez zmanjšanja v skladu s predpisi,
ki urejajo obvezno pokojninsko in invalidsko zavarovanje oziroma v skladu s
posebnimi predpisi, v katerih je urejena pravica do starostne pokojnine.
Funkcionar, ki mu je prenehala funkcija, je
v času prejemanja nadomestila plače dolžan obvestiti pristojni organ in organ,
ki izplačuje nadomestilo plače, o vseh prejemkih iz naslova opravljanja dela
najkasneje v sedmih dneh po prejetem plačilu. Za prejete zneske po plačilu
davkov in obveznih prispevkov se funkcionarju, ki mu je prenehala funkcija,
zniža znesek nadomestila plače, ki mu pripada v skladu s prvim odstavkom
prejšnjega člena, kar se obračuna pri prvem naslednjem izplačilu nadomestila
plače.
Funkcionar, ki mu je prenehala funkcija,
zaradi izogibanja določbam o trajanju in višini nadomestila ne sme sklepati
dogovorov za odložena plačila in drugih dogovorov, ki bi bili v nasprotju z
namenom pravice do nadomestila plače.
Nadomestilo plače, prispevki za socialno
zavarovanje in odpravnina se izplačujejo iz proračunskih sredstev organa, kjer
je funkcionar, ki mu je prenehala funkcija, opravljal funkcijo.
15.a člen
Če funkcionar, ki mu je prenehala funkcija,
ravna v nasprotju s petim in šestim odstavkom 15. člena tega zakona, mu preneha
pravica do nadomestila plače in mora vrniti zneske nadomestila plače, ki so
bili prejeti neupravičeno.
15.b člen
V času, ko funkcionar zaradi pripora,
uklonilnega zapora ali prestajanja zaporne kazni ne more opravljati funkcije,
nima pravice do plače, do povračila stroškov v zvezi z opravljanjem funkcije in
do drugih prejemkov ter ostalih pogojev za opravljanje funkcije.
Če funkcionar, ki mu je prenehala funkcija,
v obdobju, ko je upravičen do prejemanja nadomestila plače v skladu s tem ali
drugim zakonom, prestaja pripor, uklonilni zapor ali zaporno kazen, v času
prestajanja ni upravičen do nadomestila plače. Če se prestajanje pripora,
uklonilnega zapora ali zaporne kazni izteče pred potekom časa, ki je s tem
zakonom določen za prejemanje nadomestila, ima pravico do nadomestila za
preostalo obdobje.
15.c člen
Če funkcionar, ki mu je prenehala funkcija,
v obdobju, ko je upravičen do prejemanja nadomestila plače, v nasprotju s petim
odstavkom 15. člena tega zakona ne obvesti pristojnega organa in organa, ki
izplačuje nadomestilo plače, o vseh prejemkih iz naslova opravljanja dela ali v
nasprotju s šestim odstavkom 15. člena tega zakona v času prejemanja
nadomestila plače sklene dogovor o odloženem plačilu ali drug dogovor, se
kaznuje za prekršek z globo v višini 1.000 eurov.
Nadzor nad izvajanjem uveljavljanja pravice
do nadomestila plače kot prekrškovni organ opravljajo proračunski inšpektorji.
16. člen
Pristojni organ lahko določi, da je
funkcionar v času, ko uveljavlja pravice iz 14. člena tega zakona dolžan v
določenem državnem organu opravljati posamezna dela, ki ustrezajo njegovi
strokovni izobrazbi, znanju in zmožnostim; če funkcionar odkloni opravljanje
takih del, mu te pravice prenehajo.
17. člen
Pravice sodnikov, javnih tožilcev in
njihovih namestnikov, sodnikov za prekrške, javnih pravobranilcev in njihovih
namestnikov, družbenih pravobranilcev samoupravljanja in njihovih namestnikov
ter pomočnikov po prenehanju funkcije so določene s posebnimi zakoni.
IV. DRUGE PRAVICE
18. člen
Funkcionar ima pravico do nadomestila
osebnega dohodka za čas odsotnosti z dela, pravico do prejemkov iz sredstev
skupne porabe in povračil za stroške, ki jih ima pri opravljanju funkcije ter
druge pravice iz delovnega razmerja v skladu z zakonom, ki ureja ta vprašanja
za delavce v državnih organih, s tem da mu po kriterijih za odmero letnega
dopusta pripada za zahtevnost dela osem dni.
V. VARSTVO PRAVIC
19. člen
Funkcionar ima pravico vložiti zahtevo za
uveljavljanje svojih pravic iz delovnega razmerja ter pravico do ugovora zoper
odločitve o njegovih pravicah in obveznostih.
Zahtevo vloži funkcionar pri organu, ki je
pristojen za odločitev o pravicah in obveznostih; ugovor pa pri organu, ki je
odločil o njegovih pravicah in obveznostih. Pristojni organ preizkusi svojo
odločitev in jo lahko spremeni.
Če funkcionar ni zadovoljen z odločitvijo o
zahtevi oziroma ugovoru ali če pristojni organ ne odloči v 30 dneh od vložitve,
lahko funkcionar zahteva varstvo svojih pravic pri pristojnem sodišču.

Zakon o funkcionarjih v državnih organih
(Uradni list RS, št. 30/90) vsebuje naslednje prehodne in končne določbe:
»VI. PREHODNE IN KONČNE DOLOČBE
20. člen
Pristojni organi morajo na podlagi
pooblastil iz tega zakona najkasneje v dveh mesecih po uveljavitvi zakona:
-       
razvrstiti občine in posebne družbenopolitične skupnosti v skupine,
-       
razvrstiti posamezne funkcije in določiti koeficiente za posamezne
funkcije,
-       
določiti kriterije za zagotavljanje sredstev za delovno uspešnost
oziroma za dodatno delovno obremenjenost.
21. člen
Državni organi so dolžni svoje splošne
akte, ki urejajo osebne dohodke, uskladiti v štirih mesecih po uveljavitvi tega
zakona.
Po uskladitvi splošnih aktov iz prejšnjega
odstavka s tem zakonom prenehajo državni organi uporabljati družbeni dogovor o
skupnih osnovah in merilih za oblikovanje in delitev sredstev za osebne dohodke
funkcionarjev v SR Sloveniji (prečiščeno besedilo, Uradni list SRS, št. 32/87).
22. člen
Z dnem uveljavitve tega zakona neha veljati
zakon o delu in pravicah republiških poslancev in funkcionarjev, ki jim je
prenehala funkcija (Uradni list SRS, št. 16/67 in 36/67).
23. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o spremembi zakona o funkcionarjih v
državnih organih (Uradni list RS, št. 18/91) vsebuje naslednjo končno določbo:
»2. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o dopolnitvi zakona o funkcionarjih v
državnih organih (Uradni list RS, št. 22/91) dodaja 20.a člen zakona, ki se
glasi:
»20.a člen
Določba prvega odstavka 6. člena tega zakona, po kateri
Izvršni svet Skupščine Republike Slovenije pri določitvi osnove za obračun
osebnega dohodka ne more zmanjšati povprečnega osebnega dohodka na delavca v
gospodarstvu Republike Slovenije za več kot 40 %, se uporablja od 1. 7. 1991
dalje.«;
ter vsebuje naslednjo končno določbo:
»2. člen
Ta zakon začne veljati z dnem objave v Uradnem listu Republike Slovenije.«.

Zakon o spremembi in dopolnitvi zakona o
funkcionarjih v državnih organih (Uradni list RS, št. 2/91-I)
spreminja 20.a člen zakona tako, da se glasi:
»20.a člen
Osnova za obračun osebnih dohodkov za mesec
julij 1991 znaša 45% povprečnega osebnega dohodka na delavca, izplačanega v
gospodarstvu Republike Slovenije za mesec maj 1991.«;
ter vsebuje naslednjo končno določbo:
»3. člen
Ta zakon začne veljati z dnem objave v
Uradnem listu Republike Slovenije, uporablja pa se od 1. julija 1991 dalje.«.

Zakon o spremembi zakona o funkcionarjih v
državnih organih (Uradni list RS, št. 4/93)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o razmerjih plač v javnih zavodih,
državnih organih in v organih lokalnih skupnosti (Uradni list RS, št. 18/94)
določa tudi:
»Z dnem, ko začne veljati ta zakon,
prenehajo veljati:
-       
[ … ]
-       
v zakonu o delavcih v državnih organih (Uradni list RS, št. 15/90, 5/91,
18/91, 22/91, 2/91-I in 4/93) in zakonu o funkcionarjih v državnih organih
(Uradni list RS, št. 30/90, 18/91, 22/91, 2/91-I in 4/93) določbe, ki se
nanašajo na osnovo za določanje plač, tarifne skupine, količnike za določanje
plač, uspešnost in dodatke in so v nasprotju s tem zakonom;
-       
[ … ]«;
ter vsebuje naslednjo končno določbo:
»30. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
funkcionarjih v državnih organih – ZFDO-E (Uradni list RS, št. 109/12)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Določbe tega zakona se uporabljajo tudi za
funkcionarje, ki jim je funkcija prenehala pred uveljavitvijo tega zakona in
prejemajo nadomestilo na podlagi izdane odločbe pristojnega organa.
Funkcionarjem iz prejšnjega odstavka
pristojni organ ponovno odmeri nadomestilo plače v skladu s tem zakonom.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi Zakona o funkcionarjih v
državnih organih – ZFDO-F (Uradni list RS, št. 21/13)
vsebuje naslednji končni določbi:
»KONČNI DOLOČBI
2. člen
Z dnem uveljavitve tega zakona preneha
veljati drugi odstavek 62. člena Zakona o državnem svetu (Uradni list RS, št.
100/05 – uradno prečiščeno besedilo in 95/09 – odločba US).
3. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne prvega dne
v mesecu, ki sledi mesecu, v katerem je ta zakon uveljavljen.«.