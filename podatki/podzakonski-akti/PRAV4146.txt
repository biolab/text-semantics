I. SPLOŠNI DOLOČBI
1. člen
Ta pravilnik določa meroslovne in z njimi povezane tehnične
zahteve, ki jih morajo izpolnjevati avtomatske tehtnice za tehtanje cestnih
vozil v gibanju, dodatne zahteve za elektronske avtomatske tehtnice za tehtanje
cestnih vozil v gibanju, postopke ugotavljanja skladnosti, rok redne overitve
in način označevanja. 
Ta pravilnik se označi s skrajšano oznako MP-40.
2. člen
V tem pravilniku uporabljeni izrazi imajo naslednji pomen: 
1.    
»tehtnica« je merilo, ki se uporablja za ugotavljanje mase nekega telesa
s pomočjo delovanja sile težnosti na to telo; 
2.    
»avtomatska tehtnica« je merilo, ki tehta brez posega osebe, ki bi
ravnala z njo, in sledi prednastavljenemu programu avtomatskih procesov,
značilnih za tehtnico; 
3.    
»avtomatska tehtnica za tehtanje cestnih vozil v gibanju« je avtomatska
tehtnica, ki se uporablja za določanje skupne mase cestnih vozil tako, da se
vozila tehtajo v gibanju; 
4.    
»kontrolna tehtnica« je tehtnica, s katero se določi masa referenčnega
vozila; 
5.    
»tehtanje celotne vleke« je tehtanje, kjer se vozilo v celoti nahaja na
sprejemniku bremena; 
6.    
»tehtanje v gibanju« je tehtanje, ko se vozilo giblje; 
7.    
»statično tehtanje« je tehtanje, ko vozilo ali breme miruje; 
8.    
»naznačeni obratovalni pogoji« so vrednosti merjene veličine in vplivnih
veličin, ki sestavljajo normalne delovne pogoje tehtnice; 
9.    
»pomembnejša napaka« je napaka, večja od enega razdelka d.
II. PODROČJE UPORABE
3. člen
Ta pravilnik velja za avtomatske tehtnice za tehtanje cestnih
vozil v gibanju (v nadaljnjem besedilu: tehtnice): 
-    
ki se uporabljajo za določanje skupne mase cestnih vozil in 
-    
so nameščene v nadzorovanem tehtalnem območju, 
-    
kjer je hitrost vozila nadzorovana. 
Ta pravilnik ne velja za tehtnice, ki so nameščene neposredno
v običajno površino ceste ali nanjo.
III. MEROSLOVNE ZAHTEVE
4. člen
Tehtnice se uvrščajo v šest razredov točnosti, ki so označeni
z naslednjimi oznakami: 
0,2 0,5 1 2 5 10.
5. člen
Največji dopustni pogrešek (v nadaljnjem besedilu: NDP) pri
tehtanju v gibanju je enak večji izmed naslednjih vrednosti: 
a)  izračunane vrednosti,
zaokrožene na najbližjo vrednost razdelka:


Razred točnosti

NDP v odstotkih
  mase celotnega vozila


 

Prva overitev

Nadzor tehtnice v
  uporabi


0,2

± 0,10%

± 0,2%


0,5

± 0,25%

± 0,5%


1

± 0,50%

± 1,0%


2

± 1,00%

± 2,0%


5

± 2,50%

± 5,0%


10

± 5,00%

± 10,00%


 
b) 
1 d x število tehtanj v seštevku pri prvi overitvi, 
2 d x število
tehtanj v seštevku pri nadzoru tehtnice v uporabi.
6. člen
NDP za naraščajoča in padajoča
bremena pri statičnem tehtanju so enaki:


Breme (m),

NDP


Razred točnosti

izraženo s številom
  razdelkov

Prva overitev

Nadzor tehtnice v
  uporabi


 

0 ≤ m ≤ 500

± 0,5 d

± 1,0 d


0,2  0,5  1

500 < m ≤ 2000

± 1,0 d

± 2,0 d


 

2000 < m ≤ 5000

± 1,5 d

± 3,0 d


 

0 ≤ m ≤ 50

± 0,5 d

± 1,0 d


2   5  10

50  < m ≤ 200

± 1,0 d

± 2,0 d


 

200 <  m ≤ 1000

± 1,5 d

± 3,0 d


7. člen
Vse kazalne naprave in naprave za izpis na tehtnici morajo
imeti enako vrednost razdelka (d) ne glede na metodo tehtanja v gibanju in
kombinacijo sprejemnikov bremena. 
Razmerje med razredom točnosti,
vrednostjo razdelka in številom razdelkov pri največji zmogljivosti tehtnice
mora biti skladno z naslednjimi vrednostmi:


Razred točnosti

d (kg)

Najmanjše število
  razdelkov

Največje število
  razdelkov


0,2

≤ 5

 

 


0,5

≤ 10

500

5000


1

≤ 20

 

 


2

≤ 50

 

 


5

≤ 100

50

1000


10

≤ 200

 

 


Naprave za kazanje in naprave za
izpis morajo imeti vrednost razdelka v obliki: 1 x 10k, 2 x 10k
ali 5 x 10k enot mase, kjer je k pozitivno ali negativno celo
število ali nič.
8. člen
Najmanjša zmogljivost (Min) mora
biti skladna z naslednjima vrednostma:


Razred točnosti

Najmanjša
  zmogljivost (Min), izražena z razdelkom


0,2 0,5 1

50


2 5 10

10


9. člen
Obremenitve posamezne osi ali skupine osi ne smejo biti
prikazane ali izpisane brez spremljajočega opozorila, da ti rezultati niso
overjeni.
10. člen
Pri istem bremenu se rezultati tehtanja, ki jih dajeta katera
koli kazalna in/ali izpisovalna naprava z enako vrednostjo razdelka, ne smejo
razlikovati.
11. člen
Tehtnice morajo izpolnjevati ustrezne meroslovne in z njimi
povezane tehnične zahteve pri temperaturah od –10 °C do +40 °C. Pri posebnih
izvedbah tehtnic lahko meje temperaturnega območja odstopajo od navedenih,
vendar območje ne sme biti manjše od 30 °C, kar mora biti navedeno na tehtnici.
Kazanje tehtnice pri ničli ali okoli ničle se ne sme
spremeniti za več kot en razdelek pri spremembi temperature okolice za 5 °C.
12. člen
Tehtnice, ki so napajane z izmeničnim tokom, morajo
izpolnjevati meroslovne in z njimi povezane tehnične zahteve, ko delujejo pri
napetostih od –15% do +10% vrednosti napetosti, označene na tehtnici. 
Tehtnica, ki se napaja iz akumulatorja, mora še naprej
pravilno delovati ali pa samodejno prenehati z delovanjem, če napetost pade pod
spodnjo vrednost, ki jo je določil proizvajalec.
13. člen
Pri tehtnicah se lahko uporabljata enoti mase kilogram (kg)
ali tona (t).
14. člen
Tehtnica, ki se lahko uporabi tudi kot neavtomatska tehtnica,
mora biti: 
-    
skladna z zahtevami pravilnika o meroslovnih zahtevah za neavtomatske
tehtnice (Uradni list RS, št. 67/01) za razred točnosti III ali IIII in 
-    
opremljena z napravo, ki omogoča neavtomatsko delovanje in preprečuje
avtomatsko delovanje in tehtanje v gibanju. 
Če je razdelek tehtnice pri statičnem tehtanju enak razdelku
d, se mora tehtnica pri tehtanju v gibanju samodejno izključiti. Če tehtnica ni
overjena kot neavtomatska tehtnica, razdelek za statično tehtanje ne sme biti
prosto dostopen ter se lahko uporabi samo za statično preskušanje tehtnice.
IV. TEHNIČNE ZAHTEVE
15. člen
Tehtnica mora biti načrtovana tako, da ustreza vozilom,
lokaciji in načinu delovanja, za katere je namenjena. Konstrukcija mora
zagotavljati, da bo tehtnica vseskozi ohranjala meroslovne lastnosti.
16. člen
Tehtnica ne sme imeti lastnosti, ki bi omogočale njeno
zlorabo. 
Tehtnica mora biti izdelana tako, da naključna okvara ali
napačno naravnavanje kontrolnih elementov, ki bi lahko povzročili nepravilno
delovanje, nista mogoča, ne da bi bili učinki le-teh opazni. 
Blokade morajo preprečiti uporabo vsake krmilne naprave, ki
bi lahko spremenila potek tehtanja.
17. člen
Tehtnica mora imeti napravo za ničliranje. Naprava za
ničliranje je lahko avtomatska ali polavtomatska. 
Naprava za ničliranje mora omogočiti ničliranje s točnostjo
vsaj 0,25 d, njeno območje delovanja pa ne sme preseči 4% največje
zmogljivosti. Območje delovanja naprave za začetno ničliranje ne sme preseči
20% največje zmogljivosti. 
Polavtomatska naprava za ničliranje ne sme delovati med
avtomatskim delovanjem tehtnice. 
Avtomatska in polavtomatska naprava za ničliranje lahko
delujeta le, ko je tehtnica v stabilnem ravnotežju.
18. člen
Naprava za sledenje ničli lahko deluje, ko: 
-    
je kazanje enako nič, 
-    
je tehtnica v stabilnem ravnotežju, 
-    
stopnja popravkov ni večja od 0,5 d/sekundo in 
-    
deluje znotraj območja 4% največje zmogljivosti okoli trenutne vrednosti
ničle.
19. člen
Če se tehtnica uporablja kot kontrolna tehtnica, mora
ustrezati zahtevam drugega odstavka 41. člena tega pravilnika ter naslednjim
zahtevam: 
-    
tehtnica mora omogočiti ničliranje znotraj 0,25 d pri statičnem
tehtanju, 
-    
kazanje pri različnih ekscentričnih položajih bremena mora zadostiti NDP
za dano breme pri prvi overitvi iz 6. člena tega pravilnika, 
-    
ko se dodatno breme, ki je enako 1,4-kratni vrednosti razdelka pri
statičnem tehtanju, nežno položi ali odstrani s sprejemnika bremena v stabilnem
ravnotežju, se mora prvotno kazanje spremeniti.
20. člen
Kazanje mase mora biti samodejno. Napravi za kazanje in izpis
morata omogočati zanesljivo, enostavno in nedvoumno odčitavanje rezultatov
tehtanja, ki so opremljeni z imenom ali simbolom ustrezne enote mase. 
Izpis rezultatov tehtanja mora vsebovati vsaj maso celotnega
vozila, čas in datum ter po potrebi število delnih tehtanj. 
Prikaz ali izpis rezultatov tehtanja ne sme biti mogoč, če je
rezultat delnega tehtanja pred seštetjem manjši od najmanjše zmogljivosti ali
večji od največje zmogljivosti, povečane za 9 d. 
Prikaz ali izpis rezultatov tehtanja ne sme biti mogoč, če
katero od koles vozila ni v celoti prešlo čez sprejemnik bremena. Dopustna je
uporaba sistema stranskega vodenja, ki zagotavlja, da gre vozilo v celoti čez
sprejemnik bremena. 
Če ima tehtnica določeno samo eno smer gibanja, mora v
primeru gibanja vozila v napačni smeri opozoriti na napako. Dopustna je uporaba
ovir ali drugih načinov za nadzor prometa, ki preprečujejo, da bi vozila
potovala v napačno smer. 
Prikaz ali izpis rezultatov tehtanja ne sme biti mogoč, če je
vozilo prešlo sprejemnik bremena: 
-    
s hitrostjo, ki je zunaj območja delovne hitrosti in/ali 
-    
s spreminjajočo se hitrostjo (pospeševanje/zaviranje), kjer bi lahko bil
rezultat tehtanja predmet prevelikega relativnega pogreška.
21. člen
Tehtnice se namestijo tako, da vplivi okolja, v katerem so
nameščene, kar najmanj vplivajo na rezultate tehtanja. Kjer bi določene
podrobnosti namestitve lahko vplivale na tehtanje (npr. nivo terena, dolžina
navozne ploščadi), morajo biti te določene v certifikatu o odobritvi tipa. 
Če je tehtalni mehanizem nameščen v jami, mora biti
zagotovljena drenaža, ki onemogoča, da bi se kateri koli del tehtnice potopil
ali delno potopil v vodo ali kakšno drugo tekočino.
22. člen
Sestavne dele, ki niso predvideni za to, da bi jih uporabnik
naravnaval ali odstranjeval, mora biti mogoče zaščititi. 
Mesta za zaščito morajo biti lahko dostopna. 
Zaščite morajo biti nameščene na vseh delih tehtnice, ki jih
ni mogoče na drugačen način zaščititi pred posegi, ki bi lahko vplivali na
njene meroslovne lastnosti. 
S pomočjo naprav za zaščito je prepovedano spreminjati
parametre, ki sodelujejo pri določanju merilnih rezultatov. 
Če dostop do parametrov, ki sodelujejo pri določanju merilnih
rezultatov, ni zaščiten z mehanskimi napravami za zaščito, mora zaščita
izpolnjevati naslednje pogoje: 
-    
dostop mora biti dovoljen samo pooblaščenim osebam, in sicer s pomočjo
kode (gesla) ali posebne naprave; koda mora biti spremenljiva; 
-    
najmanj zadnji poseg mora biti mogoče shraniti v pomnilnik. Zapis mora
vsebovati datum in karakterističen element za prepoznavanje pooblaščene osebe,
ki je poseg izvedla. Zagotovljena mora biti sledljivost zadnjega posega za
najmanj dve leti, če ni čezenj zapisan naslednji poseg. Če je mogoče pomniti
več posegov in če nov zapis zahteva izbris prejšnjega, se izbriše najstarejši
zapis.
V. DODATNE ZAHTEVE ZA ELEKTRONSKE TEHTNICE
23. člen
Elektronske tehtnice morajo poleg zahtev za tehtnice iz tega
pravilnika izpolnjevati še dodatne zahteve iz tega poglavja.
24. člen
Elektronske tehtnice morajo biti zasnovane in izdelane tako,
da pri naznačenih obratovalnih pogojih ne prekoračijo NDP. 
Elektronske tehtnice morajo biti načrtovane in izdelane tako,
da se ob izpostavitvi motnjam pomembnejše napake ne pojavijo ali pa se
samodejno odkrijejo in pokažejo. 
Zahteve iz prvega in drugega odstavka tega člena morajo biti
stalno izpolnjene v skladu s predvideno uporabo tehtnice.
25. člen
Zahteve iz 24. člena tega pravilnika se lahko uporabljajo
posebej za: 
-    
vsak posamezen vzrok pomembnejše napake in/ali 
-    
vsak del elektronske tehtnice.
26. člen
Ob odkritju pomembnejše napake mora tehtnica samodejno
onemogočiti delovanje ali pa oddati svetlobni ali zvočni signal, ki mora
trajati, dokler uporabnik ne izvede korektivnega ukrepa oziroma dokler napaka
ne izgine. 
Če lahko okvara na nekem elementu prikaza povzroči napačno
kazanje mase, mora imeti tehtnica možnost preskusa prikazovalnika, ki se ob
njegovem vklopu samodejno sproži. 
Tehtnica mora izpolnjevati meroslovne in z njimi povezane
tehnične zahteve pri relativni vlažnosti 85% na zgornji meji temperaturnega
območja. 
Med ogrevanjem elektronske tehtnice ne sme biti kazanja ali
prenosa rezultatov tehtanja, avtomatsko delovanje pa mora biti onemogočeno. 
Tehtnica je lahko opremljena z vmesniki, ki omogočajo
priključitev dodatnih naprav. Ob uporabi vmesnikov mora tehtnica še naprej
pravilno delovati, na meroslovne funkcije tehtnice pa ne smejo vplivati.
27. člen
Preskusi delovanja se izvedejo na celotni tehtnici, razen če
tehtnice zaradi njene velikosti in/ali konfiguracije ni mogoče preskušati kot
celote. V takih primerih se preskusijo posamezne elektronske naprave.
Elektronske naprave se nadalje ne razstavljajo na sestavne dele za posebno
preskušanje. Poleg tega se pregled izvede na popolnoma delujoči tehtnici ali po
potrebi na elektronskih napravah z vzpostavljeno simulacijo, ki zadovoljivo
predstavlja tehtnico.
28. člen
Pri preskusu stabilnosti razpona največje dovoljeno
spreminjanje pogreškov kazanja ne sme biti večje od polovice absolutne
vrednosti NDP za prvo overitev iz 6. člena tega pravilnika. 
Če razlika v rezultatih nakazuje trend k več kot polovici
spremembe, ki je določena v prvem odstavku tega člena, se preskus nadaljuje,
dokler se trend ne umiri ali obrne oziroma dokler pogrešek ne prekorači
največje dovoljene spremembe. 
Preskusi stabilnosti razpona se na tehtnici izvajajo v
različnih presledkih pred izvedbo preskusov delovanja, med izvajanjem in potem,
ko so bili na njej izvedeni preskusi delovanja.
VI. NAPISI IN OZNAKE
29. člen
Vsi napisi, oznake in izpisi rezultatov morajo biti v
slovenskem jeziku.
30. člen
Na tehtnici morajo biti naslednji napisi: 
a) 
v celoti: 
-   
ime ali oznaka proizvajalca, 
-   
tip tehtnice, 
-   
serijska ali tovarniška številka, 
-   
napis, da se tehtnica ne sme uporabljati za tehtanje tekočin (če je
potrebno), 
-   
največja hitrost prehoda v obliki: ... km/h, 
-   
smer tehtanja (če je potrebno), 
-   
vrednost razdelka za statično tehtanje (če je potrebno) v obliki: ... kg
ali ... t, 
-   
napajalna napetost v obliki: ... V, 
-   
frekvenca napajalne napetosti v obliki: ... Hz, 
-   
temperaturno območje (če je različno od –10 °C do 40 °C) v obliki: ...
°C. 
b) 
s simboli: 
-   
uradna oznaka tipa merila, 
-   
razred točnosti 0,2, 0,5, 1, 2, 5 ali 10, 
-   
največja zmogljivost v obliki: Max = ... kg ali t, 
-   
najmanjša zmogljivost v obliki: Min = ... kg ali t, 
-   
razdelek v obliki: d = ... kg ali t, 
-   
največja delovna hitrost v obliki: vmax = ... km/h, 
-   
najmanjša delovna hitrost v obliki: vmin = ... km/h, 
-   
največje število osi na vozilo (če je potrebno) v obliki: amax.
Pri posebni ali omejeni uporabi tehtnice se lahko v
certifikatu o odobritvi tipa merila določijo dodatni napisi.
31. člen
Napisi morajo biti neuničljivi, njihova oblika, velikost in
jasnost pa morajo omogočati berljivost pri pogojih normalne uporabe. 
Napisi morajo biti zbrani na vidnem mestu na tehtnici ali na
napisni ploščici, nameščeni blizu prikazovalnika ali na prikazovalniku samem.
Če se uporabi napisna ploščica, mora biti mogoče le-to zapečatiti, razen če je
ni mogoče odstraniti, ne da bi se poškodovala. 
Napisi so lahko prikazani na prikazovalniku, ki ga je mogoče
programirati in je nadzorovan s programsko opremo. Zagotovljeno mora biti, da
je vsak pristop k reprogramiranju napisov avtomatsko in neizbrisno zabeležen.
Če je v uporabi prikazovalnik z možnostjo programiranja, mora napisna ploščica
vsebovati vsaj naslednje napise: 
-    
tip tehtnice, 
-    
ime ali oznako proizvajalca, 
-    
uradno oznako, 
-    
napajalno napetost, 
-    
frekvenco napajalne napetosti.
32. člen
Na tehtnicah mora biti predvideno mesto za namestitev oznak,
ki se uporabljajo pri overitvi meril (v nadaljnjem besedilu: overitvene
oznake). Predvideno mesto mora: 
-    
biti takšno, da delov, na katerem so oznake, ni mogoče odstraniti, ne da
bi oznake poškodovali, 
-    
omogočiti enostavno namestitev oznak brez spreminjanja meroslovnih
lastnosti tehtnice, 
-    
biti vidno, ko je tehtnica v uporabi. 
Tehtnica mora imeti na mestu, ki ustreza zgoraj zapisanim
zahtevam, nastavek za overitvene oznake, ki zagotavlja ohranitev oznak. 
Za overitvene oznake v obliki žiga je lahko nastavek za
oznake, ki so iz svinca ali druge snovi s podobnimi lastnostmi, vstavljen v
ploščo, pritrjeno na tehtnico ali v izvrtano luknjo.
VII. UGOTAVLJANJE SKLADNOSTI
33. člen
Skladnost tehtnic z zahtevami, določenimi s tem pravilnikom,
je mogoče potrditi po enem od naslednjih dveh postopkov: 
a) 
z odobritvijo tipa, ki ji sledi bodisi prva overitev bodisi izjava o
skladnosti z odobrenim tipom, 
b) 
z neposredno overitvijo posamične tehtnice.
34. člen
Pregled in preskušanje tehtnice v okviru odobritve tipa se
izvedeta najmanj na eni in ne več kot treh tehtnicah, ki predstavljajo
posamezni tip. 
Če je delovanje tehtnice odvisno od določenega načina
delovanja ali uporabe, ki se lahko dosežeta samo na mestu uporabe, potem se
vsaj ena v celoti nameščena tehtnica preskusi na tipičnem mestu uporabe. Vsaj
ena tehtnica se predloži v obliki, primerni za simulacijske preskuse v
laboratoriju.
35. člen
S pregledom vložene dokumentacije in izvedbo preskusov se
ugotavlja skladnost tehtnice z: 
-    
meroslovnimi zahtevami iz III. poglavja tega pravilnika, 
-    
tehničnimi zahtevami iz IV. poglavja tega pravilnika in 
-    
zahtevami za elektronske tehtnice (kjer je ustrezno) iz V. poglavja tega
pravilnika. 
Rezultati preskušanja tehtnic v postopku odobritve tipa
merila se, če je mogoče, uporabijo v postopku prve overitve teh tehtnic.
36. člen
Preskusi z vozili v gibanju se izvedejo na celotni tehtnici: 
-    
skladno z določili 40. do 44. člena tega pravilnika, 
-    
pod naznačenimi obratovalnimi pogoji skladno s specifikacijo tipa. 
NDP je enak NDP iz 5. člena tega pravilnika za prvo overitev
in mora ustrezati razredu točnosti tehtnice.
37. člen
Vplivni faktorji se pri preskusih s simulacijo uporabijo
tako, da razkrijejo spremembo rezultata tehtanja za vsak proces tehtanja, v
katerem bi se tehtnica lahko uporabila, v skladu z 11. in 12. členom ter V.
poglavjem tega pravilnika. 
Kjer se deli tehtnice ali
sistema preskušajo ločeno, so NDP za del, ki se preskuša ločeno, enaki deležu pi
največjih dopustnih pogreškov ali dopustnih sprememb kazanja celotne tehtnice.
Deleži pi morajo zadostiti enačbi: 
Posamezni delež ne sme biti večji
od 0,8 in manjši od 0,3, če k pogrešku prispeva več kot en posamezni delež.
38. člen
Pregled in preskušanje tehtnice v okviru prve overitve se
izvedeta skladno z zahtevami iz III. poglavja tega pravilnika, razen 11. in 12.
člena, in IV. poglavja tega pravilnika za vsa vozila in izdelke, za katere so namenjena,
in pri normalnih pogojih uporabe. 
Preskusi se izvedejo na mestu uporabe pri normalni
namestitvi. Tehtnica se namesti tako, da med preskusom avtomatsko tehtanje
poteka enako kot pri dejanskem tehtanju. Tehtnica mora med preskušanjem
vključevati vse dele, namenjene normalni uporabi.
39. člen
Preskusi z vozili v gibanju se izvedejo: 
-    
skladno z napisi na tehtnici, 
-    
pod naznačenimi obratovalnimi pogoji, za katere je tehtnica predvidena, 
-    
skladno z določili 40. do 44. člena tega pravilnika, vendar s tipi
referenčnih vozil in izdelki, za katere je tehtnica predvidena. 
NDP mora biti enak NDP, ki je določen v 5. členu tega
pravilnika za prvo overitev, in mora ustrezati razredu točnosti tehtnice.
40. člen
Vložnik zahteve za ugotavljanje skladnosti mora za preskušanje
po potrebi zagotoviti preskusna vozila, material, usposobljeno osebje in
kontrolno tehtnico.
41. člen
Za tehtanje referenčnih vozil mora biti na voljo kontrolna
tehtnica, ki jo je mogoče uporabiti za določanje dogovorjene prave vrednosti
mase posameznega referenčnega vozila v mirovanju s tehtanjem celotne vleke.
Kontrolna tehtnica, ki se uporablja za preskušanje, mora omogočati določanje
dogovorjene prave vrednosti mase referenčnih vozil s pogreškom, ki ni večji od:
a) 
ene tretjine NDP za prve overitve, ki je za tehtanje v gibanju določen v
5. členu tega pravilnika, če je bila kontrolna tehtnica overjena neposredno
pred tehtanjem referenčnih vozil, 
b) 
ene petine NDP za prve overitve, ki je za tehtanje v gibanju določen v
5. členu tega pravilnika, če je bila kontrolna tehtnica overjena kadarkoli
prej. 
Tehtnica, ki je predmet ugotavljanja skladnosti, se lahko
uporabi kot kontrolna tehtnica, če: 
-    
ima ustrezno vrednost razdelka ali razdelka za statično tehtanje, 
-    
ustreza zahtevam iz prvega odstavka tega člena in 19. člena tega
pravilnika.
42. člen
Pri statičnem tehtanju se pogreški tehtnice določijo pri
preskusnih bremenih: 
-    
nič, 
-    
najmanjša zmogljivost, 
-    
največja zmogljivost, 
-    
pri bremenu, pri katerem se NDP spremeni, ali blizu njega. 
Razen pri preskusih ekscentričnosti morajo biti uteži ali
preskusna bremena enakomerno porazdeljena na sprejemniku bremena. 
Preskus ekscentričnosti se izvede brez čezmernega kopičenja
ali prekrivanja bremen na sprejemniku bremena pod pogoji izvedljivosti in
varnosti. 
Kadar je sprejemnikov bremena več, se vsak sprejemnik bremena
z metodo za statično tehtanje preskusi tako samostojno kot v kombinaciji z
ostalimi.
43. člen
Pogrešek etalonskih uteži ali preskusnih bremen ne sme biti
večji od ene tretjine NDP za breme, kot je za prvo overitev določeno v 6. členu
tega pravilnika. 
Pri preskušanju tehtnic, pri katerih je Max > 1 t, se
lahko namesto etalonskih uteži uporabi vsako drugo konstantno breme, vendar je
treba pri tem uporabiti etalonsko utež najmanj 1 t oziroma 50% Max, in sicer
tisto, kar je večje.
44. člen
Referenčna vozila, ki se uporabljajo za preskušanje, morajo
zajemati vse vrste vozil, za katera je tehtnica predvidena. Uporabiti je treba
najmanj tri različna referenčna vozila. Po potrebi se uporabijo različne
konfiguracije osi, konfiguracije vlačilec/prikolica, povezovalni sistemi
vlačilec/prikolica in sistemi vzmetenja. 
Z vsakim referenčnim vozilom se izvede najmanj deset
preskusov, in sicer šest čez sredino sprejemnika bremena, dva po levi strani in
dva po desni strani sprejemnika bremena. Preskusi se morajo izvesti pri
različni hitrostih med vmin in vmax. 
Dogovorjena prava vrednost mase posameznega neobremenjenega
referenčnega vozila se določi s tehtanjem celotne vleke neobremenjenega
referenčnega vozila na kontrolni tehtnici. Dogovorjena prava vrednost mase
posameznega obremenjenega referenčnega vozila se določi s tehtanjem celotne
vleke obremenjenega referenčnega vozila na kontrolni tehtnici ali z
obremenitvijo stehtanega neobremenjenega referenčnega vozila z etalonskimi
utežmi.
VIII. REDNE IN IZREDNE OVERITVE
45. člen
Meroslovni pregled pri redni in izredni overitvi je enak
meroslovnemu pregledu za prvo overitev.
46. člen
NDP pri rednih in izrednih overitvah so enaki kot pri prvih
overitvah.
47. člen
Zahteve glede merilne negotovosti preskusnega sistema so
enake kot pri prvi overitvi.
48. člen
Rok redne overitve tehtnic je eno leto.
IX. PREHODNI IN KONČNI DOLOČBI
49. člen
Tehtnice, ki imajo na dan uveljavitve tega pravilnika
veljavno odobritev tipa merila na podlagi pravilnika o metroloških pogojih za
merilnike mase – tehtnice za tehtanje premikajočih se vozil (Uradni list SFRJ,
št. 33/84), se smejo dajati v promet in uporabo v skladu z določili tega
pravilnika do izteka roka veljavnosti certifikata o odobritvi tipa merila.
50. člen
Tehtnice, ki imajo na dan uveljavitve tega pravilnika
veljavno odobritev tipa merila in prvo overitev na podlagi pravilnika o
metroloških pogojih za merilnike mase – tehtnice za tehtanje premikajočih se
vozil (Uradni list SFRJ, št. 33/84), se smejo še naprej dajati v redno oziroma
izredno overitev, če izpolnjujejo zahteve glede največjega dopustnega pogreška
in števila razdelkov, predpisanih s tem pravilnikom.
51. člen
Z dnem uveljavitve tega pravilnika se preneha uporabljati
pravilnik o metroloških pogojih za merilnike mase – tehtnice za tehtanje
premikajočih se vozil (Uradni list SFRJ, št. 33/84) v delu, ki se nanaša na
avtomatske tehtnice za tehtanje premikajočih se cestnih vozil.
52. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 009-15/02
Ljubljana, dne 26. februarja 2002.
dr. Lucija Čok l. r. 
Ministrica za šolstvo, 
znanost in šport