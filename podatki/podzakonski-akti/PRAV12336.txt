I. SPLOŠNE DOLOČBE
1. člen
(vsebina)
Ta pravilnik določa kategorije in stopnje semenskega
krompirja, zahteve za trženje in izjeme glede zahtev za trženje semenskega
krompirja, zahteve glede sortiranja, pakiranja, pečatenja in označevanja
semenskega krompirja, barvo, obliko in vsebino uradne etikete, pogoje za uradno
potrditev in postopek uradne potrditve posamezne kategorije in stopnje
semenskega krompirja, nadzor dobaviteljev uradno potrjenega semenskega
krompirja, izmenjavo podatkov o uvozu semenskega krompirja ter naknadno
kontrolo semenskega krompirja v skladu z:
-       
Direktivo Sveta 2002/56/ES z dne 13. junija 2002 o trženju semenskega
krompirja (UL L št. 193 z dne 20. 7. 2002, str. 60), zadnjič spremenjeno z
Izvedbeno direktivo Komisije (EU) 2020/177 z dne 11. februarja 2020 o spremembi
direktiv Sveta 66/401/EGS, 66/402/EGS, 68/193/EGS, 2002/55/ES, 2002/56/ES in
2002/57/ES, direktiv Komisije 93/49/EGS in 93/61/EGS ter izvedbenih direktiv
2014/21/EU in 2014/98/EU v zvezi s škodljivimi organizmi rastlin na semenih in
drugem rastlinskem razmnoževalnem materialu (UL L št. 41 z dne 13. 2. 2020,
str. 1), (v nadaljnjem besedilu: Direktiva 2002/56/ES),
-       
Izvedbeno direktivo Komisije 2014/20/EU z dne 6. februarja 2014 o
določitvi stopenj Unije za osnovni in certificirani semenski krompir ter
pogojev in oznak, ki se uporabljajo za te stopnje (UL L št. 38 z dne 7. 2.
2014, str. 32; v nadaljnjem besedilu: Izvedbena direktiva 2014/20/EU) in
-       
Izvedbeno direktivo Komisije 2014/21/EU z dne 6. februarja 2014 o
določitvi minimalnih pogojev in stopenj Unije za predosnovni semenski krompir
(UL L št. 38 z dne 7. 2. 2014, str. 39), zadnjič spremenjeno z Izvedbeno
direktivo Komisije (EU) 2020/177 z dne 11. februarja 2020 o spremembi direktiv
Sveta 66/401/EGS, 66/402/EGS, 68/193/EGS, 2002/55/ES, 2002/56/ES in 2002/57/ES,
direktiv Komisije 93/49/EGS in 93/61/EGS ter izvedbenih direktiv 2014/21/EU in
2014/98/EU v zvezi s škodljivimi organizmi rastlin na semenih in drugem
rastlinskem razmnoževalnem materialu (UL L št. 41 z dne 13. 2. 2020, str. 1),
(v nadaljnjem besedilu: Izvedbena direktiva 2014/21/EU).
2. člen
(uporaba)
(1) Ta pravilnik se uporablja za pridelavo semenskega
krompirja z namenom trženja in za trženje semenskega krompirja v Evropski Uniji
(v nadaljnjem besedilu: EU).
(2) Določbe tega pravilnika se ne uporabljajo za
semenski krompir, ki je namenjen izvozu v tretje države.
3. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
GERK-PID je identifikacijska oznaka GERK, pod katero se GERK vodi v
registru kmetijskih gospodarstev v skladu z zakonom, ki ureja kmetijstvo;
2.     
grafična enota rabe kmetijskega gospodarstva (v nadaljnjem besedilu:
GERK) je strnjena površina kmetijskega zemljišča z enako vrsto rabe, kot je
opredeljena v zakonu, ki ureja kmetijstvo;
3.     
imenovani laboratorij je laboratorij, ki je imenovan za opravljanje
diagnostičnih preiskav in drugih testov semenskega krompirja v skladu s
predpisi, ki urejajo semenski material kmetijskih rastlin, ali laboratorij, ki
ima v skladu s predpisi, ki urejajo zdravstveno varstvo rastlin, javno
pooblastilo za opravljanje diagnostičnih preiskav škodljivih organizmov;
4.     
matična rastlina krompirja je rastlina, ki je uradno potrjena kot
matična rastlina in od katere se odvzame rastlinski material za nadaljnje
razmnoževanje;
5.     
mikrorazmnoževanje je metoda hitrega razmnoževanja krompirja v 'in
vitro' pogojih iz diferenciranih vegetativnih brstov ali rastnih vršičkov
ali drugega materiala, odvzetega od matičnih rastlin krompirja z namenom
pridelave čim večjega števila novih rastlin v čim krajšem času;
6.     
nasad semenskega krompirja je površina, na kateri so posajene rastline
krompirja iste sorte, kategorije in stopnje ter porekla z namenom, da se iz
njih ponovno pridela semenski krompir; nasad semenskega krompirja je lahko na
celem GERK-u ali na delu GERK-a;
7.     
organ za potrjevanje je organ, ki ima v skladu z zakonom, ki ureja
semenski material kmetijskih rastlin, javno pooblastilo za vodenje postopka
uradne potrditve semenskega krompirja;
8.     
oznaka zaporedne množitve na polju pomeni skupno število dosedanjih
množitev semenskega krompirja v nasadih semenskega krompirja na prostem;
9.     
uradni ukrepi so ukrepi, ki jih v skladu z zakonom, ki ureja semenski
material kmetijskih rastlin, in s tem pravilnikom sprejmeta in izvajata:
- 
organ za potrjevanje v postopku uradne potrditve ali
- 
pristojni fitosanitarni inšpektor pri uradnem ali inšpekcijskem nadzoru
dobaviteljev in semenskega krompirja;
10.  
zavarovan prostor je rastlinjak, mrežnik ali drug objekt, namenjen za
razmnoževanje semenskega krompirja z metodo mikrorazmnoževanja.
4. člen
(kategorije semenskega krompirja)
Kategorije semenskega krompirja po tem pravilniku so:
1.     
predosnovno seme, to so rastline ali gomolji krompirja:
- 
ki so bili pridelani v skladu z uveljavljeno metodo vzdrževanja sorte in
zdravstvenega stanja,
- 
ki so namenjeni za pridelavo predosnovnega ali osnovnega semena,
- 
ki izpolnjujejo minimalne pogoje za predosnovno seme iz priloge 1 in
priloge 2, ki sta sestavni del tega pravilnika,
- 
za katere je bilo z uradnimi pregledi ugotovljeno, da izpolnjujejo
minimalne pogoje iz prejšnje alineje;
2.     
osnovno seme, to so gomolji krompirja:
- 
ki so bili pridelani iz predosnovnega ali osnovnega semena,
- 
ki so namenjeni za pridelavo osnovnega ali certificiranega semena,
- 
ki izpolnjujejo minimalne pogoje za osnovno seme iz prilog 1 in 2 tega
pravilnika,
- 
za katere je bilo z uradnimi pregledi ugotovljeno, da izpolnjujejo
minimalne pogoje iz prejšnje alineje;
3.     
certificirano seme, to so gomolji krompirja:
- 
ki so bili pridelani neposredno iz osnovnega ali certificiranega ali
predosnovnega semena,
- 
ki so namenjeni predvsem za pridelavo krompirja, ki ni semenski krompir,
- 
ki izpolnjujejo minimalne pogoje za certificirano seme iz prilog 1 in 2
tega pravilnika,
- 
za katere je bilo z uradnimi pregledi ugotovljeno, da izpolnjujejo
minimalne pogoje iz prejšnje alineje.
II. ZAHTEVE ZA TRŽENJE
5. člen
(splošne zahteve za trženje semenskega krompirja)
(1) Semenski krompir se lahko da na trg le, če:
-       
je bil uradno potrjen v eno od kategorij semenskega krompirja iz
prejšnjega člena in izpolnjuje najmanj minimalne pogoje, določene v prilogah 1
in 2 tega pravilnika, ter
-       
pripada sorti, ki je vpisna v sortno listo v skladu z zakonom, ki ureja
semenski material kmetijskih rastlin, ali v katalog sort, ki ga vzpostavi druga
država članica EU v skladu Direktivo Sveta 2002/53/ES z dne 13. junija
2002 o skupnem katalogu sort poljščin (UL L št. 193 z dne 20. 7. 2002,
str. 1), zadnjič spremenjeno z Uredbo (ES) št. 1829/2003 Evropskega parlamenta
in Sveta z dne 22. septembra 2003 o gensko spremenjenih živilih in krmi
(UL L št. 268 z dne 18. 10. 2003, str. 1).
(2) Če semenski krompir med trženjem preneha
izpolnjevati minimalne pogoje, določene za partije semenskega krompirja v
prilogi 2 tega pravilnika, se ga lahko ponovno sortira. Po sortiranju se lahko
semenski krompir ponovno da na trg, če se z uradnim pregledom ugotovi, da
ustreza najmanj minimalnim pogojem za partije semenskega krompirja iz priloge 2
tega pravilnika.
(3) Posamezna kategorija semenskega krompirja iz
prejšnjega člena se lahko uradno potrdi in trži v eni od stopenj semenskega
krompirja iz 14. člena tega pravilnika ali v eni od stopenj Unije za semenski
krompir iz 10., 11. ali 12. člena tega pravilnika, če semenski krompir
izpolnjuje dodatne pogoje in zahteve, predpisane za posamezno stopnjo s tem
pravilnikom. Ustrezna oznaka stopnje Unije za semenski krompir se navede na
uradni etiketi iz drugega odstavka 8. člena tega pravilnika pod »stopnja«.
(4) Semenski krompir, ki je tretiran z zaviralci
kalitve, se ne sme tržiti.
6. člen
(zahteve glede velikosti gomoljev v partiji)
(1) Semenski krompir, ki se da na trg, mora glede
velikosti gomoljev v partiji ustrezati zahtevam, določenim v tem členu.
Velikost gomoljev se določi z velikostjo okenc v kvadratni mreži, ki se uporabi
za sortiranje.
(2) Gomolji semenskega krompirja, ki padejo skozi
kvadratno mrežo z okenci velikosti 25 mm x 25 mm, ne smejo biti dani na trg.
(3) Gomolje semenskega krompirja, ki ostanejo na
kvadratni mreži z okenci velikosti 35 mm x 35 mm, se sortira tako, da se
določita zgornja in spodnja mejna velikost gomoljev v partiji mm, in sicer z
večkratnikom števila pet. Razlika med zgornjo in spodnjo mejno velikostjo
gomoljev v partiji je lahko največ 25 mm. Podatek o zgornji in spodnji mejni
velikosti gomoljev v partiji se navede na uradni etiketi iz drugega odstavka 8.
člena tega pravilnika.
(4) Partija semenskega krompirja ne sme vsebovati več
kot 3 utežne % gomoljev, manjših od spodnje mejne velikosti, ali več kot 3
utežne % gomoljev, večjih od zgornje mejne velikosti gomoljev, ki sta navedeni
na uradni etiketi iz drugega odstavka 8. člena tega pravilnika.
(5) Ne glede na določbe tega člena se lahko da na trg
semenski krompir, ki ne izpolnjuje zahtev glede velikosti gomoljev v partiji,
če gre za semenski krompir kategorije predosnovno seme, ki se trži kot
minigomolji, ki so bili pridelani neposredno iz rastlin krompirja, vzgojenih v 'in
vitro' pogojih.
7. člen
(zahteve glede pakiranja)
Semenski krompir se lahko da na trg le v homogenih partijah in
v zaprtih pakiranjih (npr. v vrečah, zabojih ali kontejnerjih), ki morajo biti
zapečateni in označeni v skladu z 8. členom tega pravilnika. Vreče
morajo biti nove, zaboji ali kontejnerji pa čisti.
8. člen
(zahteve glede pečatenja in označevanja)
(1) Pakiranja uradno potrjenega semenskega krompirja
morajo biti zapečatena in označena uradno ali pod uradnim nadzorom tako, da
pakiranj ni mogoče odpreti, ne da bi se pri tem poškodoval sistem pečatenja
oziroma ne da bi bilo opazno nepooblaščeno spreminjanje uradne etikete ali
pakiranja. Uradna etiketa, ki pred tem ne sme biti uporabljena, se pritrdi na
zunanji strani vsakega pakiranja uradno potrjenega semenskega krompirja. Sistem
pečatenja mora omogočati, da se ob zapiranju in pečatenju pakiranj uradna
etiketa vpne, prišije ali pritrdi z uradno plombo, razen če se uporablja sistem
pečatenja za enkratno uporabo. Če se uporabi uradna etiketa z luknjo za vrvico,
mora biti njena pritrditev vedno zavarovana z uradno plombo. Uporaba
samolepilnih etiket je dovoljena, če je semenski krompir v embalaži, s katere
samolepilne etikete ni mogoče odstraniti, če pa se uradna samolepilna etiketa
odstrani ali zamenja, mora biti to opazno.
(2) Uradna etiketa je bele barve z vijoličasto črto za
predosnovno seme, bele barve za osnovno seme in modre barve za certificirano
seme. Podatki, ki se navedejo na uradni etiketi, so določeni v 1. točki priloge
3, ki je sestavni del tega pravilnika. Glede velikosti mora uradna etiketa
izpolnjevati zahteve iz 2. točke priloge 3 tega pravilnika.
(3) Na uradno etiketo se vključi rastlinski potni list, če so
za to izpolnjeni pogoji in zahteve iz 85. in 86. člena Uredbe (EU) 2016/2031
Evropskega parlamenta in Sveta z dne 26. oktobra 2016 o ukrepih varstva pred
škodljivimi organizmi rastlin, spremembi uredb (EU) št. 228/2013, (EU) št.
652/2014 in (EU) št. 1143/2014 Evropskega parlamenta in Sveta ter razveljavitvi
direktiv Sveta 69/464/EGS, 74/647/EGS, 93/85/EGS, 98/57/ES, 2000/29/ES,
2006/91/ES in 2007/33/ES (UL L št. 317 z dne 23. 11. 2016, str. 4), zadnjič
spremenjene z Delegirano uredbo Komisije (EU) 2019/1702 z dne 1. avgusta 2019 o
dopolnitvi Uredbe (EU) 2016/2031 Evropskega parlamenta in Sveta z
vzpostavitvijo seznama prednostnih škodljivih organizmov (UL L št. 260 z dne
11. 10. 2019, str. 8), (v nadaljnjem besedilu: Uredba 2016/2031/EU). Rastlinski
potni list se na uradno etiketo vključi v skladu s petim odstavkom 83. člena
Uredbe 2016/2031/EU.
(4) V vsakem pakiranju uradno potrjenega semenskega
krompirja mora biti uradni dokument iste barve kot je uradna etiketa, na njem
pa morajo biti navedeni najmanj podatki iz tretje, pete in sedme alineje 1.
točke priloge 3 tega pravilnika. Uradni dokument ni potreben, če so podatki
neizbrisno natisnjeni na pakiranju ali če se uporabi samolepilna etiketa iz
prvega odstavka tega člena ali etiketa iz materiala, ki se ne trga.
(5) Če je semenski krompir obdelan s fitofarmacevtskim
sredstvom, mora biti označen v skladu s predpisi, ki urejajo označevanje
fitofarmacevstkih sredstev.
(6) Če gre za semenski krompir gensko spremenjene sorte,
mora biti podatek o tem jasno naveden na vseh etiketah, potrdilih in drugih
uradnih ali neuradnih dokumentih, ki so na ali v posameznem pakiranju oziroma
spremljajo partije semenskega krompirja.
(7) Uradno zapečatenih in označenih pakiranj se ne sme
ponovno zapečatiti in označiti drugače kot uradno ali pod uradnim nadzorom. Pri
ponovnem pečatenju in označevanju se na uradni etiketi namesto meseca in leta
prejšnjega pečatenja navedeta datum zadnjega ponovnega pečatenja in označevanja
ter uradni organ, ki je za to odgovoren.
9. člen
(označevanje semenskega krompirja, ki ne izpolnjuje vseh
zahtev za trženje)
(1) Semenski krompir, ki glede kakovosti ali sorte ne
izpolnjuje vseh zahtev za trženje, predpisanih s tem pravilnikom, in se začasno
trži na podlagi dovoljenja, ki ga izda Uprava Republike Slovenije za varno hrano,
veterinarstvo in varstvo rastlin (v nadaljnjem besedilu: Uprava) v skladu z
zakonom, ki ureja semenski material kmetijskih rastlin, ali pristojni organ
druge države članice EU v skladu z 22. členom Direktive 2002/56/ES, se označi z
uradno etiketo, ki je:
-       
enake barve kot je predpisana za posamezno kategorijo s tem pravilnikom,
če semenski krompir ne izpolnjuje vseh zahtev glede kakovosti,
-       
rjave barve, če gre za semenski krompir sorte, ki ni vpisana v sortno
listo v skladu zakonom, ki ureja semenski material kmetijskih rastlin, ali v
katalog sort druge države članice EU v skladu s predpisom EU, ki ureja skupni
katalog sort poljščin.
(2) Na uradni etiketi iz prejšnjega odstavka mora biti
poleg podatkov iz 1. točke priloge 3 tega pravilnika navedeno tudi, da
kategorija semenskega krompirja izpolnjuje manj stroge zahteve od predpisanih.
III. STOPNJE UNIJE ZA PREDOSNOVNI, OSNOVNI
IN CERTIFICIRAN SEMENSKI KROMPIR
10. člen
(stopnje Unije za predosnovni semenski krompir)
Semenski krompir kategorije predosnovno seme, ki izpolnjuje minimalne
pogoje, določene v prilogah 1 in 2 tega pravilnika za predosnovno seme, se
lahko uradno potrdi in trži v eni od naslednjih stopenj Unije za predosnovni
semenski krompir: »EU-stopnja PBTC« ali »EU-stopnja PB«, če izpolnjuje dodatne
pogoje, določene v prilogi Izvedbene direktive 2014/21/EU za ustrezno stopnjo
Unije za predosnovni semenski krompir.
11. člen
(stopnje Unije za osnovni semenski krompir)
(1) Semenski krompir kategorije osnovno seme, ki
izpolnjuje minimalne pogoje, določene v prilogah 1 in 2 tega pravilnika za
osnovno seme, se lahko uradno potrdi in trži v eni od stopenj Unije za osnovni
semenski krompir, če izpolnjuje dodatne pogoje, določene v prilogi I Izvedbene
direktive 2014/20/EU za ustrezno stopnjo Unije za osnovni semenski krompir.
(2) Stopnje Unije za osnovni semenski krompir so:
1.     
»EU-stopnja S«, to so gomolji krompirja:
- 
ki so bili pridelani v nasadu semenskega krompirja, za katerega je bilo
z uradnimi pregledi ugotovljeno, da izpolnjuje pogoje iz 1. točke pod a)
priloge I Izvedbene direktive 2014/20/EU in
- 
za katere je bilo z uradnimi pregledi ugotovljeno, da izpolnjujejo
pogoje iz 1. točke pod b) priloge I Izvedbene direktive 2014/20/EU;
2.     
»EU-stopnja SE«, to so gomolji krompirja:
- 
ki so bili pridelani v nasadu semenskega krompirja, za katerega je bilo
z uradnimi pregledi ugotovljeno, da izpolnjuje pogoje iz 2. točke pod a)
priloge I Izvedbene direktive 2014/20/EU in
- 
za katere je bilo z uradnimi pregledi ugotovljeno, da izpolnjujejo
pogoje iz 2. točke pod b) priloge I Izvedbene direktive 2014/20/EU;
3.     
»EU-stopnja E«, to so gomolji krompirja:
- 
ki so bili pridelani v nasadu semenskega krompirja, za katerega je bilo
z uradnimi pregledi ugotovljeno, da izpolnjuje pogoje iz 3. točke pod a)
priloge I Izvedbene direktive 2014/20/EU in
- 
za katere je bilo z uradnimi pregledi ugotovljeno, da izpolnjujejo
pogoje iz 3. točke pod b) priloge I Izvedbene direktive 2014/20/EU.
12. člen
(stopnje Unije za certificiran semenski krompir)
(1) Semenski krompir kategorije certificirano seme, ki izpolnjuje
minimalne pogoje, določene v prilogah 1 in 2 tega pravilnika za certificirano
seme, se lahko uradno potrdi in trži v eni od stopenj Unije za certificiran
semenski krompir, če izpolnjuje dodatne pogoje, določene v prilogi II Izvedbene
direktive 2014/20/EU za ustrezno stopnjo Unije za certificiran semenski
krompir.
(2) Stopnje Unije za certificiran semenski krompir so:
1.     
»EU-stopnja A«, to so gomolji krompirja:
- 
ki so bili pridelani v nasadu semenskega krompirja, za katerega je bilo
z uradnimi pregledi ugotovljeno, da izpolnjuje pogoje iz 1. točke pod a)
priloge II Izvedbene direktive 2014/20/EU in
- 
za katere je bilo z uradnimi pregledi ugotovljeno, da izpolnjujejo
pogoje iz 1. točke pod b) priloge II Izvedbene direktive 2014/20/EU;
2.     
»EU-stopnja B«, to so gomolji krompirja:
- 
ki so bili pridelani v nasadu semenskega krompirja, za katerega je bilo
z uradnimi pregledi ugotovljeno, da izpolnjuje pogoje iz 2. točke pod a)
priloge II Izvedbene direktive 2014/20/EU in
- 
za katere je bilo z uradnimi pregledi ugotovljeno, da izpolnjujejo
pogoje iz 2. točke pod b) priloge II Izvedbene direktive 2014/20/EU.
IV. URADNA POTRDITEV SEMENSKEGA KROMPIRJA
13. člen
(uradna potrditev)
(1) Postopek uradne potrditve semenskega krompirja
izvede organ za potrjevanje na podlagi prijave dobavitelja. Prijava se vloži
pri organu za potrjevanje kot prijava za uradni pregled lokacije nasada pred
sajenjem ali razmnoževanjem semenskega krompirja (v nadaljnjem besedilu:
prijava lokacije nasada), prijava za uradni pregled nasada semenskega krompirja
(v nadaljnjem besedilu: prijava pridelave) ali prijava za uradni pregled
partije semenskega krompirja pred trženjem (v nadaljnjem besedilu: prijava
partije).
(2) Semenski krompir se uradno potrdi v ustrezno
kategorijo iz 4. člena tega pravilnika in stopnjo iz 14. člena tega pravilnika,
če se v postopku uradne potrditve ugotovi, da:
-       
nasad semenskega krompirja izpolnjuje minimalne pogoje, predpisane za
posamezno kategorijo v prilogi 1 tega pravilnika, in dodatne pogoje, predpisane
za ustrezno kategorijo in stopnjo v prilogi 4, ki je sestavni del tega
pravilnika, oziroma da partija semenskega krompirja izpolnjuje minimalne
pogoje, predpisane za posamezno kategorijo v prilogi 2 tega pravilnika, in
dodatne pogoje, predpisane za ustrezno kategorijo in stopnjo v prilogi 5, ki je
sestavni del tega pravilnika,
-       
so izpolnjene zahteve glede zagotavljanja sledljivosti semenskega
krompirja iz priloge 6, ki je sestavni del tega pravilnika,
-       
so izpolnjene zahteve za trženje iz 6., 7. in 8. člena tega pravilnika.
(3) Uradno potrjen semenski krompir se označi z uradnimi
etiketami iz 8. člena tega pravilnika, ki jih izda organ za potrjevanje.
(4) Na potrdilu o uradni potrditvi, ki ga izda organ za
potrjevanje za uradno potrjen semenski krompir, se poleg podatkov za uradno
etiketo iz priloge 3 tega pravilnika navedejo tudi podatki o:
-       
oznaki zaporedne množitve na polju,
-       
skupni količini semenskega krompirja v partiji,
-       
številu pakiranj v partiji,
-       
datumu izdaje potrdila o uradni potrditvi.
14. člen
(stopnje semenskega krompirja)
Stopnje semenskega krompirja, v katero se uradno potrdi
semenski krompir posamezne kategorije semenskega krompirja iz 4. člena tega
pravilnika, so:
1.     
v kategoriji predosnovno seme:
a)   
stopnja IS-TC, to so matične rastline, vključno z mikrogomolji ter
minigomolji, ki so bili pridobljeni v zavarovanem prostoru z
mikrorazmnoževajnem in izpolnjujejo:
-  minimalne pogoje za
predosnovno seme iz 1. točke priloge 1 tega pravilnika in 1. točke priloge 2
tega pravilnika ter
-  dodatne pogoje, predpisane
za stopnjo IS-TC v točki 1.1. priloge 4 in v prilogi 5 tega pravilnika;
b)   
stopnja IS, to so gomolji krompirja, ki so bili pridelani iz semenskega
krompirja stopnje IS-TC ali iz stopnje IS ali pridobljeni oziroma razmnoženi z
metodo klonske selekcije in izpolnjujejo:
-  minimalne pogoje za
predosnovno seme iz 1. točke priloge 1 tega pravilnika in 1. točke priloge 2
tega pravilnika ter
-  dodatne pogoje, predpisane
za stopnjo IS v točki 1.2. priloge 4 in v prilogi 5 tega pravilnika;
2.     
v kategoriji osnovno seme:
a)   
stopnja SE1, to so gomolji krompirja, ki so bili pridelani iz stopnje
IS-TC, stopnje IS ali stopnje SE1 in izpolnjujejo:
-  minimalne pogoje za osnovno
seme iz 2. točke priloge 1 tega pravilnika in 2. točke priloge 2 tega
pravilnika ter
-  dodatne pogoje, predpisane
za osnovno seme stopnje SE1 v 2. točki priloge 4 in v prilogi 5 tega
pravilnika;
b)   
stopnja SE2, to so gomolji krompirja, ki so bili pridelani iz stopnje
IS-TC, stopnje IS, stopnje SE1ali stopnje SE2 in izpolnjujejo:
-  minimalne pogoje za osnovno
seme iz 2. točke priloge 1 tega pravilnika in 2. točke priloge 2 tega
pravilnika ter
-  dodatne pogoje, predpisane
za stopnjo SE2 v 2. točki priloge 4 in v prilogi 5 tega pravilnika;
c)   
stopnja E, to so gomolji krompirja, ki so bili pridelani iz stopnje
IS-TC, stopnje IS, stopnje SE1, stopnje SE2 ali stopnje E in izpolnjujejo:
-  minimalne pogoje za osnovno
seme iz 2. točke priloge 1 tega pravilnika in 2. točke priloge 2 tega
pravilnika ter
-  dodatne pogoje, predpisane
za stopnjo E v 2. točki priloge 4 in v prilogi 5 tega pravilnika;
3.     
v kategoriji certificirano seme:
a)   
stopnja A, to so gomolji krompirja, ki so bili pridelani iz stopnje
IS-TC, stopnje IS, stopnje SE1, stopnje SE2, stopnje E ali stopnje A ter
izpolnjujejo:
-  minimalne pogoje za
certificirano seme iz 2. točke priloge 1 tega pravilnika in 2. točke priloge 2
tega pravilnika ter
-  dodatne pogoje, predpisane
za stopnjo A v 3. točki priloge 4 in v prilogi 5 tega pravilnika;
b)   
stopnja B, to so gomolji krompirja, ki so bili pridelani iz stopnje
IS-TC, stopnje IS, stopnje SE1, stopnje SE2, stopnje E ali stopnje A ter
izpolnjujejo:
-  minimalne pogoje za
certificirano seme iz 2. točke priloge 1 tega pravilnika in 2. točke priloge 2
tega pravilnika ter
-  dodatne pogoje, predpisane
za stopnjo B v 3. točki priloge 4 in v prilogi 5 tega pravilnika.
15. člen
(ponovna uradna potrditev)
(1) Partija ali del partije semenskega krompirja, ki je
že bila uradno potrjena, se na zahtevo dobavitelja ponovno uradno potrdi in
označi z novimi uradnimi etiketami.
(2) Semenski krompir iz prejšnjega odstavka uradno
potrdi organ za potrjevanje, če v postopku uradne potrditve ugotovi, da
semenski krompir še izpolnjuje pogoje in zahteve za uradno potrditev iz drugega
odstavka 13. člena tega pravilnika, in sicer:
-       
v kategorijo in stopnjo, v katero je bil prvotno uradno potrjen, če
semenski krompir še izpolnjuje pogoje za partije semenskega krompirja,
predpisane za to kategorijo in stopnjo v prilogah 2 in 5 tega pravilnika, ali
-       
v ustrezno nižjo kategorijo in stopnjo, če semenski krompir ne
izpolnjuje pogojev za partije semenskega krompirja, predpisanih za prvotno
kategorijo in stopnjo, izpolnjuje pa pogoje za partije semenskega krompirja,
predpisane v prilogah 2 in 5 tega pravilnika za katero od nižjih kategorij in
stopenj.
16. člen
(izjeme glede pakiranja in označevanja majhnih pakiranj)
(1) Ne glede na določbe 7. člena in prvega odstavka 8. člena
tega pravilnika se lahko semenski krompir kategorije certificirano seme trži v
majhnih pakiranjih v vrečkah, kartončkih, škatlah, zabojčkih ali v drugi
primerni embalaži z neto maso do 10 kg. Majhna pakiranja semenskega krompirja
morajo biti zaprta tako, da je jasno vidno vsako odpiranje pakiranja in vsaka
odstranitev ter ponovna pritrditev uradne etikete.
(2) Majhna pakiranja se označijo z uradnimi etiketami za
majhna pakiranja, ki jih izda organ za potrjevanje. Uradne etikete za majhna
pakiranja so enake barve kot uradne etikete iz drugega odstavka 8. člena tega
pravilnika. Na uradnih etiketah za majhna pakiranja se navede podatek »Majhno
pakiranje« in podatki iz 1. točke priloge 3 tega pravilnika, razen navedbe
»Pravila in standardi EU«. Namesto podatka o masi pakiranja se lahko navede
število gomoljev v pakiranju.
(3) Za uradne etikete za majhna pakiranja se zahteva glede
najmanjše velikosti iz 2. točke priloge 3 tega pravilnika ne uporablja.
(4) Določba četrtega odstavka 8. člena tega pravilnika se za
majhna pakiranja ne uporablja.
(5) Za majhna pakiranja organ za potrjevanje ne izda potrdila
o uradni potrditvi iz četrtega odstavka 13. člena tega pravilnika.
17. člen
(posebne zahteve za nedodelan semenski krompir)
(1) Ne glede na določbe 5. do 8. člena tega pravilnika
se lahko na območju Republike Slovenije trži nedodelan semenski krompir, če:
-       
se premešča od dobavitelja, ki ga je pridelal, do obrata dobavitelja, ki
ga bo dodelal in pripravil za trg,
-       
je bil pred premeščanjem uradno pregledan pri dobavitelju, ki ga je
pridelal,
-       
so pakiranja nedodelanega semenskega krompirja zaprta uradno ali pod
uradnim nadzorom in označena z uradnimi etiketami za nedodelan semenski
krompir,
-       
ga pri premeščanju spremlja potrdilo o uradni potrditvi nedodelanega
semenskega krompirja.
(2) Uradni pregled nedodelanega semenskega krompirja
opravi organ za potrjevanje na podlagi prijave partije nedodelanega semenskega
krompirja, ki jo pri organu za potrjevanje vloži dobavitelj, ki je semenski
krompir pridelal.
(3) Organ za potrjevanje uradno potrdi partijo
nedodelanega semenskega krompirja in zanjo izda uradne etikete za nedodelan
semenski krompir ter potrdilo o uradni potrditvi nedodelanega semenskega
krompirja, če v postopku uradne potrditve ugotovi, da:
-       
je bil semenski krompir pridelan v nasadu semenskega krompirja, ki
izpolnjuje pogoje, predpisane za določeno kategorijo in stopnjo v prilogah 1 in
4 tega pravilnika,
-       
so izpolnjene zahteve glede zagotavljanja sledljivosti semenskega
krompirja, predpisane v prilogi 6 tega pravilnika.
(4) Uradne etikete za nedodelan semenski krompir so sive
barve, na njih pa se navedejo naslednji podatki:
-       
koda države: 'SI' in neponovljiva registrska številka pridelovalca,
-       
oznaka organa za potrjevanje,
-       
ime sorte,
-       
številka partije nedodelanega semenskega krompirja,
-       
kategorija in stopnja,
-       
masa semenskega krompirja v enoti pakiranja,
-       
navedba: 'Ne dokončno potrjeno seme'.
(5) Potrdilo o uradni potrditvi nedodelanega semenskega
krompirja mora poleg podatkov iz prejšnjega odstavka vsebovati še naslednje
podatke:
-       
številko in datum izdaje potrdila o uradni potrditvi nedodelanega semenskega
krompirja,
-       
številko in datum zapisnika o pridelavi semenskega krompirja iz petega
odstavka 20. člena tega pravilnika,
-       
skupno količino nedodelanega semenskega krompirja v partiji,
-       
število pakiranj v partiji,
-       
osebno ime in naslov ali firmo in sedež dobavitelja, ki bo semenski
krompir dodelal, in njegovo neponovljivo registrsko številko.
18. člen
(uporaba stopenj Unije za semenski krompir)
(1) Za semenski krompir, za katerega je bilo v postopku
uradne potrditve ugotovljeno, da izpolnjuje pogoje in zahteve za uradno
potrditev v določeno stopnjo iz 14. člena tega pravilnika, se šteje, da
izpolnjuje tudi zahteve za uradno potrditev v ustrezno stopnjo Unije za
predosnovni, osnovni ali certificiran semenski krompir iz 10., 11. ali 12.
člena tega pravilnika. Ustrezne stopnje Unije za posamezno stopnjo iz 14. člena
tega pravilnika so navedene v preglednici iz priloge 7, ki je sestavni del
tega pravilnika.
(2) Ne glede na določbe drugega 13. člena tega
pravilnika se lahko semenski krompir uradno potrdi v ustrezno stopnjo Unije za
predosnovni, osnovni ali certificiran semenski krompir, če organ za potrjevanje
v postopku uradne potrditve ugotovi, da nasad oziroma partija semenskega
krompirja namesto pogojev iz prve alineje drugega odstavka 13. člena tega
pravilnika izpolnjuje pogoje, predpisane za ustrezno stopnjo Unije v 10., 11.
ali 12. členu tega pravilnika.
(3) Organ za potrjevanje na zahtevo dobavitelja uradno
potrdi semenski krompir iz prvega ali drugega odstavka tega člena v ustrezno
stopnjo Unije za semenski krompir tako, da na uradnih etiketah in potrdilu o
uradni potrditvi iz tretjega in četrtega odstavka 13. člena tega pravilnika
navede namesto stopnje iz 14. člena tega pravilnika ustrezno stopnjo Unije v
skladu s primerjalno tabelo iz prejšnjega odstavka.
19. člen
(prijava lokacije nasada in prijava pridelave)
(1) Prijava lokacije nasada se vloži za vsak nasad
semenskega krompirja najpozneje do 1. avgusta v letu pred saditvijo
semenskega krompirja. V prijavi lokacije nasada se navedejo najmanj naslednji
podatki:
-       
o dobavitelju: osebno ime in naslov ali firmo in sedež dobavitelja ter
registrsko številko, pod katero je vpisan v register dobaviteljev semenskega
materiala kmetijskih rastlin v skladu z zakonom, ki ureja semenski material
kmetijskih rastlin (v nadaljnjem besedilu: SEME-register);
-       
o pridelovalcu, če dobavitelj organizira pridelavo semenskega krompirja
v dogovoru s pridelovalcem: osebno ime in naslov ali firmo in sedež
pridelovalca ter registrsko številko, pod katero je vpisan v SEME-register;
-       
o mestu pridelave: naziv in naslov ter neponovljivo identifikacijsko
številko kmetijskega gospodarstva (KMG-MID), ki mu pripadajo površine, na
katerih bo nasad semenskega krompirja;
-       
GERK-PID in domače ime GERK-a, na katerem bo nasad semenskega krompirja
(v nadaljnjem besedilu: prijavljeni GERK), ter površina GERK-a oziroma
njegovega dela, če bo semenski nasad le na delu GERK-a; če se prijava pridelave
nanaša na zavarovan prostor: GERK-PID rastlinjaka ali mrežnika ali navedbo
vrste objekta in njegove lokacije (naslov oziroma katastrska občina in parcelna
številka).
(2) Prijava pridelave se vloži do 15. aprila v letu
pridelave, v primeru saditve semenskega krompirja po 15. aprilu pa v petih
delovnih dneh po opravljeni saditvi semenskega krompirja, vendar ne pozneje kot
do 30. aprila. V prijavi se poleg podatkov iz prejšnjega odstavka navedejo
še podatki o:
-       
predhodnih posevkih: o vrstah rastlin, ki so se pridelovale na
prijavljenem GERK-u v preteklih dveh letih; če se prijava pridelave nanaša na
zemljišča, na katerem se bo prideloval semenski krompir kategorije predosnovno seme,
se podatek o vrstah rastlin navede za pretekla tri leta;
-       
datumu saditve in dejanski površini semenskega nasada, o količini
uporabljenega semena in gostoti sajenja;
-       
semenskem krompirju, uporabljenem za saditev semenskega nasada: o sorti,
kategoriji in stopnji ter o poreklu, o številu dosedanjih množitev na polju, če
je znano; če se prijava pridelave nanaša na uradno potrditev predosnovnega
semena, se navede tudi podatke o načinu pridobitve izhodiščnega materiala, uporabljenega
za pridelavo (metoda mikrorazmnoževanja ali metoda klonske selekcije).
(3) Če se na mestu pridelave iz tretje alineje prvega
odstavka tega člena prideluje tudi drug krompir poleg semenskega, je treba
prijavi pridelave priložiti seznam vseh GERK-ov, na katerih so drugi nasadi
krompirja (oznaka GERK-PID in domače ime GERK-ov). Seznam GERK-ov se lahko
priloži naknadno, najpozneje do prvega uradnega pregleda nasada semenskega
krompirja.
20. člen
(uradni pregledi nasada semenskega krompirja)
(1) Na podlagi prijave lokacije nasada odvzame organ za
potrjevanje pred saditvijo semenskega krompirja in pred vsakim začetkom
razmnoževanja semenskega krompirja v zaščitenem prostoru vzorce zemlje in
substrata za testiranje na prisotnost krompirjevih ogorčic. Vzorčenje ni
potrebno, če se za pridelavo semenskega krompirja v zavarovanem prostoru
uporablja razkužen substrat. Vzorčenje in laboratorijsko testiranje se izvede v
skladu s predpisom, ki določa ukrepe za preprečevanje širjenja in zatiranje
krompirjevih ogorčic.
(2) Na podlagi prijave pridelave se med rastjo opravita
najmanj dva uradna pregleda nasada semenskega krompirja, pri katerih organ za
potrjevanje preveri izpolnjevanje pogojev za uradno potrditev nasada semenskega
krompirja, predpisanih za posamezno kategorijo in stopnjo v prilogah 1 in 4
tega pravilnika ter odvzame vzorce za testiranje rastlin in gomoljev v skladu s
točko 1.2. in 1.3. priloge 1 tega pravilnika ter v skladu s 4. točko priloge 4
tega pravilnika; vzorci se odvzamejo tudi v primeru suma na prisotnost
škodljivih organizmov, ki v skladu s predpisi, ki urejajo zdravstveno varstvo
rastlin, na semenskem krompirju ne smejo biti prisotni (v nadaljnjem besedilu:
karantenski škodljivi organizmi).
(3) Poleg vizualnih pregledov, vzorčenj in testiranj
rastlin v nasadu semenskega krompirja organ za potrjevanje pri pregledih iz
prejšnjega odstavka:
-       
ugotovi dejansko površino semenskega nasada, gostoto saditve in odstotek
praznih mest ter oceni izenačenost nasada, splošno stanje nasada in
zapleveljenost,
-       
preveri, ali je semenski nasad v celoti na zemljišču, na katerem so bili
odvzeti vzorci za testiranje na prisotnost krompirjevih ogorčic v skladu s
prvim odstavkom tega člena,
-       
preveri zdravstveno stanje oziroma prisotnost škodljivih organizmov v
morebitnih drugih nasadih krompirja na površinah v oddaljenosti 100 m od nasada
semenskega krompirja (v nadaljnjem besedilu: 100 – metrski izolacijski pas),
-       
preveri zahteve glede zagotavljanja sledljivosti iz priloge 6 tega
pravilnika, zlasti dokazila o semenskem materialu, uporabljenem za zasaditev nasada
semenskega krompirja, in evidence o izvedenih ukrepih za preprečevanje pojava
in širjenja škodljivih organizmov in o morebitnih drugih izvedenih ukrepih v
nasadu semenskega krompirja, oziroma dodatnih vzorčenjih ter analizah in
testiranjih rastlin, gomoljev ali rastnega substrata, če gre za nasad
predosnovnega semena pa tudi evidence o načinu izvajanja vzdrževalne selekcije,
-       
oceni pridelek semenskega krompirja in določi okvirni rok za uničenje
krompirjevke v nasadu semenskega krompirja,
-       
odvzame vzorce za kontrolo zdravstvenega stanja gomoljev po izkopu.
(4) Organ za potrjevanje pri posameznem uradnem pregledu
preveri tudi, če je dobavitelj pravočasno izvedel ukrepe, ki jih je odredil
organ za potrjevanje ob predhodnih uradnih pregledih. Izvede lahko tudi pregled
morebitnih drugih nasadov krompirja, ki pripadajo mestu pridelave.
(5) Organ za potrjevanje vnese podatke o opravljenih
uradnih pregledih in vzorčenjih ter rezultate testiranj iz tega člena v
zapisnik o pridelavi semenskega krompirja, v katerem navede tudi kategorijo in
stopnjo, za kateri je nasad semenskega krompirja izpolnjeval pogoje iz prilog 1
in 4 tega pravilnika.
21. člen
(prijava partije)
(1) Prijava partije se vloži za vsako partijo semenskega
krompirja najmanj pet delovnih dni pred predvidenim začetkom priprave partije
za trg (dodelave, sortiranja oziroma pakiranja). V prijavi partije se navedejo
najmanj naslednji podatki:
-       
o dobavitelju: osebno ime in naslov ali firmo in sedež dobavitelja ter
registrsko številko, pod katero je vpisan v SEME-register,
-       
številka zapisnika o pridelavi semenskega krompirja,
-       
o sorti, kategoriji in stopnji semenskega krompirja, na katerega se
nanaša prijava partije,
-       
o količini semenskega krompirja v prijavljeni partiji,
-       
o velikosti gomoljev v partiji (navede se zgornja in spodnja mejna
velikost gomoljev),
-       
o vrsti in velikosti embalaže ter masi semenskega krompirja v enoti
pakiranja,
-       
o zahtevanem številu uradnih etiket in načinu zapiranja embalaže,
-       
o lokaciji obrata, v katerem se bo semenski krompir pripravljal za trženje,
in o predvidenem začetku in dokončanju priprave semenskega krompirja za trg.
(2) V prijavi partije v ponovno uradno potrditev v
skladu s 15. členom tega pravilnika se namesto številke in datuma zapisnika o
pridelavi semenskega krompirja ter podatkov o sorti, kategoriji in stopnji
semenskega krompirja navedejo podatki iz 1. točke priloge 3 tega pravilnika, ki
se prepišejo z uradnih etiket, s katerimi je bila partija označena ob prejšnji
uradni potrditvi. Navede se tudi razlog za ponovno uradno potrditev (npr.
prepakiranje ali ponovno sortiranje).
22. člen
(pregled partije)
(1) Na podlagi prijave partije organ za potrjevanje:
-       
izdela zahtevano število uradnih etiket iz tretjega odstavka 13. člena
ali tretjega odstavka 16. člena tega pravilnika in jih dostavi dobavitelju
najpozneje do datuma, ki je v prijavi partije naveden kot predvideni datum
začetka priprave semenskega krompirja za trg;
-       
opravi pregled partije semenskega krompirja pred trženjem (v nadaljnjem
besedilu: pregled partije) najpozneje pet delovnih dni po datumu, ki je v
prijavi partije naveden kot datum dokončanja priprave semenskega krompirja za
trg.
(2) Pri pregledu partije organ za potrjevanje z
vizualnim pregledom in na podlagi odvzema vzorcev preveri:
-       
ali so izpolnjeni pogoji za uradno potrditev partije semenskega krompirja,
predpisani za posamezno kategorijo in stopnjo v prilogah 2 in 5 tega
pravilnika,
-       
ali so izpolnjene zahteve glede zagotavljanja sledljivosti iz priloge 6
tega pravilnika in zahteve za uradno potrditev iz tretje in četrte alineje
drugega odstavka 13. člena tega pravilnika,
-       
količine semenskega krompirja, pripravljenega za trženje, pri čemer
prevzame morebitne neuporabljene uradne etikete.
23. člen
(prijava in pregled partije nedodelanega semenskega
krompirja)
(1) Prijava partije nedodelanega semenskega krompirja iz
17. člena tega pravilnika v uradni pregled in uradno potrditev se vloži najmanj
pet delovnih dni pred predvidenim datumom premeščanja. V prijavi se navedejo
najmanj naslednji podatki:
-       
o dobavitelju, ki je semenski krompir pridelal: osebno ime in naslov ali
firmo in sedež dobavitelja ter registrsko številko, pod katero je vpisan v
SEME-register,
-       
številka zapisnika o pridelavi semenskega krompirja,
-       
o sorti, kategoriji in stopnji nedodelanega semenskega krompirja,
-       
o količini nedodelanega semenskega krompirja v prijavljeni partiji,
-       
o zahtevanem številu uradnih etiket za nedodelan semenski krompir,
-       
o dobavitelju, ki bo nedodelan semenski krompir prejel: osebno ime in
naslov ali firmo in sedež dobavitelja, ki bo semenski krompir dodelal, ter
registrsko številko, pod katero je vpisan v SEME-register,
-       
o lokaciji obrata dobavitelja iz prejšnje alineje, kamor bo nedodelan
semenski krompir premeščen,
-       
o predvidenem datumu premeščanja.
(2) Organ za potrjevanje opravi pregled partije
nedodelanega semenskega krompirja v skladišču dobavitelja najmanj dva delovna
dneva pred datumom, ki ga v prijavi navede dobavitelj kot predvideni datum
premeščanja. Ob pregledu organ za potrjevanje preveri:
-       
izpolnjevanje pogojev in zahtev iz tretjega odstavka 17. člena tega
pravilnika in
-       
količine nedodelanega semenskega krompirja po posameznih partijah ter
oceni količine semena po partijah po dodelavi.
24. člen
(razlogi za zavrnitev uradne potrditve in ukrepi v primeru
zavrnitve)
(1) Organ za potrjevanje zavrne uradno potrditev
semenskega krompirja, če:
a)    
je iz prijave pridelave oziroma njenih prilog razvidno, da:
- 
se prijava pridelave nanaša na sorto, ki ni vpisana v sortno listo
oziroma v skupni katalog sort poljščin, razen če izda Uprava v skladu z zakonom,
ki ureja semenski material kmetijskih rastlin, dovoljenje za trženje semena
sorte, ki je v postopku vpisa v sortno listo ali začasno dovoljenje za trženje
semena, ki glede sorte ne izpolnjuje vseh pogojev za trženje, ali
- 
je bil za zasaditev semenskega nasada uporabljen semenski krompir
kategorije certificirano seme, ki ga v skladu s točko 2.4. priloge 1 tega
pravilnika ni več mogoče uporabiti za nadaljnje razmnoževanje;
b)    
ob uradnih pregledih nasada semenskega krompirja ali uradnih pregledih
partij semenskega krompirja pred trženjem, ki jih izvede v skladu z 20., 22.
oziroma 23. členom tega pravilnika ugotovi, da:
- 
pogoji za uradno potrditev iz prve alineje drugega odstavka 13. člena
ali tretjega odstavka 17. člena tega pravilnika niso izpolnjeni;
- 
dobavitelj ni izvedel ukrepov, ki jih je odredil organ za potrjevanje ob
uradnih pregledih nasada semenskega krompirja;
- 
niso izpolnjene zahteve glede zagotavljanja sledljivosti iz priloge 6
tega pravilnika oziroma organ za potrjevanje teh zahtev ni mogel preveriti, ker
mu dobavitelj na zahtevo ni omogočil pregleda dokazil in evidenc, ki se hranijo
ali vodijo v skladu z zahtevami za zagotavljanje sledljivosti iz priloge 6 tega
pravilnika;
c)    
uradnih pregledov nasada semenskega krompirja ni bilo mogoče izvesti,
ker je bilo zaradi napada krompirjeve plesni (Phytophthora infestans
(Mont.) de Bary) in črne listne pegavosti (Alternaria solani (Ell. et
Mart.) Sorauer) močno prizadetih več kot 30 % oziroma uničenih več kot 5 %
rastlin, ali ker je bila zaradi poškodb, ki so posledica nepravilne uporabe
fitofarmacevtskih sredstev, močno prizadeta listna površina, ali ker je bil
nasad močno prizadet zaradi vremenskih ali drugih dejavnikov.
(2) Organ za potrjevanje dobavitelju naloži, da nemudoma
vrne uradne etikete, s katerimi je označena zavrnjena partija semenskega
krompirja, krompir te partije pa odstrani iz skladišča semenskega krompirja.
(3) Če organ za potrjevanje ob pregledu partije
semenskega krompirja ugotovi, da niso izpolnjene zahteve glede velikosti gomoljev
v partiji iz 6. člena tega pravilnika oziroma pogoji za partije semenskega
krompirja iz priloge 5 tega pravilnika, dobavitelju na njegovo zahtevo dovoli,
da partijo semenskega krompirja presortira in jo ponovno prijavi v uradno
potrditev.
IV. OBVEŠČANJE IN NAKNADNA KONTROLA
25. člen
(obveščanje)
(1) Če organ za potrjevanje pri uradnih pregledih, ki
jih opravi v postopku uradne potrditve, sumi na ali ugotovi prisotnost karantenskih
škodljivih organizmov, odvzame vzorce za testiranje v imenovanem laboratoriju
ter o tem nemudoma obvesti pristojnega fitosanitarnega inšpektorja in Upravo.
(2) Organ za potrjevanje obvesti pristojnega
fitosanitarnega inšpektorja in Upravo o prejetih prijavah pridelave
iz 19. člena tega pravilnika najpozneje do 15. maja v letu, ko
so prijave vložene.
(3) Organ za potrjevanje sproti obvešča Upravo o
prejetih prijavah partije iz 21. in 23. člena tega pravilnika in o posameznih fazah
postopka ter o dokončanih postopkih uradne potrditve.
(4) Obveščanje Uprave in pristojnega fitosanitarnega
inšpektorja poteka elektronsko preko aplikacij, povezanih v informacijskem
sistemu na področju zdravstvenega varstva rastlin in semenarstva, v skladu z
zakonom, ki ureja semenski material kmetijskih rastlin, in zakonom, ki ureja
zdravstveno varstvo rastlin.
26. člen
(naknadna kontrola)
(1) Za preverjanje skladnosti semenskega krompirja, ki
se uradno potrdi oziroma trži na območju Republike Slovenije, z zahtevami,
predpisanimi s tem pravilnikom, se uradno odvzamejo vzorci za naknadno kontrolo
sortne pristnosti in čistosti ter zdravstvenega stanja.
(2) Organ za potrjevanje odvzame vzorce:
-       
od vseh partij semenskega krompirja, ki jih je uradno potrdil kot
osnovno seme,
-       
od določenega deleža partij semenskega krompirja, ki jih je uradno
potrdil kot predosnovno seme ali certificirano seme.
(3) Pristojni fitosanitarni inšpektor odvzame vzorce od
določenega deleža partij semenskega krompirja, ki so dane na trg, ne glede na
kategorijo in stopnjo oziroma ne glede na državo pridelave oziroma uradne
potrditve.
(4) Delež odvzetih vzorcev iz druge alineje drugega
odstavka tega člena in iz prejšnjega odstavka je najmanj 5 %.
(5) Vzorci, odvzeti za naknadno kontrolo v skladu z
drugim in tretjim odstavkom tega člena, se preverijo v poskusih na kontrolnem
polju, ki jih opravi izvajalec preizkušanja sort, imenovan v skladu z zakonom,
ki ureja semenski material kmetijskih rastlin (v nadaljnjem besedilu: izvajalec
naknadne kontrole). V primeru suma na prisotnost karantenskih škodljivih organizmov
pošlje izvajalec naknadne kontrole vzorce v imenovani laboratorij ter o tem
nemudoma obvesti pristojnega fitosanitarnega inšpektorja in Upravo.
(6) Na podlagi rezultatov, dobljenih na kontrolnem
polju, pripravi izvajalec naknadne kontrole poročilo o opravljeni naknadni kontroli
za tekoče leto, ki ga najpozneje do 31. oktobra pošlje Upravi. V poročilu
o opravljeni naknadni kontroli mora navesti, ali je posamezni vzorec semenskega
krompirja ustrezal zahtevam za trženje po tem pravilniku.
(7) Odvzeti vzorec semenskega krompirja ustreza zahtevam
iz tega pravilnika, če je bilo v naknadni kontroli ugotovljeno, da izpolnjuje
minimalne pogoje za nasade semenskega krompirja iz priloge 1 tega pravilnika za
tisto kategorijo iz 4. člena tega pravilnika, v katero je bila uradno
potrjena vzorčena partija semenskega krompirja, in sicer glede dovoljenih odstotkov:
-       
rastlin v nasadu, prizadetih s črno nogo,
-       
rastlin v neposrednem potomstvu, ki niso sortno pristne ali so druge
sorte, ter
-       
rastlin z znamenji virusnih okužb v neposrednem potomstvu.
(8) Vzorčenje iz drugega in tretjega odstavka tega člena
ter poskusi na kontrolnem polju se izvedejo v skladu z metodo naknadne kontrole
semenskega krompirja, ki jo sprejme Uprava, kjer je tudi dosegljiva.
V. IZMENJAVA PODATKOV O UVOZU SEMENSKEGA KROMPIRJA
27. člen
(izmenjava podatkov o uvozu semenskega krompirja)
(1) Za vsako partijo semenskega krompirja, ki se uvozi
iz tretjih držav in je večja od 2 kg, Uprava izmenjuje s pristojnimi organi
drugih držav članic EU podatke o:
-       
vrsti,
-       
sorti,
-       
kategoriji,
-       
državi pridelave in organu, ki je izvedel nadzor,
-       
državi pošiljateljici,
-       
uvozniku,
-       
količini semenskega krompirja.
(2) Podatke iz prejšnjega odstavka o uvozu semenskega
krompirja v Republiko Slovenijo Uprava pridobi iz odločb o dovolitvi uvoza, ki
jih izda ob uvozu pristojni fitosanitarni inšpektor v skladu z zakonom, ki
ureja semenski material kmetijskih rastlin.

Priloga
1: Minimalni pogoji za nasade semenskega krompirja
Priloga
2: Minimalni pogoji za partije semenskega krompirja
Priloga
3: Zahteve za uradno etiketo
Priloga
4: Dodatni pogoji, ki jih mora izpolnjevati nasad semenskega krompirja
Priloga
5: Dodatni pogoji za partije semenskega krompirja
Priloga
6: Dodatne zahteve glede zagotavljanja sledljivosti semenskega krompirja
Priloga
7: Preglednica: Stopnje semenskega krompirja iz 14. člena tega pravilnika in
ustrezne stopnje Unije za predosnovni, osnovni in certificiran semenski krompir
iz 10. člena, drugega odstavka 11. in drugega odstavka 12. člena tega
pravilnika
Priloga
8: Preglednica: Enakovrednost pogojev in zahtev za kategorije in stopnje
semenskega krompirja po Pravilniku o trženju semenskega krompirja (Uradni list
RS, št. 105/06) in po tem pravilniku

Pravilnik o trženju semenskega krompirja
(Uradni list RS, št. 98/15) vsebuje naslednjo prehodno in
končni določbi:
»VI. PREHODNA IN KONČNI DOLOČBI
28. člen
(semenski krompir letine
2015)
(1) Za nasad semenskega krompirja, ki je bil v letu 2015
prijavljen v postopek uradne potrditve v skladu s Pravilnikom o trženju
semenskega krompirja (Uradni list RS, št. 105/06) in uradna potrditev nasada
semenskega krompirja ni bila zavrnjena na podlagi 18. člena Pravilnika o
trženju semenskega krompirja (Uradni list RS, št. 105/06), se šteje, da
izpolnjuje pogoje in zahteve za nasade semenskega krompirja, predpisane v
prilogah 1 in 4 tega pravilnika.
(2) Partija semenskega krompirja, ki je bila pridelana v
nasadu iz prejšnjega odstavka, se uradno potrdi po tem pravilniku. V prijavi
partije iz prvega odstavka 21. člena tega pravilnika se pod kategorijo in
stopnjo navedeta kategorija in stopnja iz zapisnika o uradnih pregledih
semenskega nasada, ki jih je opravil organ za potrjevanje v skladu s
Pravilnikom o trženju semenskega krompirja (Uradni list RS, št. 105/06). Glede
enakovrednosti pogojev in zahtev za uradno potrditev semenskega krompirja v
kategorije in stopnje semenskega krompirja, predpisane s Pravilnikom o trženju
semenskega krompirja (Uradni list RS, št. 105/06) in s tem pravilnikom, se
upošteva preglednica iz priloge 8, ki je sestavni del tega pravilnika.
(3) Na podlagi pregleda partije, ki ga opravi organ za
potrjevanje v skladu z 22. členom tega pravilnika, se partija semenskega
krompirja iz prejšnjega odstavka uradno potrdi v tisto kategorijo in stopnjo iz
4. in 14. člena tega pravilnika, za katero je izpolnjevala pogoje iz prilog 2
in 5 tega pravilnika.
(4) Partije semenskega krompirja, ki so bile pridelane v
nasadih iz prvega odstavka tega člena in so bile pred uveljavitvijo tega
pravilnika že uradno potrjene in označene ter dane na trg z uradnimi etiketami
iz 8. člena Pravilnika o trženju semenskega krompirja (Uradni list RS, št.
105/06), se lahko tržijo do 1. julija 2016.
(5) Semenski krompir iz prejšnjega odstavka se lahko
uporabi za nadaljnje razmnoževanje in za zasaditev nasadov semenskega krompirja
v letu 2016. V prijavi pridelave iz drugega odstavka 19. člena tega pravilnika
se pod kategorija in stopnja semenskega krompirja, uporabljenega za zasaditev
semenskega nasada, navedeta kategorija in stopnja z uradne etikete iz 8. člena
Pravilnika o trženju semenskega krompirja (Uradni list RS, št. 105/06), organ
za potrjevanje pa v postopku uradne potrditve upošteva, da je bil uporabljen
semenski krompir ustrezne kategorije in stopnje po tem pravilniku, in sicer v
skladu s preglednico iz priloge 8 tega pravilnika.
29. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
trženju semenskega krompirja (Uradni list RS, št. 105/06).
30. člen
(začetek veljavnosti)
Ta pravilnik začne veljati 1. januarja 2016.«.

Pravilnik o spremembah in dopolnitvah
Pravilnika o trženju semenskega krompirja (Uradni list RS, št. 101/20) vsebuje naslednjo končno določbo:
»KONČNA DOLOČBA
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.