1. člen
(namen in vsebina uredbe)
(1) Ta uredba določa nacionalni radonski program.
(2) Ta uredba prenaša določbe Direktive Sveta
2013/59/Euratom z dne 5. decembra 2013 o določitvi temeljnih varnostnih standardov
za varstvo pred nevarnostmi zaradi ionizirajočega sevanja in o razveljavitvi
direktiv 89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1), zadnjič
popravljene s popravkom (UL L št. 72 z dne 17. 3. 2016, str. 69).
2. člen
(referenčna raven)
Referenčna raven povprečne letne koncentracije radona v
zaprtih bivalnih in delovnih prostorih je 300 Bqm-3.
3. člen
(metodologija določitve povprečne letne koncentracije
radona)
(1) Prva meritev, namenjena določitvi povprečne letne
koncentracije radona v zaprtih prostorih in na lokacijah, se izvede v obdobju,
ko se pričakuje najvišje koncentracije radona. V zaprtih prostorih se prva
meritev izvede v obdobju ogrevalne sezone. Prva meritev traja najmanj 30 dni in
največ 90 dni.
(2) Če rezultat prve meritve koncentracije radona ne
presega vrednosti referenčne ravni, se oceni, da je tveganje za zdravje zaradi
radona v prostoru ali na lokaciji, kjer je bila meritev izvedena, sprejemljivo
in nadaljnji ukrepi niso potrebni. Meritev koncentracije radona je treba
ponoviti, če se razmere, ki vplivajo na koncentracijo radona, spremenijo. V
zaprtih prostorih te spremembe nastanejo na primer po energijski sanaciji ali
po zamenjavi oken v stavbi.
(3) Če koncentracija radona, izmerjena pri prvi meritvi,
presega vrednosti referenčne ravni, se izvede še druga meritev, in sicer v
naslednjem obdobju, ko se pričakuje najnižja koncentracija radona. V zaprtih
prostorih se druga meritev izvede v naslednjem poletnem obdobju. Druga meritev traja
najmanj 30 dni in največ 90 dni.
(4) Če koncentracija radona, izmerjena pri prvi meritvi,
presega trikratnik vrednosti referenčne ravni, se takoj preverijo možnosti
skrajšanja časa zadrževanja v prostoru ali na lokaciji in se izvaja redno
prezračevanje prostorov.
(5) Rezultata prve in druge meritve se uporabita za
izračun povprečne letne koncentracije radona. Če povprečna letna koncentracija
radona presega vrednosti referenčne ravni, je treba preveriti možnosti
skrajšanja časa zadrževanja v prostoru ali na lokaciji in s tem zmanjšanja
izpostavljenosti radonu. Če to ni izvedljivo ali se ne dosežejo ustrezni
učinki, je treba izvajati ukrepe za zmanjšanje koncentracije radona v prostoru
in s tem izpostavljenosti posameznikov.
(6) Ukrepi za zmanjšanje časa zadrževanja v prostoru ali
na lokaciji in s tem izpostavljenosti radonu so lahko reorganizacija delovnih
nalog in delovnega časa, premestitev delavcev ali posameznikov iz prebivalstva
v druge prostore, prenehanje uporabe prostorov, v katerih so ljudje najbolj
izpostavljeni. Enostaven ukrep, ki pripomore k zmanjšanju izpostavljenosti, je
tudi redno prezračevanje prostorov.
4. člen
(metodologija za oceno doz)
(1) Oceno doz zaradi radona izvede pooblaščeni izvedenec
varstva pred sevanji in pri tem uporabi metodologijo, ki jo opredeli Mednarodna
komisija za varstvo pred sevanji (International Commission on Radiological
Protection − ICRP), ob upoštevanju razmer v teh prostorih in časa zadrževanja
ali bivanja v njih.
(2) Pri povprečni specifični aktivnosti radona 300 Bqm-3
in ravnovesnem faktorju med radonom in njegovimi kratkoživimi potomci 0,4 je:
-       
pri 2000 urah izpostavljenosti na delovnem mestu efektivna doza delavca,
ki ne opravlja težkih fizičnih del, ocenjena na 4,0 mSv;
-       
pri 2000 urah izpostavljenosti na delovnem mestu efektivna doza delavca
v turističnih jamah ali delavca, ki opravlja težka fizična dela v zaprtih
prostorih, ocenjena na 8 mSv in
-       
pri 7000 urah izpostavljenosti v bivalnih prostorih efektivna doza
prebivalca ocenjena na 14 mSv.
(3) Kadar se dejanske razmere razlikujejo od razmer iz
prejšnjega odstavka, izvede izračun izpostavljenosti pooblaščeni izvedenec
varstva pred sevanji.
5. člen
(območja z več radona)
(1) Območja z več radona se določajo po metodologiji, ki
temelji na meritvah koncentracij radona v tleh, upoštevajoč različne geološke
sestave, vsebnosti radija-226 v kamnini in njeni prepustnosti ter ravneh
povprečnih letnih koncentracij radona v zaprtih prostorih.
(2) Območja z več radona so ozemlja naslednjih občin:
Bloke, Cerknica, Črnomelj, Divača, Dobrepolje, Dolenjske Toplice, Hrpelje -
Kozina, Idrija, Ig, Ivančna Gorica, Kočevje, Komen, Logatec, Loška dolina,
Loški Potok, Miren - Kostanjevica, Pivka, Postojna, Ribnica, Semič, Sežana,
Sodražica, Vrhnika, Žužemberk.
6. člen
(pregledovanje delovnega in bivalnega okolja)
(1) Pregledovanje delovnega in bivalnega okolja obsega:
-       
ugotavljanje povprečne letne koncentracija radona;
-       
dodatne meritve koncentracije radona, meritve koncentracije njegovih
razpadnih produktov, ravnotežnega faktorja in drugih parametrov ter analizo
vzrokov za povečane koncentracije radona;
-       
meritve hitrosti doz sevanja gama in analizo vzrokov za povečane
hitrosti doz.
(2) Če povprečna letna koncentracija radona presega
vrednosti referenčne ravni, se vrsta in obseg meritev iz druge in tretje
alineje prejšnjega odstavka izbereta tako, da se lahko oceni izpostavljenost
delavcev ali posameznikov iz prebivalstva in presodi potreba po ukrepih za
zmanjšanje izpostavljenosti.
(3) Meritve izvede pooblaščeni izvajalec meritev radona.
Po izvedenih meritvah pooblaščeni izvajalec meritev radona pripravi poročilo o
meritvah z oceno izpostavljenosti delavcev ali posameznikov iz prebivalstva, ki
vsebuje predloge za ukrepe varstva pred sevanji za zmanjšanje izpostavljenosti.
7. člen
(sistematično pregledovanje)
(1) S sistematičnim pregledovanjem in izvajanjem meritev
ustreznih količin se zagotavlja prepoznavanje:
-       
izpostavljenosti zaradi radona v objektih, namenjenih izvajanju
vzgojno-varstvenega, izobraževalnega, kulturnega ali zdravstvenega programa;
-       
izpostavljenosti zaradi radona v bivalnih prostorih, ki so v kleti ali
pritličju, ali drugih prostorih, kjer je mogoče pričakovati, da povprečne letne
koncentracije radona presegajo referenčne ravni, in
-       
zunanje izpostavljenosti v zaprtih prostorih že obstoječih objektov,
zaradi uporabljenih gradbenih materialov.
(2) Sistematično pregledovanje delovnega okolja se
zagotavlja na mestih, kjer so radonu izpostavljeni otroci, mladina in druge
občutljivejše skupine prebivalcev (na primer bolniki), ter tam, kjer je večja
verjetnost, da lahko letne doze presežejo 6 mSv zaradi izpostavljenosti radonu
in njegovim potomcem.
8. člen
(obseg in pogostost sistematičnega pregledovanja)
(1) Letno se pregleda vsaj 50 objektov, ki so namenjeni
izvajanju vzgojno-varstvenega, izobraževalnega, kulturnega ali zdravstvenega
programa, in vsaj 100 bivalnih objektov.
(2) Dodatno se lahko pregledajo tudi drugi objekti
oziroma ocenijo doze pri drugih dejavnostih, če obstaja verjetnost, da so
delavci ali posamezniki iz prebivalstva izpostavljeni povečanemu sevanju zaradi
radona.
(3) Meritve in ocene doz se prednostno izvajajo v
objektih, v katerih je zaradi strukture objekta oziroma sestave tal večja verjetnost
za povečano izpostavljenost radonu, in tam, kjer se lahko pričakuje povečana
izpostavljenost zaradi izvajanja dejavnosti.
9. člen
(pregledovanje na delovnih mestih)
(1) Delodajalec zagotavlja meritve radona na delovnih
mestih:
-       
v pritličnih ali kletnih prostorih na območjih z več radona in
-       
na lokacijah, kjer je mogoče pričakovati povišane koncentracije radona,
na primer v kraških in podzemnih jamah ali na drugih mestih pod zemljo, v
rudnikih, toplicah, kopališčih in ob drugih vodnih virih radona ter na drugih
deloviščih pod zemljo, na območju celotne Republike Slovenije.
(2) Meritve radona iz prejšnjega odstavka izvajajo
pooblaščeni izvajalci meritev radona, pri čemer delodajalcu svetujejo o izboru
in številu merilnih mest.
10. člen
(ukrepi v primeru povečane izpostavljenosti)
(1) Če se na podlagi meritev in ocene doz ugotovi, da
delavci ali posamezniki iz prebivalstva letno prejmejo več kot 6 mSv zaradi
izpostavljenosti radonu in njegovim potomcem, je treba za zmanjšanje
izpostavljenosti izvesti gradbene posege.
(2) Gradbeni posegi so namenjeni vzpostavitvi sistema za
aktivno prezračevanje zemljine pod stavbo. Kot dodaten in nesamostojen ukrep se
lahko izvede tudi tesnjenje talne konstrukcije, saj je kakovostna izvedba
tesnjenja na detajlih pogosto težko izvedljiva.
(3) Izvajalec gradbenih posegov iz prejšnjega odstavka
po zaključku del izkaže uspešnost izvedenih ukrepov s kontrolnimi meritvami, ki
jih izvede pooblaščeni izvajalec meritev radona. Kontrolne meritve so izvedene
v takem obsegu, da se preverita uspešnost in učinkovitost izvedenih ukrepov.
(4) Ukrepe odredi organ, pristojen za varstvo pred
sevanji.
(5) Odrejeni ukrepi so sorazmerni izpostavljenosti in
takšni, da se ekonomsko najugodneje doseže čim učinkovitejše in trajno
zmanjšanje izpostavljenosti.
11. člen
(sredstva za izvedbo ukrepov)
(1) Izvedbo ukrepov v objektih, namenjenih izvajanju
vzgojno-varstvenega, izobraževalnega, kulturnega ali zdravstvenega programa,
zagotovi država. Sredstva za izvedbo ukrepov zagotovi ministrstvo, pristojno za
osnovno dejavnost, ki ji je objekt namenjen, in za te namene ustrezno načrtuje
predvidena proračunska sredstva.
(2) Izvedbo ukrepov v objektih, ki niso objekti iz
prejšnjega odstavka, zagotovi lastnik objekta.
(3) Če dejavnost vključuje izpostavljenost delavcev,
izvajanje ukrepov zagotovi nosilec dejavnosti.
12. člen
(ozaveščanje na področju izpostavljenosti radonu)
Organ, pristojen za varstvo pred sevanji:
1.     
zagotavlja ozaveščanje javnosti, delodajalcev, zaposlenih in lokalnih
nosilcev odločanja z izdajo publikacij o zdravstvenih tveganjih zaradi
izpostavljenosti radonu, še posebej v povezavi s kajenjem;
2.     
pripravlja smernice za preprečevanje vstopa radona v stavbe, vključno z
identifikacijo gradbenih materialov z visoko stopnjo sproščanja radona ter
izvedbo novogradenj in sanacij objektov na območjih z več radona;
3.     
organizira seminarje, strokovna srečanja in delavnice o zdravstvenih
tveganjih zaradi izpostavljenosti radonu;
4.     
opozarja na zagotavljanje ustrezne kakovosti zraka v notranjih
prostorih, kadar se izvajajo posegi z nameni varčevanja z energijo, kot so
energijske sanacije in zamenjave oken;
5.     
vodi zbirko podatkov o meritvah radona v zaprtih prostorih v skladu z
72. členom Zakona o varstvu pred ionizirajočimi sevanji in jedrski
varnosti (Uradni list RS, št. 76/17);
6.     
si prizadeva za dosego dolgoročnih ciljev zmanjševanja tveganja za
pljučnega raka s tem, da so vsebine o tveganju zaradi radona ustrezno
opredeljene v strateških dokumentih za obvladovanja raka ter programih za
zdravje otrok in mladostnikov;
7.     
v okviru finančnih možnosti podpira raziskave, namenjene boljšemu
razumevanju vplivov na zdravje, povezanih z izpostavljenostjo radonu;
8.     
objavlja seznam izvajalcev z znanjem in izkušnjami na področju ustreznih
novogradenj ter uspešnih sanacij zgradb.
13. člen
(ocenjevanje uspešnosti izvajanja ukrepov in njihovo
posodabljanje)
Organ, pristojen za varstvo pred sevanji:
-       
pripravi in vsakih pet let posodablja strategijo obvladovanja tveganj za
zdravje zaradi radona z opredeljenimi cilji in kazalci, obsegom in pogostostjo
pregledovanja ter izvajanja meritev v delovnem in bivalnem okolju;
-       
ocenjuje uspešnost izvajanja radonskega programa z upoštevanjem števila
meritev koncentracij radona letno in števila meritev, s katerimi se išče vir
radona v prostoru, števila izvedenih ozaveščanj prebivalstva o radonu, deleža
uspešno saniranih stavb, glede na ugotovljeno potrebo po sanaciji, in števila
objektov, saniranih z javnimi sredstvi;
-       
vsaj enkrat v obdobju petih let preveri ustreznost in posodablja seznam
območij z več radona, pri čemer se upoštevajo lastnosti sestave tal in meritve
koncentracij radona, ter oceni ustreznost izbrane referenčne ravni povprečne
letne koncentracije radona v zaprtih prostorih;
-       
na območjih naslednjih občin: Bohinj, Borovnica, Brezovica, Gorenja
vas-Poljane, Gorje, Grosuplje, Ilirska Bistrica, Jesenice, Kanal, Kostanjevica
na Krki, Kostel, Metlika, Mežica, Mirna Peč, Mokronog - Trebelno, Mozirje, Nova
Gorica, Novo mesto, Osilnica, Radovljica, Straža, Škofja Loka, Trebnje, Tržič,
Velike Lašče, Vuzenica in Žirovnica ter na območjih, kjer so bile na območjih
zunaj območij z več radona izmerjene koncentracije višje od referenčne
vrednosti, izvaja dodatne meritve.

Uredba o nacionalnem radonskem programu
(Uradni list RS, št. 18/18) vsebuje naslednjo prehodno in
končni določbi:
»PREHODNA IN KONČNI DOLOČBI
14. člen
(prehodna določba)
Metodologija za oceno doz iz 4. člena te uredbe se začne
uporabljati v letu 2019.
15. člen
(prenehanje uporabe)
Z dnem uveljavitve te uredbe se v delu, ki opredeljuje
ukrepe, povezane z vplivi radona, preneha uporabljati Uredba o programu
sistematičnega pregledovanja delovnega in bivalnega okolja ter ozaveščanja
prebivalstva o pomenu ukrepov zmanjšanja navzočnosti naravnih virov sevanj
(Uradni list RS, št. 19/16 in 76/17 – ZVISJV-1).
16. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi Uredbe o nacionalnem
radonskem programu (Uradni list RS, št. 86/18) spreminja 14. člen uredbe tako, da
se glasi:
»14. člen
(prehodna določba)
Metodologija za oceno doz iz 4. člena te uredbe se začne
uporabljati v letu 2021.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o nacionalnem
radonskem programu (Uradni list RS, št. 152/20) spreminja 14. člen uredbe tako,
da se glasi:
»14. člen
(prehodna določba)
Metodologija za oceno doz iz 4. člena te uredbe se začne
uporabljati v letu 2023.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.