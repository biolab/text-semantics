1. člen
(vsebina uredbe)
Ta uredba določa ukrep neposrednega plačila za kobile za
vzrejo žrebet in ukrep neposrednega plačila za gospodarsko čebeljo družino za
leto 2003.
2. člen
(neposredno plačilo za kobile za vzrejo žrebet)
(1) Do neposrednega plačila za kobile za vzrejo žrebet so
upravičeni rejci, ki redijo kobile za vzrejo žrebet.
(2) Pogoji za uveljavljanje neposrednega plačila iz tega
člena:
-       
kobile morajo biti tistih pasem, za katere Republiška selekcijska služba
v konjereji vodi rodovne knjige in so bile pripuščene pod licenciranega
plemenjaka v skladu s predpisi, ki urejajo živinorejo, ali pa so kobile
hladnokrvnega pasemskega tipa in so bile pripuščene pod licenciranega
plemenjaka slovenske hladnokrvne ali noriške pasme,
-       
kobile so žrebile najmanj enkrat,
-       
kobile morajo biti vpisane v registre selekcijske službe na območnih
kmetijskih zavodih,
-       
kobile morajo biti označene v skladu s predpisi, ki urejajo označevanje
živali,
-       
kobile mora imeti rejec v reji najmanj dva meseca pred in tri mesece po
oddaji zahtevka za neposredno plačilo za kobile za vzrejo žrebet,
-       
rejec je oddal zbirno vlogo v skladu s predpisom, ki ureja izvedbo
ukrepov kmetijske politike za leto 2003, v predpisanem roku.
(3) Zahtevek za neposredno plačilo iz tega člena je potrebno
vložiti na obrazcu iz predpisa, ki ureja izvedbo ukrepov kmetijske politike za
leto 2003, od 20. marca do 30. aprila 2003, na Agencijo Republike Slovenije za kmetijske
trge in razvoj podeželja, Dunajska 160, 1000 Ljubljana (v nadaljnjem besedilu:
agencija).
(4) Zahtevek mora vsebovati izjavo rejca, da:
-       
je imel kobile, za katere uveljavlja neposredno plačilo, v reji najmanj
dva meseca pred in tri mesece po oddaji zahtevka,
-       
so bile kobile, za katere uveljavlja neposredno plačilo, pripuščene pod
licenciranega plemenjaka.
(5) Zahtevek mora biti potrjen s strani Republiške selekcijske
službe v konjereji oziroma območnega kmetijsko
-       
gozdarskega zavoda.
(6) Če rejec v obdobju najmanj dveh mesecev pred in treh
mesecev po oddaji zahtevka nima v reji toliko živali, kot je bilo navedeno na
zahtevku, mora agenciji najpozneje v 10 dneh od nastanka spremembe sporočiti zmanjšanje
staleža na predpisanem obrazcu »Obvestilo o izločitvi oziroma nadomestitvi
živali za leto 2003« iz predpisa, ki ureja izvedbo ukrepov kmetijske politike
za leto 2003, in vrniti že prejeta sredstva.
(7) V letu 2003 je višina neposrednega plačila iz tega člena
25.000 SIT na žival.
(8) Sredstva se praviloma izplačajo v enem delu, lahko pa se,
glede na razpoložljiva sredstva proračuna, izplačajo tudi tako, da se en del
izplača v tekočem letu, drugi del pa najkasneje do 31. marca naslednjega leta.
3. člen
(neposredno plačilo za gospodarsko čebeljo družino)
(1) Upravičenci do neposrednega plačila za gospodarsko čebeljo
družino so čebelarji v Republiki Sloveniji.
(2) Upravičenci iz prejšnjega odstavka lahko uveljavljajo neposredno
plačilo za tiste gospodarske čebelje družine, ki so vpisane v register pri
Veterinarskem inštitutu Republike Slovenije.
(3) Zahtevek za neposredno plačilo na gospodarsko čebeljo
družino vloži za vse čebelarje Čebelarska zveza Slovenije. Sestavni del
zahtevka je seznam upravičencev in njihovo pooblastilo za vložitev zahtevka, ki
vsebuje imena, priimke in naslove čebelarjev, število gospodarskih čebeljih
družin, stojišča gospodarskih čebeljih družin, datum popisa in podpise
upravičencev. Seznam mora biti potrjen s strani Veterinarskega inštituta
Republike Slovenije in pooblaščene osebe čebelarskega društva.
(4) Gospodarska čebelja družina je vsaka izzimljena čebelja
družina, ki ima dne 30. aprila v tekočem letu matico, čebele in zalego ter
zaseda vsaj 89 dm2 satja (9 satni AŽ). Popis gospodarskih čebeljih
družin se izvaja v obdobju od 1. aprila do 30. aprila v tekočem letu.
(5) Zahtevek iz tretjega odstavka tega člena je potrebno vložiti
na obrazcu, ki je kot priloga sestavni del te uredbe, na agencijo v roku od 1.
do 31. oktobra 2003.
(6) Predvidena višina neposrednega plačila iz tega člena v
letu 2003 znaša 960 SIT na čebeljo družino.
(7) Sredstva se praviloma izplačajo v enem delu, lahko pa se,
glede na razpoložljiva sredstva proračuna, izplačajo tudi tako, da se en del
izplača v tekočem letu, drugi del pa najkasneje do 31. marca naslednjega leta.
4. člen
(financiranje ukrepov)
Sredstva za izvedbo ukrepov iz te uredbe se zagotavljajo iz
proračuna Republike Slovenije za leto 2003 s proračunske postavke Ministrstva
za kmetijstvo, gozdarstvo in prehrano 5536-Sredstva za neposredna plačila v kmetijstvu-EKO
0.
5. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 403-26/2001-6
Ljubljana, dne 6. marca 2003.
Vlada Republike Slovenije
mag. Anton Rop l. r.
Predsednik

Priloga
1: Zahtevek za neposredno plačilo gospodarske čebelje družine za leto 2003
Priloga
2: Seznam upravičencev in njihovo pooblastilo za neposredno plačilo za
gospodarske čebelje družine