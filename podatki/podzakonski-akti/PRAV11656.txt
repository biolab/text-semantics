1. člen
(področje urejanja)
(1) Ta pravilnik določa pogoje za
pridobitev in izkazovanje statusa kreditnega posrednika dajalcev kreditov, ki
poslujejo na podlagi dovoljenja Ministrstva za gospodarski razvoj in
tehnologijo (v nadaljnjem besedilu: ministrstvo), kadrovske, izobrazbene,
organizacijske, prostorske in druge pogoje za opravljanje dejavnosti kreditnega
posredništva ter razmerja do dajalca kredita in potrošnika.
(2) S tem pravilnikom se določata tudi
način in vsebina vodenja evidenc in poročanja dajalcev kreditov o kreditnih
posrednikih in kreditnih pogodbah, sklenjenih s posredovanjem.
2. člen
(pomen izrazov)
Izrazi uporabljeni v tem pravilniku imajo
enak pomen, kot ga imajo v Zakonu o potrošniških kreditih (Uradni list RS, št.
59/10, 77/11 in 30/13).
3. člen
(izjeme od uporabe in omejena uporaba
pravilnika)
(1) Ta pravilnik ne velja za kreditne
posrednike bank in hranilnic.
(2) Določbe 6., 7., 8. in 9. člena ne
veljajo za kreditne posrednike v pomožni funkciji, ki opravljajo dejavnost
kreditnega posredništva kot dopolnilno dejavnost za potrebe svoje glavne,
trgovinske ali storitvene dejavnosti.
4. člen
(osebe, ki se ne štejejo za kreditnega
posrednika)
Za kreditnega posrednika se ne šteje:
a)     fizična oseba, ki posreduje pri sklepanju kreditnih pogodb za
dajalca kredita, pri katerem je zaposlena;
b)     nevladna potrošniška organizacija, vpisana v register potrošniških
organizacij, ki svetuje potrošnikom pri najemanju potrošniških kreditov v
okviru svoje svetovalne dejavnosti.
5. člen
(pogoji za pridobitev in izkazovanje
statusa)
(1) Ob sklenitvi pogodbe o kreditnem
posredovanju izda dajalec kredita kreditnemu posredniku pisno izjavo, iz katere
je razviden status kreditnega posrednika.
(2) Kreditni posrednik se mora pred
pričetkom posla kreditnega posredovanja potrošniku izkazati s pisnimi izjavami
dajalcev kreditov, za katere posreduje.
(3) Izjave dajalcev kreditov, za
katere kreditni posrednik posreduje, morajo biti objavljene v njegovem
poslovnem prostoru na vidnem mestu.
6. člen
(kadrovski in izobrazbeni pogoji)
(1) Kreditni posrednik mora imeti
osebo, odgovorno za vodenje in pravilnost poslovnega procesa potrošniškega
kreditiranja (v nadaljnjem besedilu: odgovorna oseba) in vsaj eno osebo za
opravljanje storitev potrošniškega kreditiranja. Osebi iz prejšnjega stavka
morata biti zaposleni z vsaj polovičnim delovnim časom.
(2) Odgovorna oseba in osebe, ki
opravljajo posle kreditnega posredništva, morajo imeti pridobljeno najmanj
visokošolsko izobrazbo po strokovnem programu prve stopnje v skladu z zakonom,
ki ureja visoko šolstvo.
(3) Odgovorna oseba mora imeti vsaj
štiri, osebe, ki opravljajo posle kreditnega posredništva pa vsaj tri leta delovnih
izkušenj na področju potrošniškega kreditiranja ali na drugem sorodnem
področju.
(4) Ne glede na prejšnji odstavek
imajo lahko osebe iz prejšnjega odstavka s pridobljeno visokošolsko izobrazbo
ekonomske smeri eno leto delovnih izkušenj na področjih iz prejšnjega odstavka.
7. člen
(prostorski in tehnični pogoji)
(1) Kreditni posrednik mora imeti
poslovni prostor, pisarniško in tehnično opremo, ki zagotavlja vodenje evidenc
o sklenjenih potrošniških kreditnih pogodbah ter pristojnim organom in
pooblaščenim osebam omogoča vpogled v njeno poslovanje.
(2) Ob vhodu v poslovni prostor mora
biti na vidnem mestu napis z navedbo firme in sedeža ali imena in naslova
kreditnega posrednika.
(3) Poslovni prostor mora imeti ločen
prostor, ki zagotavlja potrošniku, da se nemoteno seznani s kreditno pogodbo in
preuči njene pogoje.
(4) Stanovanje se ne šteje kot
poslovni prostor.
(5) Kreditni posrednik mora
razpolagati z informacijsko tehnologijo, ki zagotavlja stalno in varno podporo
poslovnemu procesu potrošniškega kreditiranja.
(6) Informacijska podpora mora ob
vsakem času omogočati zlasti izračun efektivne obrestne mere, stanje dolga,
izdelavo obračuna obveznosti predčasnega odplačila, preostali znesek kredita
ter podatke za opravljanje nadzora v skladu z zakonom, ki ureja potrošniške
kredite.
8. člen
(organizacijski pogoji)
(1) Kreditni posrednik mora v okviru
organizacije poslovnega procesa kreditnega posredništva določiti način sprejemanja
odločitev in opredeliti odgovornost posameznih delavcev glede na obseg in vrste
potrošniških kreditov.
(2) V vseh fazah poslovnega procesa
mora biti potrošniku zagotovljeno varstvo njegovih osebnih podatkov.
9. člen
(organizacijske enote)
Kreditni posrednik lahko opravlja dejavnost
kreditnega posredništva tudi v krajevno ločenih organizacijskih enotah, pri
čemer mora vsaka organizacijska enota izpolnjevati pogoje iz 6., 7. in
prejšnjega člena tega pravilnika.
10. člen
(pooblastila)
(1) Kreditni posrednik lahko opravlja
storitve kreditnega posredovanja le na podlagi pooblastila v pisni pogodbi, ki
jo je sklenil z dajalcem kredita.
(2) Kreditni posrednik od potrošnika
ne sme zahtevati plačila stroškov posredovanja ali stroškov povezanih s posredovanjem.
(3) Kreditni posrednik ne sme
zahtevati in sprejeti izpolnitve denarne obveznosti potrošnika za račun dajalca
kredita, za katerega je posredoval pri sklepanju kreditne pogodbe.
11. člen
(prekoračitev pooblastil)
(1) Če kreditni posrednik pri kreditnem
posredovanju prekorači pooblastila ali kako drugače povzroči škodo potrošniku,
sta dajalec kredita in kreditni posrednik za nastalo škodo odgovorna solidarno.
(2) Klavzula o solidarni odgovornosti
mora biti sestavni del pogodbe o posredovanju.
12. člen
(vodenje evidenc)
Dajalec kredita mora voditi evidenco o
kreditnih posrednikih, o vrstah in zneskih odobrenih kreditov in številu kreditnih
pogodb, sklenjenih z njihovim posredovanjem.
13. člen
(poročanje)
(1) Dajalec kredita mora vsako leto do
31. marca za preteklo poslovno leto ministrstvu poslati seznam kreditnih
posrednikov, s katerimi je sklenil pogodbo o posredovanju, podatke o vrstah in
številu kreditnih pogodb, sklenjenih s posredovanjem posameznih kreditnih
posrednikov ter podatek o skupnem znesku odobrenih kreditov s posredovanjem
kreditnih posrednikov.
(2) Seznam in podatki iz prejšnjega
odstavka tega člena se hranijo najmanj pet let po preteku poslovnega leta, na
katerega se nanašajo.
14. člen
(razveljavitev predpisa)
Z dnem uveljavitve tega pravilnika preneha
veljati Pravilnik o pogojih, ki jih mora izpolnjevati kreditni posrednik
(Uradni list RS, št. 13/11 in 109/11).
15. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-100/2013
Ljubljana, dne 24. julija 2013
EVA 2013-2130-0019
mag. Stanko Stepišnik l.r.
Minister
za gospodarski razvoj in tehnologijo