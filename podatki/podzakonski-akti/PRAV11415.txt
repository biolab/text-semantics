I. SPLOŠNE DOLOČBE
1. člen
(vsebina)
Ta pravilnik določa kategorije
razmnoževalnega materiala in sadik hmelja, obveznosti in zahteve za
dobavitelja, zahteve glede sorte in zahteve za trženje razmnoževalnega
materiala in sadik hmelja, postopek uradne potrditve izvornih in osnovnih
matičnih rastlin ter certificiranih sadik A.
(2) Ta pravilnik določa tudi meje posebno nadzorovanega
območja za verticilijsko uvelost hmelja, ki jo povzročata glivi Verticillium
albo-atrum in Verticillium dahliae (v nadaljnem besedilu:
verticilijska uvelost hmelja), zahteve za neokuženo enoto pridelave, ukrepe za
preprečevanje širjenja in zatiranje verticilijske uvelosti hmelja ter pogoje za
prenehanje odrejenih ukrepov.
2. člen
(pomen izrazov)
V tem pravilniku uporabljeni izrazi imajo
naslednji pomen:
1.     
hmelj so rastline vrste navadni hmelj, Humulus lupulus L., ki:
- 
so namenjene za saditev in za pridelavo pridelka hmelja, kot je
opredeljen s predpisom, ki ureja certificiranje pridelka hmelja in hmeljevih
proizvodov, ali
- 
se uporabljajo kot razmnoževalni material ali sadike teh rastlin;
2.     
razmnoževalni material so cele rastline ali deli rastlin hmelja,
vključno s tkivnimi kulturami, ki so namenjene za nadaljnje razmnoževanje ali
za pridelavo sadik hmelja;
3.     
sadike so ukoreninjeni potaknjenci in drugi ukoreninjeni deli rastlin
hmelja, ki so pridobljene iz razmnoževalnega materiala in so namenjene za
saditev v hmeljišča;
4.     
enota pridelave razmnoževalnega materiala ali sadik hmelja (v nadaljnjem
besedilu: enota pridelave) je senčnica, mrežnik, rastlinjak ali drug zavarovan
prostor, ki je namenjen za pridelavo razmnoževalnega materiala ali sadik
hmelja. Enota pridelave je lahko cel GERK ali del GERK-a;
5.     
GERK je v skladu s zakonom, ki ureja kmetijstvo, strnjena površina
kmetijskega zemljišča z isto vrsto dejanske rabe, ki je v uporabi enega
kmetijskega gospodarstva in je označena z neponovljivo identifikacijsko
številko GERK-a (v nadaljnjem besedilu: GERK_PID);
6.     
varovalni pas je območje, ki obdaja enoto pridelave in v katerem se
izvajajo s tem pravilnikom predpisani ukrepi za preprečevanje širjenja
verticilijske uvelosti hmelja;
7.     
organ za potrjevanje je organ, ki ima v skladu z zakonom, ki ureja
semenski material kmetijskih rastlin, javno pooblastilo za vodenje postopka
uradne potrditve razmnoževalnega materiala in sadik hmelja;
8.     
imenovani laboratorij je laboratorij, imenovan za opravljanje
diagnostičnih preiskav in drugih testov razmnoževalnega materiala in sadik
hmelja v skladu z zakonom, ki ureja semenski material kmetijskih rastlin, ali
laboratorij, ki mu je v skladu s predpisi, ki urejajo zdravstveno varstvo
rastlin, dodeljeno javno pooblastilo za opravljanje diagnostičnih preiskav
škodljivih organizmov;
9.     
partija je skupna količina razmnoževalnega materiala ali sadik iste
vrste, sorte, kategorije in izvora, pridobljena ali pridelana isto leto na isti
enoti pridelave. Partija je označena z referenčno oznako partije;
10.  
oznaka partije je numerična ali alfanumerična oznaka, ki omogoča
razločevanje in sledljivost razmnoževalnega materiala in sadik.
11.  
posebno nadzorovano območje so vse enote pridelave s pripadajočimi
varovalnimi pasovi na ozemlju Republike Slovenije, kjer se zagotavlja
zdravstveno varstvo z namenom pridelave rastlin hmelja za saditev;
12.  
rastline za saditev so razmnoževalni material in sadike hmelja iz 2. in
3. točke tega člena;
13.  
premeščanje rastlin za saditev je trženje razmnoževalnega materiala in
sadik hmelja po tem pravilniku;
14.  
letalna oblika verticilijske uvelosti hmelja je verticilijska uvelost
hmelja, ki jo povzroča gliva Verticillium albo-atrum, letalni patotip
PV1.
3. člen
(kategorije razmnoževalnega materiala in
sadik)
Kategorije razmnoževalnega materiala in
sadik hmelja so:
1.     
izvorna matična rastlina je razmnoževalni material hmelja:
- 
ki je pridelan v skladu s postopki, metodami in priporočili za pridelavo
zdravega razmnoževalnega materiala hmelja, določenimi v Prilogi 1, ki je
sestavni del tega pravilnika,
- 
ki je namenjen za razmnoževanje z namenom pridelave osnovnih matičnih
rastlin ali certificiranih sadik A in
- 
za katerega je bilo uradno ugotovljeno, da ustreza zahtevam za uradno
potrditev, predpisanim s tem pravilnikom za kategorijo izvorne matične
rastline;
2.     
osnovna matična rastlina je razmnoževalni material hmelja:
- 
ki je pridelan v skladu s postopki, metodami in priporočili za pridelavo
zdravega razmnoževalnega materiala hmelja, določenimi v Prilogi 1 tega
pravilnika, iz uradno potrjenih izvornih matičnih rastlin,
- 
ki je namenjen za ponovno razmnoževanje osnovnih matičnih rastlin ali za
pridelavo certificiranih sadik A in
- 
za katerega je bilo uradno ugotovljeno, da ustreza zahtevam za uradno
potrditev, predpisanim s tem pravilnikom za kategorijo osnovne matične
rastline;
3.     
certificirane sadike A so sadike hmelja:
- 
ki so pridelane iz uradno pregledanih in uradno potrjenih osnovnih
matičnih rastlin pod pogoji, določenimi v Prilogi 2, ki je sestavni del
tega pravilnika,
- 
ki so namenjene za sajenje matičnih hmeljišč in
- 
za katere je bilo uradno ugotovljeno, da ustrezajo zahtevam za uradno
potrditev, predpisanim s tem pravilnikom, za kategorijo certificirane sadike A.
4. člen
(zahteve glede dobavitelja)
(1) Dobavitelj, ki prideluje,
pripravlja za trg, uvaža oziroma trži razmnoževalni material ali sadike hmelja
(v nadaljnjem besedilu: dobavitelj), mora biti pri Upravi Republike Slovenije
za varno hrano, veterinarstvo in varstvo rastlin (v nadaljnjem besedilu:
Uprava) vpisan v register dobaviteljev semenskega materiala kmetijskih rastlin
v skladu s zakonom, ki ureja semenski material kmetijskih rastlin (v nadaljnjem
besedilu: register dobaviteljev), in v register imetnikov določenih rastlin,
rastlinskih proizvodov in nadzorovanih predmetov v skladu z zakonom, ki ureja
zdravstveno varstvo rastlin (v nadaljnjem besedilu: register imetnikov).
(2) Dobavitelj iz prejšnjega odstavka,
ki prideluje izvorne in osnovne matične rastline, mora biti vpisan v sortni
listi kot žlahtnitelj oziroma kot vzdrževalec sorte v skladu s predpisom, ki
ureja postopek vpisa sorte v sortno listo in vodenje sortne liste.
(3) Dobavitelj mora zagotavljati
skladnost razmnoževalnega materiala in sadik z zahtevami iz tega pravilnika ter
izpolnjevati obveznosti dobavitelja, določene z zakonom, ki ureja semenski
material kmetijskih rastlin, in obveznosti imetnika določenih rastlin,
rastlinskih proizvodov in nadzorovanih predmetov, določene z zakonom, ki ureja
zdravstveno varstvo rastlin.
(4) Dobavitelj mora hraniti in voditi
najmanj naslednja dokazila in evidence:
-       
kopijo GERK-a, na katerem je označena posamezna enota pridelave ter
pripadajoči varovalni pas;
-       
podatke in dokazila o razmnoževalnem materialu ali sadikah hmelja, ki
jih je uporabil pri pridelavi: poreklo, vrsta, sorta, kategorija in količina;
-       
podatke o razmnoževalnem materialu ali sadikah hmelja, ki jih prideluje
oziroma trži: vrsta, sorta, kategorija in količina;
-       
zapise o opravljenih pregledih in izvedenih ukrepih na enoti pridelave,
zlasti o nadzoru in zatiranju škodljivih organizmov, navedenih v Prilogi 3, ki
je sestavni del tega pravilnika;
-       
zapise o izvedenih tehnoloških ukrepih pri pridelavi razmnoževalnega
materiala ali sadik hmelja, ter
-       
kopije zapisnikov o postopkih uradne potrditve, ki jih v skladu z
zakonom, ki ureja semenski material kmetijskih rastlin, in s tem pravilnikom
izvede organ za potrjevanje.
(5) Dobavitelj, ki prideluje oziroma
vzdržuje izvorne in osnovne matične rastline, mora poleg dokazil in evidenc ter
zapisov iz prejšnjega odstavka hraniti in voditi tudi dokazila in evidence o
načinu pridelave in vzdrževanja izvornih in osnovnih matičnih rastlin v skladu
s točkami 1.1, 1.2 in 2.1 Priloge 1 tega pravilnika ter zapise o izvedenih
pregledih zdravstvenega stanja izvornih in osnovnih matičnih rastlin v skladu s
točko 1.3 in točko 2.2 Priloge 1 tega pravilnika.
(6) V primeru pojava ali suma na pojav
karantenskih škodljivih organizmov, navedenih v Prilogi 3 tega pravilnika, mora
dobavitelj nemudoma obvestiti pristojnega fitosanitarnega inšpektorja in
Upravo.
5. člen
(zahteve za trženje razmnoževalnega
materiala in sadik)
(1) Razmnoževalni material in sadike hmelja
se lahko tržijo, če:
-       
je sorta vpisana v sortno listo v skladu s predpisom, ki ureja vpis
sorte v sortno listo in vodenje sortne liste, in 
-       
so bili v skladu s tem pravilnikom uradno potrjeni kot izvorne ali
osnovne matične rastline ali kot certificirane sadike A ter označeni z uradno
etiketo na način, kot je določeno v 7. in 8. členu tega pravilnika.
(2) Poleg zahtev iz prejšnjega
odstavka morajo razmnoževalni material in sadike hmelja izpolnjevati zahteve,
določene s predpisi, ki urejajo zdravstveno varstvo rastlin.
II. URADNA POTRDITEV RAZMNOŽEVALNEGA MATERIALA IN SADIK
HMELJA
6. člen
(postopek uradne potrditve)
(1) Postopek uradne potrditve
razmnoževalnega materiala in sadik hmelja izvaja organ za potrjevanje na
podlagi prijave dobavitelja, v kateri dobavitelj navede naslednje podatke:
-       
o dobavitelju: osebno ime in naslov ali firmo in sedež ter neponovljivo
registrsko številko dobavitelja;
-       
o mestu pridelave: identifikacijske podatke o kmetijskem gospodarstvu
(neponovljiva identifikacijska številka kmetijskega gospodarstva, v nadaljnjem
besedilu: KMG-MID);
-       
o enoti pridelave: GERK-PID oznaka in skupna površina GERK-a, če je
enota pridelave le na delu GERK-a, se navede tudi površina dela GERK-a, na
katerem je enota pridelave;
-       
o razmnoževalnem materialu ali sadikah, ki se pridelujejo na tej enoti
pridelave: kategorija, sorta, izvor, količina;
-       
o količini razmnoževalnega materiala ali sadik, ki jih namerava
pridelati na tej enoti pridelave.
(2) Organ za potrjevanje izvede
postopek uradne potrditve v skladu z zakonom, ki ureja semenski material
kmetijskih rastlin, v skladu s predpisi, ki urejajo zdravstveno varstvo
rastlin, in v skladu s tem pravilnikom.
(3) Ne glede na določbe prvega in
drugega odstavka tega člena organ za potrjevanje ne izvede postopka uradne
potrditve, če:
-       
dobavitelj ni vpisan v register dobaviteljev oziroma v register
imetnikov,
-       
se prijava nanaša na sorto, ki ni vpisana v sortno listo, razen če gre
za uradno potrditev na podlagi posebnega dovoljenja Uprave, ki se izda v skladu
z zakonom, ki ureja semenski material kmetijskih rastlin.
(4) Če so za uradno potrditev
izpolnjeni pogoji, predpisani s tem pravilnikom, organ za potrjevanje uradno
potrdi razmnoževalni material ali sadike v odgovarjajočo kategorijo in izda
uradne etikete in potrdilo o uradni potrditvi iz 7. člena tega pravilnika.
(5) Če organ za potrjevanje pri
vizualnih pregledih ali na podlagi rezultatov testiranja odvzetih vzorcev v
postopku uradne potrditve ugotovi navzočnost karantenskega škodljivega
organizma, navedenega v Prilogi 3 tega pravilnika, mora o tem nemudoma
obvestiti pristojnega fitosanitarnega inšpektorja in Upravo v skladu s
predpisi, ki urejajo zdravstveno varstvo rastlin.
(6) O prejetih prijavah iz prvega
odstavka tega člena obvesti organ za potrjevanje fitosanitarno inšpekcijo in
Upravo najpozneje do 31. maja tekočega leta. Organ za potrjevanje
posreduje Upravi podatke o izvedenih postopkih uradne potrditve in o količinah
uradno potrjenega razmnoževalnega materiala in sadik hmelja po sortah in
kategorijah najpozneje v 30 dneh po končanem postopku uradne potrditve.
7. člen
(uradna etiketa in potrdilo o uradni
potrditvi)
(1) Uradna etiketa, s katero se pred
premeščanjem ali trženjem označijo razmnoževalni material oziroma sadike in ki
je v skladu s predpisom, ki ureja pogoje za registracijo pridelovalcev,
predelovalcev, uvoznikov in distributerjev rastlin, rastlinskih proizvodov in
drugih nadzorovanih predmetov in izdajanje rastlinskih potnih listov, obenem
tudi rastlinski potni list, mora vsebovati:
-       
oznako 'Rastlinski potni list EU',
-       
oznako kode države 'SI',
-       
oznako organa za potrjevanje, ki izdaja uradno etiketo,
-       
neponovljivo registrsko številko dobavitelja,
-       
referenčno oznako partije,
-       
botanično ime vrste,
-       
ime sorte,
-       
kategorijo razmnoževalnega materiala ali sadik, količino razmnoževalnega
materiala ali število sadik v pakiranju, če je v enoti pakiranja več kot en kos
razmnoževalnega materiala ali več kot ena sadika,
-       
leto pridelave.
(2) Uradna etiketa iz prejšnjega
odstavka mora biti iz primernega materiala, odpornega na vlago. Podatki na
uradni etiketi morajo biti natisnjeni z neizbrisljivo, fotostabilno barvo. Za
izvorne in osnovne matične rastline mora biti uradna etiketa bele barve
in za certificirane sadike 'A' modre barve. Uradna etiketa
mora biti zaporedno oštevilčena.
(3) Potrdilo o uradni potrditvi mora
poleg podatkov iz prvega odstavka tega člena vsebovati tudi:
-       
skupno količino razmnoževalnega materiala ali sadik v eni partiji, ki se
uradno potrdijo, in
-       
datum izdaje potrdila.
8. člen
(uradna označitev in označitev pod uradnim
nadzorom)
(1) Organ za potrjevanje označi
pakiranja uradno potrjenega razmnoževalnega materiala ali sadik hmelja tako, da
na zunanji strani posamezne enote pakiranja pritrdi uradne etikete, ki jih ni
mogoče odstraniti in ponovno pritrditi, ne da bi to bilo opazno.
(2) Ne glede na določbe prejšnjega
odstavka lahko pod uradnim nadzorom organa za potrjevanje certificirane sadike A
označi z uradnimi etiketami tudi dobavitelj, ki je te sadike pridelal.
(3) Uradni nadzor nad označevanjem iz
prejšnjega odstavka izvede organ za potrjevanje pri vseh dobaviteljih
certificiranih sadik A najmanj enkrat v času označevanja.
9. člen
(nadzor dobaviteljev)
(1) Na podlagi obvestila o prejetih
prijavah iz šestega odstavka 6. člena tega pravilnika, lahko fitosanitarni
inšpektor izvede naključni nadzor dobaviteljev uradno potrjenega razmnoževalnega
materiala in sadik.
(2) Fitosanitarni inšpektor izvede
nadzor iz prejšnjega odstavka v obsegu in na način, ki je določen v navodilih v
priročniku fitosanitarne inšpekcije.
10. člen
(uradni pregled in uradna potrditev
izvornih in osnovnih matičnih rastlin)
(1) Za nadaljnje razmnoževanje se
lahko uporabijo le uradno potrjene izvorne in osnovne matične rastline. Uradno
potrditev izvornih in osnovnih matičnih rastlin izvede organ za potrjevanje na
podlagi prijave dobavitelja, ki mora biti vložena vsako leto najpozneje do
30. aprila.
(2) V postopku uradne potrditve
izvornih in osnovnih matičnih rastlin izvede organ za potrjevanje v času rasti
(od maja do septembra) vizualni pregled rastlin, s katerim preveri vitalnost in
zdravstveno stanje rastlin, zlasti odsotnost škodljivih organizmov iz Priloge 3
tega pravilnika, ter odvzame vzorce, če sumi na prisotnost karantenskih
škodljivih organizmov ali drugih virusov in virusom podobnih škodljivih organizmov
iz Priloge 3 tega pravilnika.
(3) Pri pregledu iz prejšnjega
odstavka organ za potrjevanje preveri, ali dobavitelj izpolnjuje obveznosti
dobavitelja iz tretjega, četrtega, petega in šestega odstavka 4. člena tega
pravilnika in ali so bile izvorne in osnovne matične rastline pridelane oziroma
se vzdržujejo v skladu s postopki in metodami, določenimi v Prilogi 1 tega
pravilnika. Na podlagi dokazil in evidenc ter zapisov, ki jih hrani dobavitelj
v skladu s četrtim in petim odstavkom 4. člena tega pravilnika, preveri zlasti
morebitno odstranitev izvornih in osnovnih matičnih rastlin v skladu s točko
1.3 in točko 2.2 Priloge 1 tega pravilnika ter razloge za odstranitev.
(4) Pred uradno potrditvijo oziroma
najpozneje do 30. aprila v letu, ki sledi letu vložitve prijave
dobavitelja iz prvega odstavka tega člena odvzame organ za potrjevanje od
izvornih in osnovnih matičnih rastlin vzorce za ponovno testiranje v imenovanem
laboratoriju na viruse in virusom podobne škodljive organizme v skladu s
Prilogo 4, ki je sestavni del tega pravilnika.
(5) Organ za potrjevanje uradno
potrdi izvorne in osnovne matične rastline tako, da zanje izda potrdilo o
uradni potrditvi iz tretjega odstavka 7. člena tega pravilnika, če na podlagi
pregledov in rezultatov testiranj iz tretjega in četrtega odstavka tega člena
ugotovi, da so izvorne in osnovne matične rastline:
-       
bile pridelane na enoti pridelave, ki se šteje za neokuženo enoto
pridelave v skladu z 11. členom tega pravilnika, in se vzdržujejo v skladu s
Prilogo 1 tega pravilnika;
-       
brez škodljivih organizmov iz Priloge 3 tega pravilnika in izpolnjujejo
pogoje za premeščanje, določene s predpisi, ki urejajo zdravstveno varstvo
rastlin;
-       
vitalne in brez vidnih poškodb ali drugih napak, ki bi lahko vplivale na
njihovo sposobnost nadaljnjega razmnoževanja.
(6) Če dobavitelj pred začetkom
vzorčenja iz četrtega odstavka tega člena oziroma najpozneje do
15. januarja v letu, ki sledi letu vložitve prijave iz prvega odstavka
tega člena, organu za potrjevanje sporoči, da določenih izvornih in osnovnih
matičnih rastlin ne bo razmnoževal, se ne glede na določbe četrtega odstavka
tega člena vzorčenje in ponovno testiranje izvornih in osnovnih matičnih
rastlin ne izvede, če je bilo le-to izvedeno na začetku rastne dobe v letu
vložitve prijave iz prvega odstavka tega člena. Izvorne in osnovne matične
rastline mora dobavitelj v tem primeru označiti z »vzdrževane v letu:« in jih
vzdrževati ločeno od ostalih izvornih in osnovnih matičnih rastlin. O
opravljenih uradnih pregledih teh izvornih in osnovnih matičnih rastlin med
rastjo naredi organ za potrjevanje zapisnik, v katerem obvezno navede tudi
datum zadnjega vzorčenja na viruse in virusom podobne škodljive iz Priloge 4
tega pravilnika. Potrdila o uradni potrditvi iz prejšnjega odstavka se za te
izvorne in osnovne matične rastline ne izda.
(7) Za izvorne in osnovne matične
rastline, ki ne izpolnjujejo zahtev iz petega odstavka tega člena, odredi organ
za potrjevanje takojšnjo odstranitev iz objekta, v katerem se vzdržujejo.
Hkrati lahko odvzame vzorce oziroma odredi odstranitev razmnoževalnega
materiala, ki je bil pridelan iz posamezne izvorne ali osnovne matične
rastline.
11. člen
(zahteve za neokuženo enoto pridelave razmnoževalnega
materiala in sadik)
(1) Razmnoževalni material in sadike hmelja se lahko
pridelujejo le na neokuženi enoti pridelave.
(2) Neokužena enota pridelave je del posebno nadzorovanega
območja, ki vključuje enoto pridelave z 20-metrskim varovalnim pasom in
izpolnjuje zahteve iz tretjega odstavka tega člena.
(3) Enota pridelave se šteje za neokuženo, če so izpolnjene
naslednje zahteve:
-       
na GERKu, na katerem je enota pridelave, v zadnji popolni rastni dobi ni
bila potrjena okužba z verticilijsko uvelostjo hmelja,
-       
na GERKu, na katerem je enota pridelave, v zadnjih štirih zaporednih
rastnih dobah ni bila potrjena okužba z letalno obliko verticilijske uvelosti
hmelja,
-       
v zadnjih štirih zaporednih rastnih dobah ni bila potrjena okužba z
letalno obliko verticilijske uvelosti hmelja v 20-metrskem varovalnem pasu
enote pridelave,
-       
enota pridelave in pripadajoči varovalni pas izpolnjujeta zahteve za
neokuženo enoto pridelave, določene s predpisom, ki odreja ukrepe za
preprečevanje vnosa in širjenja viroidnih zakrnelosti hmelja.
(4) Ne glede na določbo drugega odstavka
tega člena se zavarovan prostor šteje za neokuženo enoto pridelave, če je brez
20-metrskega varovalnega pasu in če:
-       
je preprečen dostop okužbam z verticilijsko uvelostjo hmelja iz okolja,
-       
je okoli njega najmanj 2 m širok pas, ki je brez vseh rastlin ali pa je
zatravljen in redno pokošen,
-       
izpolnjuje druge podrobnejše zahteve v skladu s smernicami za zavarovani
prostor, ki so dosegljive pri Upravi in na njeni spletni strani (v nadaljnjem
besedilu: smernice).
(5) Pri delu v zavarovanem prostoru mora dobavitelj izvajati
higienske ukrepe, opredeljene v smernicah iz prejšnjega odstavka.
(6) Izpolnjevanje zahtev iz tega člena preveri organ za
potrjevanje na podlagi prijave, ki jo vloži dobavitelj v skladu s prvim
odstavkom 10. člena in drugim odstavkom 12. člena, tega pravilnika, in evidenc
o pojavu in razširjenosti verticilijske uvelosti hmelja ter izvedenih
zdravstvenih pregledov. Zdravstveni pregledi rastlin hmelja se opravljajo
vizualno.
(7) Če organ za potrjevanje pri vizualnem zdravstvenem
pregledu iz prejšnjega odstavka sumi na okužbo z verticilijsko uvelostjo
hmelja, odvzame uradne vzorce, ki jih pošlje na testiranje v laboratorij,
pooblaščen v skladu z zakonom, ki ureja zdravstveno varstvo rastlin. Sum na
okužbo z verticilijsko uvelostjo hmelja se lahko preveri tudi s testiranjem
vzorcev zemlje, v kateri rastejo ali so rastle rastline hmelja.
(8) Na okužbo z verticilijsko uvelostjo hmelja se sumi, če se
pojavijo naslednja bolezenska znamenja: rumenenje in venenje listov, najprej na
spodnjem delu rastline in nato po rastlini navzgor, ob prerezu obolele trte je vidno
porjavelo prevodno tkivo.
(9) Če je iz evidenc iz desetega odstavka tega člena
razvidno, da je bila na površini, na kateri sta enota pridelave in 20-metrski
varovalni pas, že ugotovljena okužba z letalno obliko verticilijske uvelosti
hmelja se, ne glede na tretji odstavek tega člena, enota pridelave šteje za
neokuženo enoto pridelave, če organ za potrjevanje ugotovi, da letalna oblika
verticilijske uvelosti hmelja ni ugotovljena:
-       
v štirih zaporednih rastnih dobah na podlagi vizualnih pregledov
zdravstvenega stanja rastlin hmelja med rastjo ali laboratorijskega testiranja
rastlin hmelja in
-       
na koncu četrte rastne dobe po odvzemu vzorcev zemlje za testiranje na
prisotnost verticilijske uvelosti hmelja.
(10) Evidence o pojavu in razširjenosti verticilijske
uvelosti hmelja se vodijo v skladu s predpisom, ki ureja obveščanje in
objavljanje podatkov o pojavu in razširjenosti rastlinskih škodljivih organizmov
v Republiki Sloveniji.
11.a člen
(ukrepi v primeru potrditve okužbe s
hmeljevo uvelostjo)
(1) Če je z laboratorijsko analizo na enoti pridelave ali v
20-metrskem potrjena okužba z verticilijsko uvelostjo hmelja, fitosanitarni
inšpektor odredi:
-       
prepoved pridelave razmnoževalnega materiala in sadik za obdobje, ki je
navedeno v prvi oziroma drugi alineji tretjega odstavka prejšnjega člena, in
-       
uničenje okuženih rastlin in sosednjih rastlin v polmeru treh metrov v
primeru potrditve letalne oblike verticilijske uvelosti hmelja na enoti
pridelave oziroma v 20-metrskem varovalnem pasu.
(2) Fitosanitarni inšpektor odredi ukrepe iz prejšnjega
odstavka, če je rezultat diagnostične preiskave odvzetega vzorca iz ene
rastline ali reprezentativnega vzorca zemlje pozitiven. Nadaljnje ukrepe na
enoti pridelave ali v varovanem pasu odreja na podlagi vizualnih bolezenskih
znamenj iz osmega odstavka prejšnjega člena.
(3) Na enoti pridelave, na katero se nanaša prepoved iz prve
alineje prvega odstavka tega člena, lahko dobavitelj ponovno prideluje
razmnoževalni material ali sadike, če organ za potrjevanje v skladu s devetim
odstavkom prejšnjega člena ugotovi, da se enota pridelave šteje za neokuženo
enoto pridelave.
12. člen
(uradni pregledi certificiranih sadik A)
(1) Certificirane sadike A se
pridelajo iz osnovnih matičnih rastlin, ki so bile pred razmnoževanjem uradno
potrjene v skladu s petim odstavkom 10. člena tega pravilnika.
(2) Dobavitelj, ki namerava
pridelovati certificirane sadike A, mora to pridelavo prijaviti organu za
potrjevanje najpozneje 30 dni pred začetkom pridelave oziroma najpozneje do
30. aprila tekočega leta. V prijavi navede podatke iz prvega odstavka 6.
člena tega pravilnika.
(3) Organ za potrjevanje izvede na
podlagi prijave iz prejšnjega odstavka med pridelavo certificiranih sadik A
najmanj dva uradna pregleda.
(4) Pri uradnem pregledu izvede organ
za potrjevanje vizualni pregled rastlin na prisotnost škodljivih organizmov iz
Priloge 3 tega pravilnika in v primeru suma odvzame vzorce rastlin za
testiranje na prisotnost karantenskih škodljivih organizmov iz Priloge 3 tega
pravilnika. Vzorce rastlin odvzame tudi v primeru suma na
prisotnost karantenskih škodljivih organizmov iz Priloge 3 tega pravilnika. Pri
uradnem pregledu preveri tudi, ali dobavitelj izpolnjuje obveznosti dobavitelja
iz tretjega, četrtega in šestega odstavka 4. člena tega pravilnika. Pri
pregledu dokazil in evidenc, ki jih hrani dobavitelj v skladu s četrtim
odstavkom 4. člena tega pravilnika, preveri zlasti zapise o poteku
razmnoževanja osnovnih matičnih rastlin in o količini pridelanih certificiranih
sadik A.
(5) Pri prvem uradnem pregledu
preveri tudi, če se certificirane sadike A pridelujejo na enoti pridelave, ki
se šteje za neokuženo enoto pridelave v skladu z 11. členom tega pravilnika, in
če so bile osnovne matične rastline, ki jih uporablja za pridelavo certificiranih
sadik A, pred razmnoževanjem uradno potrjene v skladu z 10. členom tega
pravilnika.
13. člen
(uradna potrditev certificiranih sadik A
ali zavrnitev uradne potrditve)
(1) Organ za potrjevanje na
podlagi pregleda iz prejšnjega člena uradno potrdi certificirane sadike A, če
ugotovi, da:
-       
so bile pridelane iz uradno potrjenih osnovnih matičnih rastlin na enoti
pridelave, ki se šteje za neokuženo enoto pridelave v skladu z 11. členom tega
pravilnika, pod pogoji, določenimi v Prilogi 2 tega pravilnika,
-       
so brez karantenskih škodljivih organizmov iz Priloge 3 tega pravilnika,
-       
izpolnjujejo pogoje za premeščanje, določene s predpisi, ki urejajo zdravstveno
varstvo rastlin, in
-       
glede kakovosti izpolnjujejo zahteve iz Priloge 5, ki je sestavni del
tega pravilnika.
(2) Za uradno potrjene certificirane
sadike A izda organ za potrjevanje uradne etikete in potrdilo o uradni
potrditvi v skladu s 7. členom tega pravilnika. Na uradni etiketi se lahko
kategorija certificirane sadike A označi s CSA.
(3) Organ za potrjevanje zavrne uradno
potrditev certificiranih sadik A, če ne izpolnjujejo pogojev za uradno potrditev
iz prvega odstavka tega člena.
(4) Ne glede na določbo drugega
odstavka tega člena izda organ za potrjevanje dobavitelju, ki je certificirane
sadike A pridelal z namenom posaditve teh sadik v matično hmeljišče na
svojem kmetijskem gospodarstvu, le potrdilo o uradni potrditvi certificiranih
sadik A.
14. člen
(črtan)
15. člen
(črtan)
16. člen
(črtan)
III. PRIDELAVA STANDARDNIH SADIK
17. člen
(črtan)
18. člen
(črtan)
19. člen
(črtan)
20. člen
(črtan)

Priloga
1: Postopki in metode ter priporočila za pridelavo zdravega razmnoževalnega
materiala hmelja
Priloga
2: Pogoji in zahteve za pridelavo certificiranih sadik A, certificiranih sadik
B v certificiranem matičnem hmeljišču in standardnih sadik v standardnem
matičnem hmeljišču
Priloga
3: Škodljivi organizmi hmelja
Priloga
4: Ponovno testiranje na škodljive organizme
in dovoljene tolerance
Priloga
5: Zahteve, ki jih morajo glede kakovosti izpolnjevati sadike hmelja

Pravilnik o trženju razmnoževalnega materiala
in sadik hmelja (Uradni list RS, št. 45/13) vsebuje naslednje prehodne in
končne določbe:
»IV. PREHODNE IN KONČNE DOLOČBE
21. člen
(prehodne
določbe)
(1) Postopki uradnih pregledov in
uradne potrditve, ki so bili do uveljavitve tega pravilnika začeti po
Pravilniku o trženju razmnoževalnega materiala in sadik hmelja (Uradni list RS,
št. 21/07, 19/08 in 12/10), se končajo po tem pravilniku. Vsi uradni pregledi
in uradna testiranja, ki so bila do uveljavitve tega pravilnika izvedeni v
skladu s prejšnjim pravilnikom, se štejejo, da so bili izvedeni v skladu s tem
pravilnikom.
(2) Matična hmeljišča, ki so bila
uradno potrjena ali uradno pregledana v skladu s Pravilnikom o trženju razmnoževalnega
materiala in sadik hmelja (Uradni list RS, št. 21/07, 19/08 in 12/10), se
štejejo kot uradno potrjena certificirana matična hmeljišča ali kot uradno
pregledana standardna matična hmeljišča v skladu s tem pravilnikom.
(3) Izvorne in osnovne matične
rastline ter certificirane sadike A in certificirane sadike B, ki so bile do
uveljavitve tega pravilnika uradno potrjene v skladu s Pravilnikom o trženju
razmnoževalnega materiala in sadik hmelja (Uradni list RS, št. 21/07, 19/08 in
12/10), se štejejo, da so bile uradno potrjene v skladu s tem pravilnikom.
(4) Standardne sadike, ki so bile
uradno pregledane v skladu s Pravilnikom o trženju razmnoževalnega materiala in
sadik hmelja (Uradni list RS, št. 21/07, 19/08 in 12/10), se štejejo za uradno
pregledane standardne sadike v skladu s tem pravilnikom.
(5) Za izvorne in osnovne matične
rastline, ki so bile prijavljene v uradni pregled ter med rastjo v letu 2012
uradno pregledane in najpozneje do začetka razmnoževanja v letu 2013 testirane
v skladu z 10. členom Pravilnika o trženju razmnoževalnega materiala in sadik
hmelja (Uradni list RS, št. 21/07, 19/08 in 12/10), se šteje, da je bila zanje
pravočasno vložena prijava za uradni pregled in uradno potrditev letu 2013 in
da so bili pri teh rastlinah opravljeni predpisani uradni pregledi in uradna
testiranja v skladu s tem pravilnikom.
(6) Izvorne in osnovne matične
rastline iz prejšnjega odstavka se pred razmnoževanjem v letu 2013 uradno
potrdijo, če se na podlagi rezultatov pregledov in testiranj iz prejšnjega
odstavka ugotovi, da izpolnjujejo zahteve za uradno potrditev v skladu s tem
pravilnikom.
22. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o trženju razmnoževalnega materiala in sadik hmelja (Uradni
list RS, št. 21/07, 19/08 in 12/10).
23. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o trženju razmnoževalnega materiala in sadik hmelja (Uradni list RS,
št. 24/15) vsebuje naslednjo prehodno in
končno določbo:
»21. člen
(prehodne
določbe)
(1) Postopki uradnih pregledov in uradne
potrditve, ki so bili do uveljavitve tega pravilnika začeti po Pravilniku o
trženju razmnoževalnega materiala in sadik hmelja (Uradni list RS, št. 45/13),
se končajo po tem pravilniku.
(2) Ne glede na določbo prve alineje
četrtega odstavka 16. člena pravilnika se lahko certificirane sadike B v letu
2015 pridelajo tudi v certificiranem matičnem hmeljišču, ki v letu 2014 ni bilo
uradno potrjeno v skladu s Pravilnikom o trženju razmnoževalnega materiala in
sadik hmelja (Uradni list RS, št. 45/13), če organ za potrjevanje na predlog
dobavitelja ugotovi, da certificirano matično hmeljišče izpolnjuje zahteve za
neokuženo enoto pridelave iz novega 11. člena pravilnika.
(3) Ne glede na določbo spremenjenega
prvega odstavka 18. člena pravilnika se lahko standardne sadike v letu 2015
pridelajo tudi v standardnem matičnem hmeljišču, za katerega organ za
potrjevanje v letu 2014 ni izdal poročila iz četrtega odstavka 17. člena
Pravilnika o trženju razmnoževalnega materiala in sadik hmelja (Uradni list RS,
št. 45/13), če organ za potrjevanje na predlog dobavitelja ugotovi, da
standardno matično hmeljišče izpolnjuje zahteve za neokuženo enoto pridelave iz
novega 11. člena pravilnika.
(4) Za izvorne in osnovne matične rastline,
ki so bile v letu 2014 uradno potrjene v skladu s Pravilnikom o trženju
razmnoževalnega materiala in sadik hmelja (Uradni list RS, št. 45/13), se
šteje, da so bile uradno potrjene v skladu s tem pravilnikom in se lahko
uporabijo za nadaljnje razmnoževanje v letu 2015.
22. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o trženju
razmnoževalnega materiala in sadik hmelja (Uradni list RS, št. 67/20) vsebuje naslednji prehodni in
končno določbo:
»PREHODNI IN KONČNA DOLOČBA
12. člen
Ne glede na določbe tega pravilnika se
lahko sadike hmelja, pridelane v matičnih hmeljiščih, ki so bila v skladu s 15.
členom Pravilnika o trženju razmnoževalnega materiala in sadik hmelja (Uradni
list RS, št. 45/13 in 24/15) v letu 2019 uradno potrjena kot certificirana
matična hmeljišča, najpozneje do 1. junija 2020 uradno potrdijo in tržijo kot
certificirane sadike B v skladu z določbami Pravilnika o trženju
razmnoževalnega materiala in sadik hmelja (Uradni list RS, št. 45/13 in 24/15).
Ne glede na določbe tega pravilnika se
lahko sadike hmelja, pridelane v matičnih hmeljiščih, za katere je bilo do
uveljavitve tega pravilnika v skladu s 17. členom Pravilnika o trženju
razmnoževalnega materiala in sadik hmelja (Uradni list RS, št. 45/13 in 24/15)
ugotovljeno, da izpolnjujejo zahteve za standardna matična hmeljišča,
najpozneje do 1. junija 2020 tržijo kot standardne sadike v skladu z določbami
Pravilnika o trženju razmnoževalnega materiala in sadik hmelja (Uradni list RS,
št. 45/13 in 24/15).
13. člen
Ta pravilnik začne veljati naslednji dan po
objavi v Uradnem listu Republike Slovenije.