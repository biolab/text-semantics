I. SPLOŠNE DOLOČBE
1. člen
(vsebina pravilnika)
Ta pravilnik določa:
-      
naloge Državne komisije za poklicno maturo (v nadaljnjem besedilu:
Državna komisija), državnih predmetnih komisij za poklicno maturo (v nadaljnjem
besedilu: državna predmetna komisija), postopek imenovanja, sestavo in naloge
šolskih maturitetnih komisij za poklicno maturo (v nadaljnjem besedilu: šolska
maturitetna komisija), šolskih izpitnih komisij za poklicno maturo (v
nadaljnjem besedilu: šolska izpitna komisija) in strokovnih aktivov ter
priznavanje izpitov pri poklicni maturi,
-      
način in postopek prijave ter odjave k poklicni maturi oziroma k
posameznemu izpitu,
-      
izpitni red, 
-      
izvedbo in ocenjevanje pisnega, ustnega ter praktičnega dela izpita in
izpitnega nastopa,
-      
varstvo pravic kandidatov in postopek vpogleda v izpitno dokumentacijo, 
-      
druga maturitetna pravila.
2. člen
(opravljanje poklicne mature)
Kandidati opravljajo poklicno maturo pod
enakimi pogoji, določenimi z Zakonom o maturi (v nadaljnjem besedilu: zakon) in
s tem pravilnikom.
Kandidati s posebnimi potrebami in v
utemeljenih primerih tudi drugi kandidati (nenadna bolezen, poškodba) opravljajo
poklicno maturo v skladu s pravili, ki jih določi minister, pristojen za
šolstvo (v nadaljnjem besedilu: minister).
3. člen
(preizkus znanja)
Določbe tega pravilnika se uporabljajo tudi
za opravljanje preizkusa znanja iz splošnoizobraževalnih predmetov poklicne
mature za kandidata z mojstrskim, delovodskim ali poslovodskim izpitom (v
nadaljnjem besedilu: mojstrski izpit) v skladu z določbo drugega odstavka 29.
člena Zakona o višjem strokovnem izobraževanju (Uradni list RS, št. 86/04).
Posamezne
izpite preizkusa znanja lahko kandidati iz prejšnjega odstavka opravljajo v
različnih izpitnih rokih na isti šoli.
II. OPRAVLJANJE POKLICNE MATURE
4. člen
(pravica do opravljanja poklicne mature)
Poklicno maturo lahko opravlja, kdor je
uspešno končal zadnji letnik izobraževalnega programa za pridobitev srednje
strokovne izobrazbe (v nadaljnjem besedilu: program) ali je opravil mojstrski
izpit oziroma kdor je uspešno končal četrti letnik gimnazije in opravil
poklicni tečaj.
5. člen
(predmeti poklicne mature)
Predmeti skupnega dela poklicne mature so:
-      
slovenščina (prvi predmet),
-      
temeljni strokovno-teoretični predmet (drugi predmet).
Na območjih, kjer živi italijanska narodna
skupnost, je v šolah z italijanskim učnim jezikom predmet skupnega dela
poklicne mature namesto slovenščine italijanščina, na območjih, kjer živi
madžarska narodna skupnost, pa lahko kandidat izbere slovenščino ali
madžarščino.
Kandidat, ki opravlja poklicno maturo na
narodno mešanem območju v šolah z italijanskim učnim jezikom, ne more izbrati
italijanščine kot tretji predmet.
Predmeti skupnega dela poklicne mature so
obvezni za vse kandidate.
Predmeti izbirnega dela poklicne mature so:
-      
matematika ali tuji jezik ali drugi jezik na narodno mešanem območju
(tretji predmet),
-      
četrti predmet.
Tuje jezike kot predmet izbirnega dela
določi pristojni strokovni svet na predlog Državne komisije.
Slovenščina (italijanščina oziroma
madžarščina na narodno mešanem območju), tuji jezik in matematika, so
splošnoizobraževalni predmeti poklicne mature.
6. člen
(raven zahtevnosti)
Izpit pri poklicni maturi se opravlja na
ravni zahtevnosti, določeni v predmetnem izpitnem katalogu.
Izpit je lahko v skladu s predmetnim
izpitnim katalogom sestavljen iz delov, ki se lahko opravljajo pisno, ustno in
praktično (kot izdelek, storitev, izpitni nastop).
Kandidat praktični del izpita zagovarja.
7. člen
(izvajalci)
Izvajalci poklicne mature so šole in
organizacije za izobraževanje odraslih (v nadaljnjem besedilu: šola), ki
izvajajo ustrezni program.
Opravljanje praktičnega dela izpita lahko
šola organizira v sodelovanju z delodajalci.
III. MATURITETNI ORGANI, DRŽAVNI IZPITNI CENTER
8. člen
(naloge Državne komisije)
Državna komisija poleg nalog, ki so
določene v zakonu:
-      
lahko predlaga ministru razvoj poklicne mature,
-      
pri sprejemanju odločitev skrbi za smotrno uporabo materialnih,
finančnih in človeških virov pri pripravi in izvedbi poklicne mature,
-      
skrbi za racionalno zasnovo poklicne mature in kakovost njene vsebine
ter postopkov,
-      
koordinira, usklajuje in sodeluje pri pripravi in izvedbi poklicne
mature,
-      
za posamezni izpitni rok določi izpitne komplete za pisni izpit iz
splošnoizobraževalnih predmetov,
-      
na predlog državne predmetne komisije določi merila za pretvorbo točk v
ocene za splošno izobraževalne predmete,
-      
v skladu s pravili iz 2. člena tega pravilnika odloča o prilagojenem
načinu opravljanja poklicne mature,
-      
(črtana),
-      
v sodelovanju z Državnim izpitnim centrom pripravi predlog Maturitetnega
izpitnega kataloga in predloge predmetnih izpitnih katalogov za
splošnoizobraževalne predmete in jih predloži v potrditev pristojnemu
strokovnemu svetu,
-      
daje mnenje k predmetnim izpitnim katalogom za drugi in četrti predmet
poklicne mature,
-      
usklajuje cilje in vsebino usposabljanja članov državnih predmetnih
komisij, predsednikov in tajnikov šolskih maturitetnih komisij ter ocenjevalcev
poklicne mature,
-      
na predlog Državnega izpitnega centra in v soglasju z ministrom lahko
imenuje drugega ocenjevalca za prvi in tretji predmet,
-      
obvešča pristojne institucije, organe in šole o svojih sklepih,
pomembnih za izvedbo poklicne mature,
-      
sprejema posebne ukrepe v primeru izrednih razmer,
-      
sprejme vmesno poročilo in letno poročilo o poklicni maturi,
-      
opravlja druge naloge, ki so določene s tem pravilnikom in drugimi
predpisi.
Pred izdajo sklepov, ki imajo finančne
posledice, mora Državna komisija pridobiti soglasje ministra, pred izdajo sklepov,
ki bistveno posegajo v izvedbene postopke, pa mnenje Državnega izpitnega
centra.
9. člen
(imenovanje državnih predmetnih komisij)
Predsednike in člane državnih predmetnih
komisij imenuje Državna komisija na predlog Državnega izpitnega centra.
Postopek in kriterije za imenovanje in
razrešitev predsednika in članov državne predmetne komisije sprejme Državna
komisija na predlog Državnega izpitnega centra.
10. člen
(naloge državne predmetne komisije)
Državna predmetna komisija opravlja poleg
nalog, določenih z zakonom, še naslednje naloge:
-      
se seznanja z mednarodno primerljivimi izpiti,
-      
predlaga Državni komisiji razvoj izpita,
-      
skrbi za racionalno zasnovo in izvedbo izpita, kakovost vsebine in
postopkov ter spremlja in proučuje značilnosti izpita in interpretira izpitne
rezultate,
-      
pripravi predlog predmetnega izpitnega kataloga,
-      
v predmetnem izpitnem katalogu načrtuje in z izpitnimi kompleti ter
postopki izvedbe pripravlja veljavne, zanesljive, sprejemljive in učinkovite
izpite,
-      
za vsak izpitni rok pripravi ustrezno število izpitnih kompletov za
pisni izpit,
-       izvede moderacijo navodil za ocenjevanje pisnega
izpita,
-      
pripravi predlog meril za pretvorbo točk v ocene in po potrebi sodeluje
z Državno komisijo v postopkih usklajevanja,
-      
na podlagi rezultatov in statističnih podatkov Državnega izpitnega
centra pripravi analizo nalog in ocenjevanja za spomladanski izpitni rok,
-      
pripravlja gradivo za stalno zbirko izpitnih nalog in vprašanj po
navodilih Državnega izpitnega centra,
-      
opravlja druge naloge v skladu s tem pravilnikom, sklepi Državne komisije
in navodili Državnega izpitnega centra.
11. člen
(sestava in imenovanje šolske maturitetne
komisije)
Šolsko maturitetno komisijo sestavljajo
predsednik, namestnik, tajnik in najmanj dva člana. Predsednik šolske
maturitetne komisije je ravnatelj, v organizacijah za izobraževanje odraslih pa
je lahko predsednik vodja izobraževanja odraslih (v nadaljnjem besedilu:
ravnatelj).
Namestnika predsednika, tajnika in člane
šolske maturitetne komisije imenuje na začetku šolskega leta ravnatelj izmed
učiteljev šole za obdobje od 1. novembra do 31. oktobra naslednjega
šolskega leta.
Sestavo šolske maturitetne komisije objavi
šola najkasneje do konca oktobra tekočega šolskega leta.
V šolsko maturitetno komisijo ne sme biti
imenovana oseba, ki je s katerimkoli kandidatom, ki opravlja poklicno maturo na
tej šoli, v krvnem sorodstvu v ravni vrsti ali v stranski vrsti do vključno
drugega kolena, v svaštvu do vključno drugega kolena, ali je njegov posvojitelj
ali posvojenec ali če je s kandidatom v zakonski zvezi ali z njim živi v
zunajzakonski skupnosti ali registrirani istospolni partnerski skupnosti. Pred
imenovanjem predlagani člani podpišejo izjavo o sorodstvenem ali podobnem
razmerju s kandidati, ki opravljajo poklicno maturo na tej šoli.
Ne glede na prejšnji odstavek lahko
ravnatelj oziroma tajnik sodeluje v šolski maturitetni komisiji in opravlja
naloge, ki niso povezane z izpitno tajnostjo.
12. člen
(naloge šolske maturitetne komisije)
Šolska maturitetna komisija:
-      
vodi pripravo in izvedbo poklicne mature in predmaturitetnega preizkusa,
-      
sodeluje z Državnim izpitnim centrom in Državno komisijo,
-      
določi navodila za uporabo šifer,
-      
imenuje šolske izpitne komisije,
-      
imenuje zunanjega člana šolske izpitne komisije za četrti predmet iz
vrst delodajalcev,
-      
daje navodila šolskim izpitnim komisijam in usklajuje njihovo delo,
-      
v skladu s predmetnim izpitnim katalogom potrdi obliko in način
opravljanja izpita za četrti predmet,
-      
določi seznam tem za izdelke oziroma storitve,
-      
ugotavlja izpolnjevanje pogojev za opravljanje poklicne mature,
-      
obvešča Državni izpitni center o spremembi prijave kandidata,
upravičenosti razlogov za kasnejšo prijavo, nepravočasni odjavi in neudeležbi
na izpitu,
-      
lahko v skladu s koledarjem poklicne mature dovoli kandidatu, ki se iz
upravičenih razlogov ni udeležil ustnega izpita ali zagovora, opravljanje tega
dela izpita še v istem izpitnem roku,
-      
kandidatu potrdi predlog teme in določi mentorja ter rok za dokončanje
praktičnega dela izpita,
-      
določi obdobje za pripravljalna dela za izvedbo izdelka oziroma storitve,
-      
predlaga in organizira izpite za kandidate s posebnimi potrebami,
-      
za posamezni izpitni rok določi izpitne komplete za pisni izpit iz
drugega predmeta oziroma se seznani z izborom izpitnega kompleta, če ga šole
pripravljajo skupno,
-      
izmed strokovnih delavcev določi nadzorne učitelje pri pisnem izpitu,
-      
za pisni izpit določi razporeditev kandidatov v skupine in sedežni red v
izpitnih prostorih,
-      
določi prvega ocenjevalca za pisni izpit,
-      
določi in objavi dan in uro opravljanja ustnih izpitov oziroma
zagovorov,
-      
za ustne izpite oziroma zagovore določi razpored kandidatov in šolskih
izpitnih komisij po izpitnih prostorih,
-      
na predlog strokovnih aktivov šole določi merila za pretvorbo točk v
ocene za drugi in četrti predmet,
-      
potrjuje ocene za posamezne predmete in ugotavlja splošni uspeh
kandidatov,
-      
odloča o ukrepih zaradi storjenih kršitev pri izpitu,
-      
obravnava sume prepisovanja,
-      
odloča o pritožbah in ugovorih kandidatov v skladu s pristojnostmi,
-      
slovesno razglasi rezultate poklicne mature,
-      
za čas opravljanja poklicne mature določi izpitni in maturitetni hišni
red,
-      
sprejme poročilo o izvedbi poklicne mature na šoli,
-      
opravlja druge naloge, določene s tem pravilnikom, drugimi predpisi,
navodili Državne komisije in Državnega izpitnega centra.
13. člen
(naloge predsednika šolske maturitetne
komisije)
Predsednik šolske maturitetne komisije:
-      
vodi seje šolske maturitetne komisije,
-      
zagotavlja izvedbo poklicne mature na šoli v skladu z zakonom, tem
pravilnikom in drugimi maturitetnimi pravili,
-      
zagotavlja upoštevanje pravil o varovanju izpitne tajnosti,
-      
predlaga Državnemu izpitnemu centru druge ocenjevalce za splošno
izobraževalne predmete,
-      
sprejema in izroča gradivo za izpit oziroma za to pooblasti drugo osebo,
-      
med izvajanjem poklicne mature prilagodi organizacijo drugega dela na
šoli,
-      
zagotavlja pravilnost vodenja dokumentacije in evidenc,
-      
zagotavlja sodelovanje in pravočasno oddajo ustreznega gradiva Državnemu
izpitnemu centru in Državni komisiji,
-      
podeljuje spričevala in obvestila o uspehu pri poklicni maturi,
-      
analizira letno poročilo o izvedbi poklicne mature in predlaga
izboljšave,
-      
zagotavlja varstvo pravic kandidatov,
-      
organizira in zagotavlja notranji nadzor nad izvajanjem določb zakona in
predpisov, izdanih na njegovi podlagi,
-      
pri pripravi in izvedbi izpita iz predmeta splošne mature oziroma izpita
iz četrtega predmeta sodeluje z drugimi šolami in delodajalci,
-      
opravlja druge naloge, določene s tem pravilnikom in drugimi predpisi,
navodili Državne komisije in Državnega izpitnega centra.
14. člen
(naloge tajnika šolske maturitetne
komisije)
Tajnik šolske maturitetne komisije:
-      
zagotavlja varovanje izpitne tajnosti,
-      
seznanja člane šolske maturitetne komisije, šolskih izpitnih komisij in
nadzorne učitelje s pravili za izvedbo poklicne mature,
-      
opravlja administrativno-organizacijske naloge za šolsko maturitetno
komisijo,
-      
organizira izvedbo predmaturitetnega preizkusa,
-      
sprejema in izroča gradivo za izpit po pooblastilu predsednika šolske
maturitetne komisije,
-      
skrbi, da so kandidati z objavo na javnem mestu oziroma ustno seznanjeni
z načinom ter pravili opravljanja poklicne mature, zlasti:
a)      
s koledarjem poklicne mature,
b)      
z navodili za uporabo šifer,
c)      
s trajanjem posameznih delov izpita,
d)      
s posebnostmi opravljanja četrtega predmeta,
e)      
z dovoljenimi gradivi in pripomočki pri izpitu,
f)       
z načini ocenjevanja,
g)      
z varstvom pravic kandidatov,
h)      
z drugimi obvestili v zvezi z izvajanjem poklicne mature,
-      
vodi seznam predprijav in prijav kandidatov,
-      
vodi seznam kandidatov za opravljanje posameznega izpita splošne mature
in jim svetuje,
-      
zbere in pripravi seznam tem in mentorjev za četrti predmet,
-      
v skladu z navodili pripravi pogoje za izvedbo praktičnega dela izpita,
-      
pripravi predlog časovne razporeditve opravljanja izpitov,
-      
pripravi predlog razporeditve kandidatov po prostorih in sedežni red pri
pisnem izpitu,
-      
pripravi predlog razporeditve nadzornih učiteljev in šolskih izpitnih
komisij,
-      
pripravi predlog razporeditve kandidatov po prostorih za ustni izpit,
-      
skrbi za ustrezno pripravo izpitnih prostorov,
-      
določi šifre kandidatov,
-      
posreduje izpitna in druga gradiva nadzornim učiteljem, mentorjem in
šolskim izpitnim komisijam,
-      
za šolsko maturitetno komisijo pripravlja predloge ocen kandidatov za
drugi in četrti predmet,
-      
vodi seznam ocenjevalcev na šoli,
-      
kandidatu zagotavlja potrebne informacije o poklicni maturi,
-      
po potrebi sodeluje z drugimi šolami pri izvedbi izpitov,
-      
organizira slovesno podelitev spričeval,
-      
opravlja druge naloge, določene s tem pravilnikom, drugimi predpisi,
navodili Državne komisije in Državnega izpitnega centra.
15. člen
(imenovanje in sestava šolske izpitne
komisije)
Šolsko izpitno komisijo imenuje šolska
maturitetna komisija za obdobje spomladanskega, jesenskega in zimskega
izpitnega roka poklicne mature. V šolsko izpitno komisijo ne sme biti imenovana
oseba, ki je s katerim koli kandidatom v krvnem sorodstvu v ravni vrsti ali v
stranski vrsti do vključno drugega kolena, v svaštvu do vključno drugega
kolena, ali je njegov posvojitelj ali posvojenec ali če je s kandidatom v
zakonski zvezi ali z njim živi v zunajzakonski skupnosti ali registrirani
istospolni partnerski skupnosti. Pred imenovanjem predlagani člani podpišejo
izjavo o sorodstvenem ali podobnem razmerju s kandidati, ki opravljajo poklicno
maturo na tej šoli.
Za izvedbo izpitov istega predmeta se lahko
imenuje več šolskih izpitnih komisij.
Šolsko izpitno komisijo za ustni izpit
sestavljajo učitelji: predsednik, izpraševalec in član.
V šolski izpitni komisiji sta najmanj dva
učitelja, ki lahko poučujeta ta predmet.
V šolsko izpitno komisijo za četrti predmet
je lahko imenovan tudi zunanji član, ki mora imeti najmanj srednjo strokovno
izobrazbo ustrezne smeri, vsaj pet let delovnih izkušenj ter izpolnjevati druge
pogoje, ki jih določi Državna komisija.
16. člen
(naloge šolske izpitne komisije)
Šolska izpitna komisija opravlja naslednje
naloge:
-      
izvede izpit in oceni uspeh kandidata,
-      
skrbi za pravilno izvedbo izpita,
-      
opravlja druge naloge v skladu z navodili maturitetnih organov.
Mentor sodeluje pri delu šolske izpitne
komisije tako, da pripravi strokovno mnenje, ki predstavlja podlago za oceno.
Sodeluje tudi pri obravnavi strokovnih vprašanj in oblikovanju ugotovitev in
predlogov, ki jih šolska izpitna komisija posreduje šolski maturitetni
komisiji.
Šolska izpitna komisija lahko odloča tudi,
če zunanji član ni prisoten.
17. člen
(naloge predsednika šolske izpitne
komisije)
Predsednik šolske izpitne komisije:
-      
prevzame gradivo za izvedbo ustnega izpita oziroma zagovora,
-      
preveri, ali je izpitni prostor pred začetkom izpita ustrezno pripravljen,
-      
daje kandidatom navodila o poteku ustnega izpita oziroma zagovora,
-      
skrbi za pravilen potek izpita in vodi zapisnik,
-      
usklajuje delo komisije in ocenjevanje kandidatov pri ustnem izpitu
oziroma zagovoru,
-      
po končanem izpitu izroči tajniku šolske maturitetne komisije izpitno
dokumentacijo,
-      
v sodelovanju s člani izpitne komisije pripravi analizo izpita, če so
bile pri izpitu zabeležene posebnosti,
-      
zagotovi, da se ustrezno uničijo zapiski kandidatov, ki nastanejo pri
ustnem izpitu oziroma zagovoru.
IV. OBJAVA MATURITETNEGA IZPITNEGA KATALOGA IN PREDMETNIH
IZPITNIH KATALOGOV
18. člen
(objava katalogov)
Maturitetni izpitni katalog objavi Državni
izpitni center, predmetne izpitne kataloge pa Ministrstvo za šolstvo in šport v
sodelovanju z Državnim izpitnim centrom in Centrom Republike Slovenije za
poklicno izobraževanje na svojih spletnih straneh, lahko pa jih objavijo tudi v
tiskani obliki, kot publikacijo.
Katalogi iz prejšnjega odstavka morajo biti
objavljeni najkasneje v 90 dneh po njihovi določitvi.
V. PRIPRAVA POKLICNE MATURE
19. člen
(predmaturitetni preizkus)
Šola lahko za dijake zaključnih letnikov v
okviru priprav na poklicno maturo izvede predmaturitetni preizkus. Obseg, način
in rok opravljanja predmaturitenega preizkusa določi šolska maturitetna komisija.
20. člen
(izpitni kompleti)
Državna predmetna komisija za
splošnoizobraževalne predmete v skladu s predmetnim izpitnim katalogom in navodili
Državne komisije oziroma Državnega izpitnega centra zagotovi za posamezni
izpitni rok najmanj dva izpitna kompleta.
Državna predmetna komisija pripravi in
izroči Državnemu izpitnemu centru potrebno število izpitnih kompletov do konca
maja eno leto pred izvedbo poklicne mature.
Državna komisija določi po en izpitni
komplet za posamezni izpitni rok.
Državni izpitni center praviloma tri dni
pred začetkom izpitnega roka izroči predsedniku šolske maturitetne komisije
gradivo za pisne izpite iz splošno izobraževalnih predmetov v ustreznem številu
izvodov.
Državna predmetna komisija ob pripravi
izpitnih kompletov predvidi potrebno število točk za oceno zadostno (2) in
število točk za oceno odlično (5).
Strokovni aktiv šole zagotovi za drugi
predmet za vsak izpitni rok najmanj dva izpitna kompleta, v skladu z rokovnikom,
ki ga določi šolska maturitetna komisija.
Šole, ki izvajajo isti izobraževalni
program, lahko pripravijo za drugi predmet enotne izpitne komplete.
Izpitni komplet za drugi predmet določi
šolska maturitetna komisija ter ga odda predsedniku šolske maturitetne
komisije, ki poskrbi za ustrezno število kopij.
Če izpitni komplet za poklicno maturo
pripravi skupina šol, opravi končni izbor in pregled izpitnih vprašanj posebna
komisija, ki jo določijo šole, ki sodelujejo pri skupni pripravi izpitnih
kompletov.
21. člen
(priprava izpitnih listkov)
Seznam izpitnih vprašanj pripravi na
podlagi predmetnega izpitnega kataloga strokovni aktiv šole. Na podlagi seznama
izpitnih vprašanj pripravijo izpraševalci izpitne listke s po tremi vprašanji.
Izpitne listke
v zaprtih ovojnicah oddajo najmanj tri dni pred začetkom izpita predsedniku
šolske maturitetne komisije.
Za vsako šolsko izpitno komisijo pri ustnem
izpitu mora biti za vsak dan pripravljenih najmanj 35 izpitnih listkov, ki
zadostujejo za največ 30 kandidatov.
22. člen
(praktični del izpita)
Kandidat odda najkasneje do
31. oktobra tekočega šolskega leta predlog za temo praktičnega dela
izpita.
Temo praktičnega dela izpita in mentorja
potrdi šolska maturitetna komisija najkasneje do konca decembra tekočega
šolskega leta in s sklepom seznani kandidata.
Šolska maturitetna komisija lahko za
opravljanje praktičnega dela izpita, v skladu s koledarjem poklicne mature, v
utemeljenih primerih določi tudi druge roke.
23. člen
(priprava šolskih izpitnih komisij,
nadzornih učiteljev in mentorjev)
Predsednik ali tajnik šolske maturitetne
komisije najmanj pet dni pred izpitnim rokom seznani predsednike in člane
šolskih izpitnih komisij, nadzorne učitelje in mentorje z maturitetnimi
pravili, pravili ravnanja s šiframi, pravili o varovanju izpitne tajnosti in
drugimi pravili.
Predsednik ali tajnik šolske maturitetne
komisije skliče na dan pisnega izpita nadzorne učitelje najkasneje 30 minut
pred začetkom izpita, jih seznani z dodatnimi navodili in jim izroči gradivo za
izpit.
Predsednik ali tajnik šolske maturitetne
komisije skliče na dan ustnega izpita člane šolskih izpitnih komisij najmanj 15
minut pred začetkom izpita, jih seznani z dodatnimi navodili in predsedniku
šolske izpitne komisije izroči gradivo za izpit.
VI. IZPITNI ROKI, RAZPOREDITEV IZPITOV, PRIJAVA IN ODJAVA
24. člen
(izpitni roki)
Kandidat opravlja vse predmete poklicne
mature v enem izpitnem roku. Poklicna matura se opravlja v spomladanskem,
jesenskem in zimskem izpitnem roku.
Ne glede na prejšnji odstavek lahko
kandidat iz drugega odstavka 27. člena zakona opravlja poklicno maturo v dveh
delih v dveh zaporednih izpitnih rokih.
Kandidat, ki na podlagi odobritve Državne
komisije opravlja poklicno maturo v jesenskem izpitnem roku, mora izpolnjevati
pogoje za opravljanje poklicne mature v spomladanskem izpitnem roku.
25. člen
(koledar poklicne mature)
Šolska maturitetna komisija objavi koledar
poklicne mature na oglasni deski ali drugem vidnem mestu v šoli ter na spletni
strani šole najkasneje do konca novembra, podrobnejšo razporeditev opravljanja
izpitov pa najkasneje 30 dni pred izpitnim rokom.
26. člen
(opravljanje izpitov)
Šolska maturitetna komisija lahko določi,
da se priprave na opravljanje izpita iz četrtega predmeta opravljajo tudi v
času pouka, praviloma v zadnjem letniku.
Če je izpit sestavljen iz več delov, se
opravljajo vsi deli v istem izpitnem roku.
Kandidat praviloma opravlja na isti dan
največ en del izpita.
Praktični del izpita in zagovor se lahko
opravi v enem dnevu.
27. člen
(prijava)
Kandidat odda predprijavo in prijavo k
poklicni maturi na šoli, na kateri je vpisan oziroma je na njej uspešno končal
ustrezni program.
Kandidat z mojstrskim izpitom in kandidat,
ki je končal izobraževanje na šoli, ki poklicne mature ne izvaja več, se
prijavi na šoli, ki izvaja poklicno maturo po ustreznem programu.
Kandidat odda predprijavo k poklicni maturi
do 15. novembra v tekočem šolskem letu, prijavo za spomladanski izpitni
rok najpozneje 60 dni pred rokom za opravljanje poklicne mature, prijavo za
jesenski izpitni rok najkasneje naslednji dan po objavi rezultatov poklicne
mature spomladanskega izpitnega roka, prijavo za zimski izpitni rok pa
najkasneje 60 dni pred začetkom opravljanja poklicne mature v zimskem izpitnem
roku.
Kandidat iz drugega odstavka 4. člena
zakona priloži k prijavi oziroma predprijavi ustrezna dokazila za uveljavljanje
prilagoditve izvedbe izpitov oziroma opravljanje poklicne mature v dveh delih.
Roki, določeni v prejšnjih odstavkih tega
člena, veljajo tudi za kandidata, ki opravlja preizkus znanja v skladu s 3.
členom tega pravilnika.
28. člen
(naknadna prijava)
Če se kandidat iz upravičenih razlogov ni
mogel prijaviti k poklicni maturi ali posameznemu predmetu poklicne mature v
predpisanem roku, se lahko prijavi naknadno, vendar najkasneje deset dni pred
začetkom izpitnega roka.
Upravičeni razlogi za naknadno prijavo
kandidatov so lahko:
-      
nenadna bolezen oziroma zdravljenje,
-      
izredne okoliščine (naravna nesreča, smrt v družini, prometna nesreča s
posledicami in drugo),
-      
izobraževanje v tujini,
-      
dokazljiva izguba prijave na pošti,
-      
drugi upravičeni razlogi.
O upravičenosti razlogov iz prejšnjega
odstavka odloči šolska maturitetna komisija s sklepom na podlagi ustreznih
dokazil v petih dneh po prejemu vloge. Šolska maturitetna komisija o odločitvi
obvesti kandidata in Državni izpitni center.
29. člen
(ugotavljanje izpolnjevanja pogojev)
Najkasneje štiri dni pred začetkom
izpitnega roka kandidat predloži ustrezno spričevalo šoli, kjer bo opravljal
poklicno maturo.
Kandidatu, ki je opravil zaključni letnik
oziroma poklicni tečaj na šoli, na kateri se je prijavil k poklicni maturi, ni
potrebno predložiti spričevala.
Šolska maturitetna komisija ugotovi, ali
prijavljeni kandidat izpolnjuje pogoje za opravljanje poklicne mature.
Če kandidat v
predpisanem roku ne predloži dokazil o izpolnjevanju pogojev za pristop k
poklicni maturi ali iz dokazil izhaja, da predpisanih pogojev ne izpolnjuje,
nima pravice pristopiti k poklicni maturi. Šolska maturitetna komisija ga o tem
pisno obvesti najkasneje dva dni pred začetkom izpitnega roka.
30. člen
(odjava od poklicne mature in posameznega
izpita)
Kandidat se lahko pisno odjavi od poklicne
mature najkasneje štiri dni pred začetkom izpitnega roka na šoli, na kateri se
je prijavil.
Kandidat se lahko pisno odjavi od
posameznega izpita poklicne mature, ki ga opravlja v skladu s 64. in 65. členom tega pravilnika, najkasneje štiri dni pred začetkom izpitnega roka.
Kandidat, ki se iz upravičenih razlogov ne
odjavi od poklicne mature v roku, določenem v prvem odstavku tega člena, mora
razloge za nepravočasno odjavo sporočiti šolski maturitetni komisiji najkasneje
do začetka izpitnega roka, dokazila o upravičenih razlogih pa šolski
maturitetni komisiji posredovati najkasneje v treh delovnih dneh po začetku
izpitnega roka.
Kandidat, ki iz upravičenih razlogov ne
odjavi posameznega izpita poklicne mature v roku, določenem v drugem odstavku
tega člena, mora razloge za nepravočasno odjavo sporočiti šolski maturitetni
komisiji najkasneje v 24 urah po začetku izpita, dokazila o upravičenosti
razlogov pa predložiti šolski maturitetni komisiji v treh delovnih dneh po izpitu.
Če se kandidat ne odjavi v roku, določenem
v prvem ali drugem odstavku tega člena, in dokazil o upravičenih razlogih ne
predloži v rokih, določenih v tretjem in četrtem odstavku tega člena, se šteje,
da je izkoristil izpitni rok in se ga pri tem predmetu ne oceni.
31. člen
(neudeležba na izpitu ali delu izpita)
Kandidat, ki se iz upravičenih razlogov ni
udeležil izpita poklicne mature, mora šolski maturitetni komisiji sporočiti
razloge za neudeležbo najkasneje v 24 urah po začetku izpita, dokazila o upravičenosti
razlogov pa predložiti v treh delovnih dneh po izpitu.
Če kandidat ne predloži dokazil o
upravičenih razlogih za neudeležbo na izpitu v roku, določenem v prejšnjem
odstavku, se šteje, da je izkoristil izpitni rok in je pri tem predmetu
neocenjen.
Če kandidat ne predloži dokazil o
upravičenih razlogih za neudeležbo na delu izpita v roku, določenem v prvem
odstavku tega člena, je pri tem delu izpita ocenjen z nič točkami.
32. člen
(upravičeni razlogi za odjavo ali
neudeležbo na izpitu ali delu izpita)
Za upravičene razloge za nepravočasno
odjavo ali neudeležbo na izpitu ali delu izpita se šteje:
-      
nenadna bolezen oziroma zdravljenje,
-      
izredne okoliščine (naravna nesreča, smrt v družini, prometna nesreča s
posledicami in drugo),
-      
izobraževanje v tujini,
-      
dokazljiva izguba prijave na pošti,
-      
drugi upravičeni razlogi.
Šolska maturitetna komisija o upravičenosti
nepravočasne odjave odloči s sklepom v treh delovnih dneh po prejemu vloge
kandidata in o tem seznani Državni izpitni center.
Če se kandidat iz upravičenih razlogov ni
udeležil pisnega izpita poklicne mature, šolska maturitetna komisija v treh
dneh zbere celotno dokumentacijo in jo s predlogom sklepa posreduje Državni
komisiji v odločanje. Državna komisija odloči o predlogu v 30 dneh od prejema
dokumentacije.
Če se kandidat iz upravičenih razlogov ni
udeležil ustnega izpita, mu lahko šolska maturitetna komisija, omogoči
opravljanje še v istem izpitnem roku, če to omogoča koledar poklicne mature. Če
kandidatu omogoči opravljanje ustnega izpita v istem izpitnem roku, ga mora o
tem obvestiti najkasneje 24 ur pred izpitom.
Če kandidat ne more opravljati ustnega
izpita še v istem izpitnem roku, šolska maturitetna komisija v treh delovnih
dneh zbere celotno dokumentacijo in jo s predlogom sklepa posreduje Državni
komisiji v odločanje. Državna komisija odloči o predlogu v 30 dneh od prejema
dokumentacije.
VII. IZPITI
33. člen
(seznanitev s predmetnim izpitnim
katalogom in pravili)
Učitelj seznani kandidata s predmetnim
izpitnim katalogom najkasneje do 1. oktobra v zaključnem letniku.
Šolska maturitetna komisija omogoči
kandidatu, da se pred začetkom opravljanja poklicne mature seznani s pravili
oziroma postopkom za opravljanje izpitov, pravicami in dolžnostmi ter s
posledicami kršitve pravil.
34. člen
(prisotnost drugih oseb)
Poleg predsednika oziroma tajnika šolske
maturitetne komisije lahko izpitu ali delu izpita prisostvujejo še člani
Državne komisije, člani državnih predmetnih komisij, delavci Državnega
izpitnega centra in druge osebe, ki jih imenuje Državna komisija.
Osebe iz prejšnjega odstavka lahko
spremljajo izvajanje poklicne mature na šoli na podlagi pooblastila Državnega
izpitnega centra.
35. člen
(zamuda, prekinitev pisnega izpita)
Če kandidat zamudi začetek pisnega izpita
za manj kot 30 minut, lahko pristopi k opravljanju pisnega izpita. Čas
opravljanja pisnega izpita se mu ne podaljša.
Če kandidat iz upravičenih razlogov zamudi
začetek pisnega izpita za več kot 30 minut, mu lahko Državna komisija na
predlog šolske maturitetne komisije dovoli opravljanje celega izpita v
naslednjem izpitnem roku.
Kandidat mora šolski maturitetni komisiji
predložiti ustrezna dokazila najkasneje 24 ur po začetku pisnega izpita.
Za upravičene razloge za kasnejši začetek
pisnega izpita zaradi zamude se šteje:
-      
nenadna bolezen,
-      
dokazljive okoliščine v prometu, ki so povzročile nepravočasni prihod,
-      
izredne okoliščine (naravna nesreča, smrt v družini, prometna nesreča s
posledicami in drugo),
-      
drugi izredni dogodki.
Če kandidat izpit prekine iz upravičenih
razlogov, mu lahko šolska maturitetna komisija podaljša čas izpita v dolžini
časa prekinitve, vendar največ do 50% predvidenega časa za izpit.
Če to ni možno, lahko kandidat zaprosi za
opravljanje izpita v naslednjem izpitnem roku o čemer odloči Državna komisija
na predlog šolske maturitetne komisije ali pa se mu se mu določi nova ocena v
skladu z določbami tega pravilnika.
VIII. PISNI IZPIT
36. člen
(pisni izpit)
Trajanje pisnega izpita je določeno s
predmetnim izpitnim katalogom in označeno na izpitni poli. Izpit traja največ
120 minut in najmanj 90 minut.
37. člen
(razporeditev kandidatov)
Šolska maturitetna komisija najkasneje tri
dni pred začetkom pisnih izpitov razporedi kandidate v skupine, jih razporedi
po izpitnih prostorih in imenuje nadzorne učitelje.
Skupine se oblikujejo po abecednem redu.
Število kandidatov v skupini je praviloma
deljivo s pet.
Podatki o razporeditvi kandidatov so do
objave tajni.
Razporeditev kandidatov in nadzornih
učiteljev po skupinah in izpitnih prostorih objavi šolska maturitetna komisija
na dan izpita najkasneje 60 minut pred začetkom pisnih izpitov na kandidatu
dostopnem mestu. Sedežni red mora biti objavljen tudi pri vhodu v izpitni
prostor.
38. člen
(priprava izpitnega prostora)
Predsednik šolske maturitetne komisije mora
zagotoviti, da so prostori, kjer kandidati opravljajo izpit, pred vsakim
izpitom pregledani in določi osebe, ki nadzirajo hodnike in druge prostore,
kjer se lahko zadržujejo kandidati, ki opravljajo izpit.
Pisni izpit opravljajo kandidati v izpitnem
prostoru, ki mora biti urejen in zaklenjen najmanj 12 ur pred začetkom izpita.
Iz izpitnega prostora morajo biti
odstranjena ali zakrita vsa učila, ki bi lahko služila kandidatom kot
pripomoček pri izpitu.
Vsak kandidat mora imeti svojo mizo. Če so
dvosedežne, sedijo vsi na isti strani mize.
Razmik med središči stolov mora biti
najmanj 1, 5 m. Vsi stoli morajo biti obrnjeni v isto smer.
V izpitnem prostoru je praviloma do 30
kandidatov.
Če obstajajo
utemeljeni razlogi, je lahko v izpitnem prostoru kandidatov tudi več. O tem
odloči šolska maturitetna komisija.
39. člen
(priprava kandidatov na pisni izpit)
Kandidati se zberejo pred izpitnim
prostorom 20 minut pred začetkom pisnega izpita.
Zaradi identifikacije mora imeti kandidat
na izpitu osebni dokument s fotografijo, ki ga pred začetkom izpita položi na
rob mize. Identifikacijo kandidatov opravi nadzorni učitelj.
Če kandidat dokumenta nima, nadzorni
učitelj to zabeleži v zapisnik, identifikacija pa se opravi najkasneje v 24
urah po začetku izpita.
Če se identifikacija ne opravi v roku iz
prejšnjega odstavka, se šteje, da se kandidat izpita iz neupravičenih razlogov
ni udeležil.
Kandidati imajo pri izpitu le pripomočke,
dovoljene s predmetnim izpitnim katalogom.
V izpitni prostor lahko prinesejo le nujne
osebne predmete, ki jih morajo odložiti na za to določeno mesto.
Kandidati v izpitnem prostoru ne smejo
imeti pripomočkov, kot je mobitel ali druge prenosne elektronske komunikacijske
naprave.
40. člen
(naloge nadzornega učitelja)
Pri pisnem izpitu sta nadzorna učitelja dva
strokovna delavca, ki ne smeta biti učitelja predmeta, pri katerem nadzorujeta
potek izpita. Če je v izpitnem prostoru več kot 30 kandidatov, se število
nadzornih učiteljev ustrezno poveča.
Nadzorni učitelj pri pisnem izpitu
zagotavlja, da se upoštevajo maturitetna pravila, in zabeleži v zapisnik
pisnega izpita vse posebnosti, ki so se zgodile med izpitom. Nadzorni učitelj:
-      
preveri urejenost izpitnega prostora,
-      
preveri prisotnost kandidatov in njihovo identiteto,
-      
kandidatom da ustrezna navodila za delo in jih opozori na upoštevanje
maturitetnih pravil,
-      
preveri, ali kandidati sedijo po določenem sedežnem redu,
-      
razdeli gradivo za izpit in opozori kandidate, da preverijo, če so
prejeli vse gradivo,
-      
preveri pravilnost ravnanja s šiframi,
-      
opozori kandidate, da preberejo navodila,
-      
nadzoruje potek izpita tako, da ne moti kandidatov,
-      
spremlja kandidata med krajšo odsotnostjo iz izpitnega prostora,
-      
vodi zapisnik o opravljanju pisnega izpita in zabeleži vse posebnosti,
ki so se zgodile med izpitom,
-      
pri morebitnih kršitvah izreče opomin oziroma obvesti predsednika šolske
maturitetne komisije o drugih kršitvah in to zabeleži v zapisnik, ki ga po
končanem izpitu izroči tajniku šolske maturitetne komisije.
Nadzorni učitelj po izteku časa za
opravljanje pisnega izpita zbere pisne izdelke kandidatov ter pregleda, ali so
pravilno nalepljene šifre ter če so oddani vsi razdeljeni listi. Zbrane in
urejene pisne izdelke shrani v vrečke za vračanje gradiva iz izpitnega
prostora, jih takoj izroči predsedniku ali tajniku šolske maturitetne komisije
ter zaklene izpitni prostor.
41. člen
(potek pisnega izpita)
Pisni izpit opravljajo vsi kandidati v
istem izpitnem roku istega dne ob istem času.
Pisni izpit se začne ob 9.00 uri.
Kandidati morajo upoštevati navodila
nadzornega učitelja, naloge morajo reševati samostojno, z dovoljenimi pripomočki,
ne smejo se pogovarjati in motiti poteka izpita.
Če ob začetku pisnega izpita nastopijo
utemeljeni razlogi, zaradi katerih izpita ni mogoče začeti ob uri, ki je
določena v drugem odstavku tega člena, lahko predsednik šolske maturitetne
komisije v soglasju z Državnim izpitnim centrom odloči, da se začetek izpita
odloži, vendar največ za 30 minut.
42. člen
(začasna odsotnost)
Med pisnim izpitom lahko z dovoljenjem in v
spremstvu nadzornega učitelja zapusti izpitni prostor le po en kandidat.
Odsotnost dovoli nadzorni učitelj.
Odsotnost, daljšo od 5 minut, lahko dovoli le v izjemnih primerih.
Nadzorni učitelj skrbi, da se kandidat
zunaj izpitnega prostora ne pogovarja ali sporazumeva z drugimi in ne pride v
stik z nedovoljenimi pripomočki.
Prvih 30 minut po začetku pisnega izpita in
praviloma 15 minut pred iztekom časa, določenega za reševanje izpitne pole, ne
sme noben kandidat zapustiti izpitnega prostora.
43. člen
(premor)
Če sta pri pisnem izpitu dve izpitni poli, nadzorni
učitelj na začetku pisnega izpita razdeli samo prvo izpitno polo in jo po koncu
pisanja pobere, nato razdeli drugo izpitno polo.
Za menjavo izpitnih pol je določen premor.
Premor traja največ 10 minut. V tem času kandidati ne smejo zapuščati izpitnega
prostora.
44. člen
(zaključek izpita)
Kandidat, ki je pisni izpit začel, mora
gradivo za izpit tudi oddati.
Kandidat lahko odda gradivo za izpit pred
iztekom časa in zapusti izpitni prostor v skladu s četrtim odstavkom 42. člena
tega pravilnika. Nadzorni učitelj vpiše v zapisnik čas oddaje gradiva za izpit.
IX. USTNI IZPIT
45. člen
(razpored)
Šolska maturitetna komisija objavi
najkasneje tri dni pred začetkom obdobja ustnih izpitov na oglasni deski ali
drugem dostopnem mestu imena članov šolskih izpitnih komisij, poimenski
razpored kandidatov, izpitne prostore ter čas opravljanja ustnega izpita pri
določenem predmetu.
46. člen
(šolska izpitna komisija)
Ustni izpit se opravlja pred šolsko izpitno
komisijo.
Izpraševalec pri ustnem izpitu je učitelj,
ki izpolnjuje pogoje za učitelja tega predmeta in je praviloma kandidata
poučeval v zaključnem letniku.
47. člen
(potek ustnega izpita)
Predsednik šolske izpitne komisije pozove
kandidata, da si izbere izpitni listek. Izpitni listki morajo biti kandidatu
predloženi tako, da se ne vidi njihova vsebina. Kandidat ima pravico enkrat
zamenjati izpitni listek. 
Kandidat ima pred začetkom ustnega izpita
pravico do 15 minutne priprave. Med opravljanjem ustnega izpita enega kandidata
se lahko pripravlja naslednji kandidat.
Ustni izpit, ki se začne z odgovarjanjem
kandidata na vprašanja iz izpitnega listka, traja največ 20 minut. Izpraševalec
lahko kandidatu postavlja dodatna vprašanja, s katerimi se razčlenjujejo
vprašanja iz izpitnega listka. 
Uporabljeni izpitni listki se vrnejo v
komplet izpitnih listkov. 
Število točk za kandidata predlaga v
potrditev šolski izpitni komisiji izpraševalec.
X. IZPIT IZ ČETRTEGA PREDMETA
48. člen
(priprava in trajanje izpita iz četrtega
predmeta)
Del izpita se lahko izvaja tudi pred šolsko
izpitno komisijo, če tako odloči šolska maturitetna komisija.
Čas za izpit
ne sme biti daljši kot 8 ur (po 60 minut), v enem dnevu pa največ 7 ur.
Čas iz
prejšnjega odstavka lahko šolska maturitetna komisija iz utemeljenih razlogov
podaljša največ za 60 minut, lahko pa odloči, da kandidat opravi le del izpita.
49. člen
(priprava izpitnega prostora)
Mentor zagotovi, da je izpitni prostor pred
izpitom ustrezno pripravljen, da je pripravljen material, potreben za izdelavo
izdelka, in drugi pripomočki, določeni s predmetnim izpitnim katalogom in
sklepi šolske maturitetne komisije.
Mentor preveri pogoje za začetek izpita
najmanj 30 minut pred izpitom.
50. člen
(priprava kandidatov)
Kandidati se zberejo pred izpitnim
prostorom najmanj 20 minut pred začetkom izpita.
Mentor preveri ali kandidat upošteva
pravila o varstvu pri delu in varovanju zdravja. Če kandidat pogojev ne
izpolnjuje, mentor obvesti predsednika šolske maturitetne komisije, ki ustrezno
ukrepa.
51. člen
(naloge mentorja)
Mentor:
-      
kandidate seznani s postopkom opravljanja izpita in jih opozori na
upoštevanje pravil varstva pri delu in varovanja zdravja,
-      
nadzoruje potek izpita tako, da ne moti kandidatov,
-      
svetuje, spremlja in zagotavlja samostojno opravljanje izpita,
-      
vodi zapisnik o opravljanju izpita in zabeleži vse posebnosti, ki so se
zgodile med izpitom,
-      
pri morebitnih kršitvah opominja kandidate in to zabeleži v zapisnik in
poroča predsedniku ali tajniku šolske maturitetne komisije.
Tajnik šolske maturitetne komisije izroči
vso potrebno dokumentacijo mentorju v šoli najmanj 30 minut pred izpitom,
mentorju pri delodajalcu pa najmanj en dan pred izpitom.
52. člen
(izvajanje izpita iz četrtega predmeta)
V času izpita lahko kandidat zapusti
izpitni prostor le z dovoljenjem mentorja.
Če traja opravljanje izdelka ali storitve
na dan več kot 4 ure, pripada kandidatu v času trajanja izpita 30 minutni
odmor.
Izvedbo izpitnega nastopa spremljata
kandidatov mentor in pedagoški vodja vrtca.
53. člen
(zagovor praktičnega dela izpita iz
četrtega predmeta)
Kandidat opravlja zagovor pred šolsko
izpitno komisijo.
Zagovor se začne tako, da predsednik šolske
izpitne komisije pokliče kandidata, da predstavi in utemelji svoj izdelek,
storitev oziroma izpitni nastop.
Vprašanja postavlja samo izpraševalec.
Zagovor izpita traja največ 20 minut.
Kandidat odgovarja na vprašanja brez
priprave.
XI. OCENJEVANJE
54. člen
(ocenjevanje)
Uspeh kandidatov pri poklicni maturi se
ocenjuje:
-      
s točkami
-      
z ocenami, ki so lahko:
a)       ocene
od 1–5
b)       točkovne
ocene od 1–8.
S predmetnim izpitnim katalogom se določi
za vsak izpit ustrezno število točk, pri čemer je skupno število točk pri
izpitu 100, kar je enako 100 odstotnih točk.
55. člen
(navodila za ocenjevanje)
Ocenjevanje v posameznem izpitnem roku
poteka v skladu z navodili za ocenjevanje, ki jih pripravi:
-      
za splošnoizobraževalni predmet državna predmetna komisija,
-      
za druge predmete strokovni aktiv šole oziroma drugi pripravljalci
gradiva za izpit.
56. člen
(moderacija navodil za ocenjevanje)
Državna predmetna komisija, strokovni aktiv
šole oziroma drugi pripravljavci gradiva za izpit opravijo na vzorcu rešenih
izpitnih pol moderacijo navodil za ocenjevanje, s čimer preverijo ustreznost
navodil za ocenjevanje in s tem seznanijo ocenjevalce.
57. člen
(ocenjevanje)
Ocenjevalec pisnega izdelka mora izpolnjevati
pogoje za učitelja predmeta, pri katerem ocenjuje. Programe za usposabljanje
ocenjevalcev izvajajo Center Republike Slovenije za poklicno izobraževanje in
Zavod Republike Slovenije za šolstvo v sodelovanju z Državnim izpitnim centrom.
Pisni izpit ocenjuje v točkah praviloma en
ocenjevalec.
Ne glede na prejšnji odstavek šolska
maturitetna komisija določi, da esejske dele izpita oziroma naloge esejske
vrste pri slovenščini (italijanščini in madžarščini) in pri tujem jeziku
neodvisno ocenjujeta dva ocenjevalca.
Če pisni izpit ocenjujeta dva ocenjevalca
in se število točk razlikuje, se izračuna povprečje točk, matematično zaokroženo
navzgor.
Ustni izpit oziroma zagovor ocenjuje šolska
izpitna komisija na predlog izpraševalca.
Če člani šolske izpitne komisije s
predlogom izpraševalca ne soglašajo, izvede predsednik usklajevanje. Če usklajevanje
ni uspešno, člani o predlogu glasujejo.
58. člen
(naloge ocenjevalca in mentorja)
Ocenjevalec oziroma mentor je pozoren tudi
na znake morebitnega prepisovanja in druge domnevne kršitve, ki so razvidne iz
primerjave izdelkov kandidatov in nanje opozori šolsko maturitetno komisijo.
59. člen
(pretvorba točk)
Državna komisija določi na predlog državnih
predmetnih komisij merila za pretvorbo točk v ocene.
Merila za pretvorbo točk v ocene za drugi
in četrti predmet določi šolska maturitetna komisija na predlog strokovnih
aktivov šol oziroma drugih pripravljavcev gradiva za izpit.
Če Državna komisija oziroma šolska
maturitetna komisija ne potrdi predloga predlagatelja, se opravi postopek uskladitve,
ki ga Državna komisija določi in objavi vnaprej.
Sprejeta merila iz spomladanskega izpitnega
roka poklicne mature veljajo tudi za jesenski in zimski izpitni rok.
60. člen
(ocenjevalna lestvica)
Ocenjevalna lestvica je petstopenjska in
obsega ocene: nezadostno (1), zadostno (2), dobro (3), prav dobro (4) in
odlično (5). Ocena nezadostno (1) je negativna ocena, druge ocene so pozitivne.
Za predmete, ki jih kandidati opravljajo na
višji ravni zahtevnosti, in pri slovenščini (madžarščini oziroma italijanščini)
je ocenjevalna lestvica ustrezno povišana tako, da kandidat dobi tudi točkovno
oceno od 1 do 8, in sicer:
-      
1 v celotnem intervalu odstotnih točk za oceno nezadostno (1),
-      
2 v celotnem intervalu odstotnih točk za oceno zadostno (2),
-      
3 v spodnjem delu intervala odstotnih točk za oceno dobro (3),
-      
4 v zgornjem delu intervala odstotnih točk za oceno dobro (3),
-      
5 v spodnjem delu intervala odstotnih točk za oceno prav dobro (4),
-      
6 v zgornjem delu intervala odstotnih točk za oceno prav dobro (4),
-      
7 v spodnjem delu intervala odstotnih točk za oceno odlično (5),
-      
8 v zgornjem delu intervala odstotnih točk za oceno odlično (5).
Razmejitev intervalov ocenjevalne lestvice
na zgornji in spodnji del predlaga pristojna državna predmetna komisija ob vsakokratni
določitvi mej za ocene.
61. člen
(splošni uspeh)
Kandidat opravi poklicno maturo, ko je pri
vseh predmetih ocenjen pozitivno.
Ne glede na prejšnji odstavek šolska
maturitetna komisija za poklicno maturo kandidatu, ki je pri enem predmetu
dosegel vsaj 80 % točk, potrebnih za pozitivno oceno, določi oceno tega izpita
zadostno (2), če je pri vsakem od preostalih predmetov dosegel oceno najmanj
dobro (3).
Splošni uspeh je seštevek ocen oziroma
točkovnih ocen, doseženih pri posameznih predmetih.
Splošni uspeh se izraža na lestvici od 8 do
23 točk.
Kandidat, ki doseže določeno število točk,
ki jih za vsako leto posebej določi Državna komisija, doseže izjemen splošni
uspeh.
62. člen
(spričevalo poklicne mature)
Kandidatu, ki je opravil poklicno maturo, izda
šola spričevalo o poklicni maturi in obvestilo o uspehu pri poklicni maturi.
Kandidatu, ki
je opravil poklicno maturo z izjemnim splošnim uspehom, izda šola spričevalo o
poklicni maturi s pohvalo – summa cum laude, ki ga poleg ravnatelja podpiše še
minister.
Obvestilo o uspehu pri poklicni maturi
obsega dosežene ocene oziroma točkovne ocene pri predmetih.
Kandidat, ki je opravil preizkus znanja v
skladu z 29. členom Zakona o višjem strokovnem izobraževanju, prejme obvestilo
o uspehu.
XII. POPRAVLJANJE, IZBOLJŠEVANJE, TRAJNOST OCEN TER NOVA
OCENA
63. člen
(ponovno opravljanje)
Kandidat lahko poklicno maturo v celoti
opravlja večkrat.
64. člen
(popravljanje)
Kandidat, ki je pri poklicni maturi ocenjen
z najmanj dvema pozitivnima ocenama, ima v skladu z zakonom pravico do
popravljanja negativno ocenjenih predmetov še dve leti po opravljanju poklicne
mature na isti šoli.
Kandidat, ki opravlja poklicno maturo v
dveh delih, lahko popravlja negativno oceno predmeta, ki ga je opravljal v
prvem delu, ko opravlja drugi del poklicne mature.
Dveletni rok iz prvega odstavka tega člena
začne teči od zaključka opravljanja drugega dela poklicne mature.
65. člen
(izboljševanje)
Kandidat, ki je opravil poklicno maturo in
želi izboljšati oceno, ima še dve leti po opravljeni poklicni maturi pravico do
enkratnega ponovnega opravljanja izpita iz posameznih predmetov poklicne mature
na isti šoli. Za splošni uspeh pri poklicni maturi se upošteva boljša ocena.
Kandidat, ki v skladu z zakonom opravlja
poklicno maturo v dveh delih, lahko izboljšuje oceno predmeta, ki ga je
opravljal v prvem delu, ko opravlja drugi del poklicne mature.
Dveletni rok iz prvega odstavka tega člena
začne teči od zaključka opravljanja drugega dela poklicne mature.
66. člen
(trajnost doseženega uspeha pri četrtem
predmetu poklicne mature)
Končna ocena pri četrtem predmetu poklicne
mature je trajna.
Ne glede na prejšnji odstavek lahko
kandidat ponovno opravlja četrti predmet poklicne mature, če ponovno opravlja
poklicno maturo ali posamezni izpit. Pri tem se upoštevajo točke, dosežene na
tem izpitnem roku.
Podatke o dobljenem številu točk iz
prejšnjih odstavkov hrani šola, na kateri je kandidat opravljal četrti predmet
poklicne mature.
67. člen
(računske in druge očitne napake)
Računske in druge očitne napake pri
ocenjevanju in preračunavanju točk popravi šolska maturitetna komisija. O
popravku napake se sestavi poseben zapisnik, ki ga podpiše predsednik šolske
maturitetne komisije in o tem obvesti Državni izpitni center.
68. člen
(razlogi za novo oceno)
Novo oceno se kandidatu lahko določi:
-      
če so ugotovljene kršitve postopka ali druge okoliščine pri izvedbi
poklicne mature, ki bi lahko vplivale na oceno,
-      
če se njegov izdelek po tem, ko ga je oddal, izgubi ali uniči,
-      
če iz upravičenih razlogov ni opravljal izpita v celoti,
-      
v drugih primerih, ko tako odloči Državna komisija.
69. člen
(način določitve novih točk za pisni izpit
oziroma ustni izpit)
Kandidat, ki mu je potrebno določiti novo
število točk za manjkajočo, neocenjeno ali nepravilno ocenjeno eno ali več nalog
v izpitni poli ali pri ustnem izpitu, če te ne predstavljajo več kot 50%
vrednosti točk znotraj izpitne pole oziroma ustnega izpita, dobi enak odstotek
možnih točk pri tej(h) nalogah, kot ga je v povprečju dosegel pri drugih
nalogah iste izpitne pole oziroma ustnega izpita.
Kandidat, ki mu je potrebno določiti novo
število točk za manjkajoči, neocenjeni ali nepravilno ocenjeni del pisnega
izpita (izpitno polo), dobi pri tem delu izpita enak odstotek možnih točk kot
ga je dosegel pri drugem delu pisnega izpita, če je le-ta ovrednoten z vsaj 50%
vrednosti točk celotnega pisnega izpita.
Če kandidatu ni možno oceniti posameznega
dela izpita na podlagi prvega in drugega odstavka tega člena, se ta del izpita
oceni s povprečno oceno, ki jo je dosegel v zadnjem letu izobraževanja iz vseh
programskih enot, ki so podlaga za pripravo predmetnega izpitnega kataloga za
ta predmet.
Novo število točk se izračuna tako, da se
povprečna ocena deli s 5 in pomnoži s številom možnih točk za neocenjeni
oziroma nepravilno ocenjeni del izpita.
Oceno iz prvega, drugega in tretjega
odstavka tega člena določi šolska maturitetna komisija, ki mora z novo oceno,
razlogi za določitev le-te in utemeljitvijo seznaniti Državno komisijo pred
razglasitvijo rezultatov poklicne mature.
Če kandidatu ni mogoče določiti novega
števila točk v skladu s tem členom, Državna komisija sprejme poseben sklep o
določitvi nove ocene.
70. člen
(zamrznitev izpitnih rokov)
Kandidatu, ki se vzporedno izobražuje, in
kandidatu, ki iz utemeljenih razlogov še ni izkoristil vseh pravic, povezanih z
opravljanjem poklicne mature, lahko Državna komisija ob predložitvi ustreznih
dokazil izjemoma podaljša rok za opravljanje izpitov.
XIII. KRŠITVE MATURITETNIH PRAVIL
71. člen
(kršitve kandidatov)
Kršitve kandidatov pri izpitu so:
-      
vpisovanje neprimernih znakov ali neprimerne vsebine v izpitno polo,
-      
posedovanje pomožnega listka oziroma drugih nedovoljenih pripomočkov,
-      
oziranje, pogovarjanje oziroma sporazumevanje,
-      
prepisovanje ali dopustitev prepisovanja,
-      
uporaba pomožnega listka, elektronskih pripomočkov oziroma drugih
nedovoljenih pripomočkov,
-      
motenje poteka izpita,
-      
ponavljanje kršitev in njihovo stopnjevanje,
-      
predložitev dela drugega kandidata,
-      
posedovanje gradiva z oznako izpitne tajnosti,
-      
zamenjava identitete kandidata.
72. člen
(vrste ukrepov)
Za kršitve se kandidatom lahko izrečejo
naslednji ukrepi:
-      
opomin,
-      
prekinitev reševanja izpitne pole,
-      
prekinitev dela izpita,
-      
razveljavitev vseh opravljenih izpitov poklicne mature.
V primeru prekinitve se izpitna pola ali
del izpita oceni z nič točkami.
V primeru zamenjave identitete kandidata
ali posedovanja gradiva z oznako izpitne tajnosti se prekine potek izpita in
razveljavi vse opravljene izpite poklicne mature.
73. člen
(postopek izrekanja ukrepov)
Ukrepi se praviloma stopnjujejo.
Opomin izreče nadzorni učitelj oziroma
mentor, ostale ukrepe pa šolska maturitetna komisija.
V primeru ugotovljene kršitve nadzorni
učitelj oziroma mentor nemudoma obvesti predsednika šolske maturitetne
komisije, ki ugotovi dejansko stanje.
O ukrepu odloči šolska maturitetna komisija
takoj, sklep o tem pa kandidatu izda v 24 urah po ugotovitvi kršitve.
Zoper sklep šolske maturitetne komisije
lahko kandidat v treh dneh po prejemu sklepa vloži zahtevo za varstvo pravic. O
zahtevi odloči Komisija za varstvo pravic iz 80. člena Zakona o poklicnem in
strokovnem izobraževanju (Uradni list RS, št. 79/06) v 30 dneh po prejemu
zahteve.
Če nadzorni učitelj oziroma mentor prekine
izpit, naroči kandidatu, da zapusti prostor, v katerem poteka izpit, tako da ne
moti izvajanja izpita.
Šolska maturitetna komisija o vseh ukrepih
obvesti Državno komisijo.
XIV. PRIZNAVANJE IZPITOV
74. člen
(priznavanje)
Kandidatu, ki je predhodno opravljal
katerikoli zaključek izobraževanja na isti ravni zahtevnosti, se pri pridobitvi
naziva srednje strokovne izobrazbe pri poklicni maturi prizna:
-      
prvi predmet skupnega dela poklicne mature, če je predhodno opravil
slovenščino, na narodno mešanem območju, kjer živi italijanska narodna skupnost
pa italijanščino oziroma na narodno mešanem območju, kjer živi madžarska
narodna skupnost, madžarščino ali slovenščino,
-      
tretji predmet izbirnega dela poklicne mature, če je predhodno opravil
matematiko ali tuji jezik ali drugi jezik na narodno mešanem območju.
Kandidatu iz prejšnjega odstavka se lahko
prizna tudi drugi in četrti predmet poklicne mature, če so vsebine enakovredne
v obsegu najmanj 70%.
Pri poklicni maturi se prizna tisti tuji
jezik, za katerega je določen izpitni katalog.
Če ocene ni možno priznati na podlagi
dokumenta o zaključku izobraževanja, se prizna ocena iz zaključnega letnika.
XV. VARSTVO PRAVIC KANDIDATOV
75. člen
(pritožba na postopek)
Če so bile pri opravljanju pisnega, ustnega
ali praktičnega dela izpita kršene določbe zakona ali tega pravilnika, ki se
nanašajo na postopek izvedbe, je dovoljena pritožba na šolsko maturitetno
komisijo naslednji dan po opravljanju pisnega, ustnega oziroma praktičnega dela
izpita.
Šolska maturitetna komisija odloči o
pritožbi v petih dneh od prejema pritožbe.
Če ugotovi, da je pritožba utemeljena, lahko
spremeni točke na podlagi dokumentacije ali imenuje tričlansko komisijo, ki
najkasneje v treh dneh ponovno oceni znanje kandidata.
Odločitev šolske maturitetne komisije je
dokončna.
76. člen
(vpogled v izpitno dokumentacijo)
Kandidat lahko v treh dneh po objavi
rezultatov zahteva, da mu šola omogoči vpogled v:
-      
izpitno dokumentacijo (izpitne pole, list za odgovore, ocenjevalni list,
točkovnik in navodila za ocenjevanje),
-      
način izračuna izpitne ocene.
Na podlagi vloge kandidata šola pripravi
razpored vpogledov v skladu s koledarjem poklicne mature in o tem obvesti
kandidata. Pri vpogledu je poleg kandidata lahko prisotna še ena oseba, ki
praviloma ni učitelj na šoli, kjer je kandidat opravljal poklicno maturo.
Šola za vpogled pripravi fotokopijo
dokumentacije iz prvega odstavka tega člena, ki jo po opravljenem vpogledu
uniči. O vpogledu se vodi zapisnik.
77. člen
(ugovor na oceno)
Kandidat lahko najkasneje naslednji dan po
vpogledu vloži na šolsko maturitetno komisijo obrazložen pisni ugovor na:
-      
oceno ali
-      
način izračuna izpitne ocene.
Šolska maturitetna komisija odloči o
ugovoru na način izračuna izpitne ocene na podlagi pregleda izpitne dokumentacije
v 15 dneh po prejemu vloge.
Šolska maturitetna komisija odloči o
ugovoru kandidata na oceno na podlagi mnenja komisije za ugovore, ki jo imenuje
predsednik šolske maturitetne komisije v 15 dneh po prejemu vloge.
Če je ugovor upravičen, se ocena popravi.
Odločitev šolske maturitetne komisije je
dokončna. Pri tem lahko prvotno oceno pri predmetu potrdi ali jo poviša v
skladu z doseženim številom odstotnih točk.
78. člen
(komisija za ugovore na oceno)
Komisijo za ugovore sestavljajo predsednik
in dva člana, pri čemer vsaj dva med njimi izpolnjujeta pogoje za učitelja tega
predmeta. Komisija pripravi mnenje soglasno, če to ni mogoče, o njem glasujejo.
Komisija preveri utemeljenost obrazloženega
pisnega ugovora kandidata na oceno na podlagi pregleda izpitne dokumentacije
ter preverjanja skladnosti ocenjevanja z navodili. Pri tem lahko na podlagi
utemeljenih razlogov predlaga tudi drugačno število točk ter za šolsko
maturitetno komisijo pripravi pisno mnenje.
XVI. POROČILO O POKLICNI MATURI
79. člen
(poročila)
Poročila o pripravi in izvedbi poklicne
mature (vmesno poročilo in letno poročilo o poklicni maturi) pripravijo šolske
maturitetne komisije, državne predmetne komisije in Državna komisija.
Metodologijo in rokovnik priprave poročil
sprejme Državna komisija.
Državna komisija pripravi vmesno poročilo v
sodelovanju z Državnim izpitnim centrom najkasneje do 1. decembra v koledarskem
letu in letno maturitetno poročilo o poklicni maturi do 31. maja v
naslednjem koledarskem letu.

Pravilnik o poklicni maturi (Uradni list RS,
št. 44/08)
vsebuje naslednje prehodne in končne določbe:
»XVII. PREHODNE IN KONČNE DOLOČBE
80. člen
(program
usposabljanja)
Ocenjevalci pisnih izdelkov morajo opraviti
program usposabljanja iz prvega odstavka 57. člena tega pravilnika najkasneje v
štirih letih po uveljavitvi tega pravilnika.
81. člen
(prenehanje
uporabe)
Z dnem začetka uporabe tega pravilnika
preneha veljati Pravilnik o poklicni maturi (Uradni list RS, št. 99/01 in
79/06).
82. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. marca 2009.«.

Pravilnik o spremembah in dopolnitvah
Pravilnika o poklicni maturi (Uradni list RS, št. 9/09) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. marca
2009.«.

Pravilnik o spremembah in dopolnitvah
Pravilnika o poklicni maturi (Uradni list RS, št. 40/11) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne za jesenski
izpitni rok 2011.«.