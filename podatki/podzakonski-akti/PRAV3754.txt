1. člen
(vsebina pravilnika)
Ta pravilnik določa natančnejše pogoje za odbiro, ocenjevanje
in priznavanje čistopasemskega plemenskega goveda, pogoje za vpis
čistopasemskega plemenskega goveda v rodovniško knjigo in razdelitev rodovniške
knjige.
2. člen
(odbira, ocenjevanje in priznavanje)
Za odbiro, ocenjevanje in priznavanje čistopasemskega
plemenskega goveda morajo biti izpolnjeni naslednji pogoji: 
-       
označeno mora biti v skladu s predpisi, ki urejajo označevanje govedi; 
-       
mora imeti znano poreklo; 
-       
njihovi starši morajo izpolnjevati s selekcijskim programom določene
pogoje glede proizvodnih lastnosti in genetskih vrednosti; 
-       
zunanjost mora ustrezati lastnostim pasme ali populacije v skladu z
rejskim programom; 
-       
ne sme imeti prirojenih napak; 
-       
proizvodne lastnosti morajo biti v skladu z rejskim programom, s katerim
je določena tudi minimalna in maksimalna starost oziroma telesna masa ob
odbiri; 
-       
imeti mora ovrednoteno genetsko vrednost v skladu s selekcijskim
programom.
3. člen
(pogoji za vpis v glavni del rodovniške knjige)
Čistopasemsko plemensko govedo mora za vpis v glavni del
rodovniške knjige za določeno pasmo izpolnjevati naslednje pogoje: 
-       
izvirati mora od staršev in starih staršev vpisanih v rodovniško knjigo
iste pasme (popolno poreklo); 
-       
označeno mora biti v skladu s predpisom, ki ureja identifikacijo in
registracijo govedi, in v skladu z rejskim programom; 
-       
njeno poreklo mora biti v skladu s predpisom, ki ureja poreklo za
čistopasemsko plemensko govedo.
4. člen
(pogoji za vpis v razdelke glavnega dela rodovniške knjige)
Glavni del rodovniške knjige je lahko razdeljen v več
razdelkov. Z rejskim programom morajo biti določeni pogoji za vpis govedi v
posamezne razdelke glavnega dela rodovniške knjige. Samo čistopasemsko
plemensko govedo, ki izpolnjuje pogoje iz prejšnjega člena, se v skladu s temi
pogoji vpiše v enega od razdelkov glavnega dela rodovniške knjige.
5. člen
(pogoji za vpis ženskih živali v razdelke dodatnega dela
rodovniške knjige)
(1) Priznana rejska organizacija, ki vodi rodovniško knjigo,
lahko odloči, da se ženske živali, ki ne izpolnjujejo predpisanih pogojev za
vpis v glavni del rodovniške knjige po 3. členu tega pravilnika, vpišejo v
razdelke dodatnega dela rodovniške knjige, če izpolnjujejo naslednje pogoje: 
-       
ob rojstvu morajo biti označene v skladu s predpisom, ki ureja
identifikacijo in registracijo goveda; 
-       
po oceni zunanjosti morajo ustrezati osnovnim značilnostim pasme; 
-       
njihove proizvodne lastnosti morajo presegati minimalne vrednosti za
lastnosti, ki so določene z rejskim programom. 
(2) Ne glede na določbe iz druge in tretje alinee prejšnjega
odstavka se lahko žensko žival, ki pripada določeni pasmi, vpiše v razdelke
dodatnega dela rodovniške knjige tudi, če njen izvor ni znan ali če je žival
rezultat programa križanja, ki ga je odobrila priznana rejska organizacija.
Takšen vpis je dovoljen le, če tako določa rejski program.
6. člen
(vpis ženske živali v glavni del rodovniške knjige)
Ženska žival, katere mati in materina mati sta vpisani v
razdelek dodatnega dela rodovniške knjige v skladu s prvim odstavkom prejšnjega
člena in katere oče in oba stara očeta sta vpisana v glavni del rodovniške
knjige v skladu s 3. členom tega pravilnika, se šteje za čistopasemsko žensko
žival in se vpiše v glavni del rodovniške knjige, kot je določeno v 3. členu
tega pravilnika.
7. člen
(vpis čistopasemskega goveda iz druge države članice
Evropske unije)
Kadar ima glavni del rodovniške knjige več razdelkov, se
čistopasemsko plemensko govedo iz druge države članice Evropske unije vpiše v
razdelek, za katerega izpolnjuje s tem pravilnikom predpisane pogoje za vpis.
8. člen
(vpis v rodovniško knjigo za čistopasemsko plemensko govedo)
Priznana rejska organizacija lahko vpiše čistopasemsko
plemensko govedo v rodovniško knjigo, če so izpolnjeni pogoji, določeni: 
-       
z rejskim programom, 
-       
s predpisom, ki ureja zootehniške standarde za čistopasemsko plemensko
govedo in 
-       
s tem pravilnikom.
9. člen
(končna določba)
Ta pravilnik začne veljati 19. decembra 2003, določba 7.
člena tega pravilnika pa se začne uporabljati z dnem pristopa Republike
Slovenije k Evropski uniji.
Št. 321-06-167/2003
Ljubljana, dne 23. septembra 2003.
EVA 2001-2311-0056
mag. Franci But l. r.
Minister
za kmetijstvo, gozdarstvo in prehrano
* Ta pravilnik vsebinsko povzema Odločbo Komisije 84/419/EGS,
UL L 237