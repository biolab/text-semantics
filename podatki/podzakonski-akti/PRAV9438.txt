I. SPLOŠNE DOLOČBE
1. člen
(področje urejanja)
Ta pravilnik določa sistem za sprejem, shranjevanje in sledljivost
zdravil ter pogoje, ki jih morajo za izvajanje tretjega odstavka 73. člena
Zakona o zdravilih (Uradni list RS, št. 31/06 in 45/08) izpolnjevati
zdravstveni zavodi oziroma pravne in fizične osebe, ki imajo dovoljenje
pristojnega organa za opravljanje zdravstvene dejavnosti, glede prostorov in
opreme, ter glede odgovorne osebe za sprejem, shranjevanje in vodenje dokumentacije
o zdravilih (vključno s posredovanjem podatkov o porabi zdravil), in postopek
preverjanja izpolnjevanja pogojev, da smejo za opravljanje svoje zdravstvene
dejavnosti kupovati oziroma pridobiti zdravila neposredno od veletrgovcev z
zdravili.
2. člen
(pogoji)
Zdravstveni zavodi oziroma pravne in fizične osebe, ki imajo
dovoljenje pristojnega organa za opravljanje zdravstvene dejavnosti (v
nadaljnjem besedilu: zdravstveni zavod), in ki za opravljanje svoje zdravstvene
dejavnosti kupujejo oziroma pridobivajo zdravila od veletrgovcev z zdravili,
morajo vzpostaviti:
-       
sistem za sprejem zdravil;
-       
sistem za shranjevanje zdravil;
-       
sistem vodenja dokumentacije o zdravilih, ki zagotavlja njihovo
sledljivost.
3. člen
(odgovorna oseba)
(1) Zdravstveni zavodi, ki za opravljanje svoje zdravstvene dejavnosti
kupujejo oziroma pridobivajo zdravila od veletrgovcev z zdravili, morajo imeti
odgovorno osebo, ki je imetnik diplome, spričevala ali druge univerzitetne ali
enakovredne izobrazbe iz farmacije in opravlja naslednja strokovna dela in je
zanje odgovorna:
-       
sprejem zdravil;
-       
shranjevanje zdravil;
-       
vodenje dokumentacije o zdravilih, ki zagotavlja njihovo sledljivost,
vključno s posredovanjem podatkov o porabljenih zdravilih.
(2) Zdravstveni zavodi iz prejšnjega odstavka lahko sklenejo pogodbo
s pravno oziroma fizično osebo, ki opravlja lekarniško dejavnost (v nadaljnjem
besedilu: lekarna), ki zagotovi odgovorno osebo za opravljanje nalog iz
prejšnjega odstavka. V pogodbi med zdravstvenim zavodom in lekarno mora biti
imenovana odgovorna oseba, ki ji bo lekarna omogočala izvajanje dogovorjene
naloge. Odgovorna oseba s pogodbo prevzame odgovornost za strokovnost svojega
dela.
(3) Zdravstveni zavodi iz prvega odstavka tega člena imajo
lahko odgovorno osebo redno zaposleno ali pa imajo z njo sklenjeno podjemno
pogodbo.
(4) Pogodbena zavezanost odgovorne osebe mora ustrezati obsegu
poslovanja zdravstvenega zavoda iz prvega odstavka tega člena z zdravili.
II. POGOJI
4. člen
(pogoji shranjevanja zdravil)
(1) V postopku sprejema in shranjevanja zdravil mora zdravstveni
zavod vzdrževati pogoje shranjevanja zdravil, ki jih predpišejo njihovi
izdelovalci, in v ta namen zagotoviti ustrezne prostore in opremo.
(2) Če pogoji shranjevanja zdravila niso navedeni na ovojnini
oziroma v navodilu za uporabo zdravila, se zdravilo shranjuje pri temperaturi
do 30 °C, pri čemer temperatura praviloma ne sme biti nižja od 15 °C oziroma se
zdravil ne sme shranjevati v hladilniku ali jih zamrzovati.
(3) Zdravila, ki zahtevajo posebne pogoje shranjevanja (hladna
veriga), se lahko hranijo v naslednjih temperaturnih območjih:
-       
pod –15 °C (shranjevanje v zamrzovalniku),
-       
od 2 do 8 °C (shranjevanje v hladilniku),
-       
od 8 do 15 °C (shranjevanje na hladnem).
(4) Zdravila, ki zahtevajo poseben režim shranjevanja (npr.
prepovedane droge skupine II in III, vnetljive in nevarne snovi, medicinski
plini, radiofarmacevtski izdelki, citostatiki in rastlinske snovi), se
shranjujejo v skladu s predpisi, ki urejajo navedena področja.
(5) Zdravila je treba shranjevati ločeno od drugih izdelkov.
5. člen
(prostori)
(1) Zdravstveni zavodi, ki za opravljanje svoje zdravstvene dejavnosti
kupujejo oziroma pridobivajo zdravila od veletrgovcev z zdravili, morajo imeti:
-       
prostor za sprejem zdravil;
-       
prostor za shranjevanje zdravil;
-       
prostor za opravljanje strokovno‑administrativnih
del;
-       
prostor za zbiranje odpadnih zdravil in stične ovojnine porabljenih
zdravil, ki se ne smejo zbirati skupaj z ostalimi komunalnimi odpadki;
-       
prostor za zbiranje zdravil neustrezne kakovosti.
(2) Prostori iz prejšnjega odstavka so lahko v skupnem prostoru,
vendar morajo biti med sabo ustrezno ločeni.
(3) Prostori za sprejem, shranjevanje in opravljanje
strokovno‑administrativnih del ter
oprema morajo zagotavljati kakovostno delo v skladu z dobro distribucijsko
prakso.
(4) Skupna površina prostorov iz prejšnjega odstavka mora
ustrezati vrsti in obsegu zdravstvene dejavnosti, za opravljanje katere
zdravstveni zavod zdravila uporablja.
(5) Prostori morajo biti čisti in taki, da omogočajo ustrezno
čiščenje ter opremljeni tako, da zagotavljajo ustrezne pogoje temperature,
svetlobe in vlage ter da ni možno poškodovanje ovojnine, onesnaženje z
mikroorganizmi in navzkrižno onečiščenje.
(6) Temperaturo in vlago je v prostorih za shranjevanje zdravil
treba redno spremljati, dokumentirati in kontrolirati.
(7) Kadar se zahtevajo specifični pogoji temperature in vlage,
morajo biti prostori opremljeni z ustreznimi merilniki, ki so ustrezno
kalibrirani in omogočajo nadzor predpisanih pogojev v celotnem prostoru
shranjevanja zdravil.
(8) Nepooblaščenim osebam mora biti onemogočen dostop do
prostorov, kjer so shranjena zdravila.
6. člen
(oprema)
Oprema prostorov za sprejem in shranjevanje zdravil mora
zagotavljati primerno shranjevanje zdravil in spremljanje pogojev shranjevanja.
Oprema mora biti redno vzdrževana in kvalificirana (na primer merilci
temperature morajo biti ustrezno kalibrirani, hladilne naprave ustrezno
kvalificirane).
7. člen
(strokovna literatura in predpisi)
Zdravstveni zavodi, ki za opravljanje svoje zdravstvene dejavnosti
kupujejo oziroma pridobivajo zdravila od veletrgovcev z zdravili, morajo imeti
strokovno literaturo o teh zdravilih ter izvajati predpise s področja
zdravstvene dejavnosti in zdravil.
8. člen
(vodenje dokumentacije)
(1) Odgovorna oseba iz 3. člena tega pravilnika mora voditi
dokumentacijo, ki obsega:
-       
pisna navodila o postopkih za sprejem, shranjevanje, sledljivost zdravil
in odstranjevanje odpadnih zdravil;
-       
evidenco o sprejemu zdravil;
-       
evidenco o shranjevanju zdravil in pogojih shranjevanja zdravil;
-       
evidenco o porabi zdravil, vključno s posredovanjem podatkov prek
avtomatske obdelave podatkov;
-       
evidenco o odpadnih zdravilih;
-       
evidenco in dokumentacijo o vzdrževanju opreme;
-       
dokumentacijo o kvalifikaciji opreme, potrebne za sprejem in
shranjevanje zdravil za zagotavljanje sistema hladne verige.
(2) Za zdravila, ki vsebujejo psihotropne in narkotične snovi,
in se razvrščajo med prepovedane droge skupine II, IIIa in IIIc, je treba
voditi posebne evidence v skladu s predpisi o prepovedanih drogah ter predpisi
o razvrščanju, predpisovanju in izdajanju zdravil.
(3) Evidence iz prvega odstavka tega člena je treba hraniti vsaj
tri leta, evidence iz prejšnjega odstavka pa vsaj pet let.
(4) Podatke, ki zagotavljajo celotno sledljivost cepiv,
zdravstveni zavodi posredujejo neposredno Inštitutu za varovanje zdravja
Republike Slovenije.
III. POSTOPEK PREVERJANJA IZPOLNJEVANJA POGOJEV ZA SPREJEM,
SHRANJEVANJE IN SLEDLJIVOST ZDRAVIL
9. člen
(začetek postopka)
Postopek preverjanja izpolnjevanja pogojev za sprejem, shranjevanje
in sledljivost zdravil se začne z vlogo zdravstvenega zavoda, ki za opravljanje
svoje zdravstvene dejavnosti namerava kupovati oziroma pridobivati zdravila
neposredno od veletrgovcev z zdravili. Vlogo je treba vložiti pri Ministrstvu za
zdravje v pisni ali elektronski obliki.
10. člen
(vsebina vloge)
Vloga iz prejšnjega člena mora vsebovati:
-       
podatke o predlagatelju (ime oziroma naziv, pravno‑organizacijska oblika, naslov, ime
zakonitega zastopnika);
-       
kratek opis zdravstvene dejavnosti;
-       
podatke o odgovorni osebi (ime in priimek, izobrazba) in dokazila o
izobrazbi;
-       
kopijo pogodbe, sklenjene z odgovorno osebo oziroma njenim delodajalcem;
-       
navedbo skupin zdravil, ki jih namerava kupovati oziroma pridobivati
neposredno pri veletrgovcih z zdravili, glede na pogoje in režim shranjevanja;
-       
skico in opis prostora, namenjenega za sprejem in shranjevanje zdravil;
-       
dokazila o razpolaganju z opremo in tehnične podatke o opremi, namenjeni
shranjevanju zdravil;
-       
potrdilo o plačani pristojbini za stroške postopka in upravni taksi za
vlogo in izdajo dovoljenja.
11. člen
(vodenje postopka)
(1) Ministrstvo za zdravje v 30 dneh preveri popolnost vloge.
Če je vloga nepopolna, predlagatelja pisno pozove na dopolnitev vloge in mu za
to določi rok.
(2) Če predlagatelj vloge ne dopolni v roku iz prejšnjega odstavka,
se vloga s sklepom zavrže.
(3) Po prejemu popolne vloge, Ministrstvo za zdravje imenuje dvočlansko
komisijo za preverjanje izpolnjevanja pogojev. Najmanj en član komisije mora
imeti univerzitetno izobrazbo farmacevtske smeri.
(4) O poteku preverjanja pogojev se vodi zapisnik, ki ga podpišejo
vsi člani komisije in predlagatelj postopka. Komisija poda pisno mnenje o
izpolnjevanju pogojev v 15‑tih
dneh od preverjanja izpolnjevanja pogojev.
12. člen
(odločba)
(1) Ministrstvo za zdravje o vlogi iz 9. člena tega
pravilnika odloči v 60 dneh po prejemu popolne vloge.
(2) Na podlagi pozitivnega mnenja komisije iz prejšnjega člena
izda Ministrstvo za zdravje dovoljenje, da predlagatelj lahko kupuje oziroma
pridobiva zdravila neposredno od veletrgovca z zdravili. Če je mnenje komisije
iz prejšnjega člena negativno, izda Ministrstvo za zdravje odločbo o zavrnitvi
zahtevka.
IV. KONČNA DOLOČBA
13. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.
Št. 715-0002/2009
Ljubljana, dne 21. septembra 2009
EVA 2008-2711-0152
Borut Miklavčič l.r.
Minister
za zdravje