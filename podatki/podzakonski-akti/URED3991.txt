1. člen
(namen uredbe)
Ta uredba določa postopke ministrstev in vladnih služb (v
nadaljnjem besedilu: ministrstva) ter gospodarskih družb, zavodov in drugih
organizacij pri načrtovanju in izvajanju sodelovanja civilnih funkcionalnih
strokovnjakov s področja javne uprave (v nadaljnjem besedilu: civilnih
strokovnjakov) ter civilnih logističnih in drugih zmogljivosti (v nadaljnjem
besedilu: civilnih zmogljivosti) v mednarodnih operacijah in misijah,
večnacionalnih pobudah, organih mednarodnih organizacij ter pri izvajanju
drugih obveznosti, sprejetih v mednarodnih organizacijah ali z mednarodnimi
pogodbami na obrambnem področju (v nadaljnjem besedilu: mednarodne operacije).
2. člen
(naloge civilnih strokovnjakov v mednarodnih operacijah)
Naloge, ki jih v skladu z mandatom mednarodne operacije
opravljajo civilni strokovnjaki, so zlasti:
-       
svetovanje in zagotavljanje strokovne pomoči pristojnemu poveljniku ali
drugi pooblaščeni osebi;
-       
svetovanje in zagotavljanje strokovne pomoči pristojnim državnim organom
na območju delovanja;
-       
spremljanje razmer na območju delovanja ter priprava analiz, ocen in
poročil s področja delovanja;
-       
pomoč pri izgradnji in krepitvi obrambnih zmogljivosti;
-       
priprava in izvajanje projektov civilno-vojaškega sodelovanja;
-       
sodelovanje z gospodarskimi družbami, zavodi in drugimi organizacijami
ter nevladnimi organizacijami iz Republike Slovenije in pripravljanje pobud ter
informacij o možnih gospodarskih, humanitarnih in drugih projektih s slovensko
udeležbo;
-       
usklajevanje aktivnosti in nalog s pooblaščenimi predstavniki v
mednarodnih operacijah;
-       
izvajanje drugih nalog, vezanih na strokovno delovno področje, skladno z
odločitvami in navodili pristojnega poveljnika ali druge pooblaščene osebe v
mednarodnih operacijah in Ministrstva za obrambo.
3. člen
(odločitev o sodelovanju v mednarodni operaciji)
(1) Vlada Republike Slovenije (v nadaljnjem besedilu: vlada)
v skladu z Zakonom o obrambi odloča na predlog ministra za obrambo o
sodelovanju civilnih strokovnjakov in civilnih zmogljivosti v mednarodnih
operacijah kot sestavnem delu izvajanja obveznosti, sprejetih v mednarodnih
organizacijah ali z mednarodnimi pogodbami na obrambnem področju. 
(2) Udeležba civilnih strokovnjakov in civilnih zmogljivosti
v mednarodni operaciji se izvaja v civilno vojaških skupinah v okviru
kontingenta Slovenske vojske ali poveljstev in drugih organov Nata, Evropske
unije, Organizacije združenih narodov ali drugih mednarodnih organizacij. 
(3) Na podlagi izkazanih potreb lahko zagotavljajo v
mednarodni operaciji ministrstva, gospodarske družbe, zavodi in druge
organizacije iz Republike Slovenije civilne logistične in druge zmogljivosti,
pri čemer Ministrstvo za obrambo lahko pomaga pri pripravi in izvajanju
vključevanja civilnih zmogljivosti v mednarodno operacijo. 
(4) V odločitvi iz prvega odstavka tega člena se določi
zlasti namen, naloge in morebitne nacionalne omejitve ter obseg in trajanje
sodelovanja civilnih strokovnjakov ali civilnih zmogljivosti v mednarodni
operaciji ter naloge ministrstev pri pripravi in izvedbi sodelovanja v
mednarodni operaciji.
4. člen
(projekti civilno vojaškega sodelovanja)
(1) Za umiritev razmer na kriznem območju ter vzpostavljanje
stabilnejšega in varnejšega okolja za uresničevanje mandata mednarodne
operacije se izvajajo projekti civilno vojaškega sodelovanja, ki obsegajo
zlasti vzpostavitev delovanja organov političnega sistema, delovanja javnih
služb in drugih dejavnosti splošnega pomena. 
(2) Za projekte civilno vojaškega sodelovanja se izdela
dokumentacija v skladu s postopki civilno vojaškega sodelovanja v Nato,
Evropski uniji, Organizaciji združenih narodov oziroma drugi mednarodni
organizaciji. Odločitev vlade o sodelovanju civilnih strokovnjakov v mednarodni
operaciji obsega tudi določitev projektov civilno vojaškega sodelovanja ter
sredstev za njihovo izvedbo. 
(3) Civilni strokovnjaki o izvedbi projektov civilno
vojaškega sodelovanja poročajo Ministrstvu za obrambo.
5. člen
(evidentiranje kandidatov za civilne strokovnjake)
(1) Ministrstvo za obrambo zbira kandidate, ki bodo kot
civilni strokovnjaki napoteni v mednarodne operacije (v nadaljnjem besedilu:
kandidat), na podlagi razpisa ali poziva drugim ministrstvom ter vodi v skladu
z Zakonom o obrambi evidenco kandidatov na podlagi prejetih predlogov
ministrstev oziroma prijav kandidatov. 
(2) Kandidate evidentirajo ministrstva na podlagi njihove
prostovoljne odločitve oziroma Ministrstvo za obrambo na podlagi prijav
kandidatov na razpis. H kandidaturam kandidatov iz ministrstev, ki se prijavijo
na razpis Ministrstva za obrambo, morajo dati soglasje predstojniki teh
ministrstev. 
(3) Ministrstvo za obrambo lahko v evidenco iz prvega
odstavka tega člena uvrsti tudi kandidate na podlagi njihovega soglasja, ki jih
pridobi iz gospodarskih družb, zavodov in drugih organizacij.
6. člen
(izbira kandidatov)
(1) Pri izbiri kandidatov se upoštevajo poleg pogojev,
predpisanih za poklicno delo na obrambnem področju, še posebni pogoji za
opravljanje dela civilnih strokovnjakov, zlasti zahtevana izobrazba, delovne
izkušnje, dostop do tajnih podatkov, starost, zdravstvena sposobnost, znanje
tujih jezikov ter drugi pogoji, ki jih morajo izpolnjevati kandidati. 
(2) Posebne pogoje iz prejšnjega odstavka določi minister za
obrambo. 
(3) Kandidati so dolžni ob prijavi podpisati izjavo o
uvrstitvi v evidenco kandidatov za napotitev v mednarodne operacije za dobo
najmanj petih let od dneva, ko so podpisali izjavo, razen če kandidat ni izbran
samo za določeno mirovno operacijo. Ob predčasnem preklicu izjave zaradi
razlogov na strani kandidata, je ta dolžan Ministrstvu za obrambo povrniti
sorazmeren del stroškov usposabljanja v tridesetih dneh po predčasnem preklicu
izjave.
7. člen
(usposabljanje kandidatov in dolžnosti delodajalcev)
(1) V mednarodno operacijo se lahko napoti kandidate, ki so
opravili usposabljanje po programih, ki jih določi minister za obrambo.
Ministrstvo za obrambo krije stroške izvajanja teh programov. 
(2) Ministrstva ter gospodarske družbe, zavodi in druge
organizacije morajo kandidatom omogočiti udeležbo na usposabljanju iz
prejšnjega odstavka v skladu z zakonom, kot v primerih, ko je zaposleni
poklican k opravljanju obrambnih nalog s pozivom pristojnega organa. 
(3) Udeležba javnega uslužbenca na usposabljanju iz prvega
odstavka tega člena se šteje za opravljanje drugega dela v interesu delodajalca,
če je ministrstvo predlagalo ali dalo soglasje za evidentiranje kandidata v
skladu s to uredbo. Ministrstva krijejo stroške plač in druge stroške, ki
izhajajo iz delovnega razmerja svojih kandidatov v času trajanja usposabljanja.
Te stroške gospodarskim družbam, zavodom in drugim organizacijam povrne
Ministrstvo za obrambo v skladu s predpisi o pogodbenem opravljanju vojaške
službe v rezervni sestavi Slovenske vojske.
8. člen
(spremembe kadrovskega načrta)
(1) V skladu z odločitvijo vlade o napotitvi civilnih
strokovnjakov v mednarodno operacijo predlaga minister za obrambo spremembo
kadrovskega načrta Ministrstva za obrambo v delu, ki se nanaša na določitev
dodatnega števila dovoljenih zaposlitev za posebne namene, ki jih dodeljuje
vlada med proračunskim letom. 
(2) Kadrovski načrt Ministrstva za obrambo in skupni
kadrovski načrt je treba uskladiti ter sprejeti praviloma 90 dni pred
napotitvijo kandidatov na mednarodno operacijo oziroma najkasneje ob sprejemu
odločitve o napotitvi civilnih strokovnjakov v mednarodno operacijo.
9. člen
(sistemizacija delovnih mest)
(1) Delovna mesta civilnih strokovnjakov se glede na vrsto
nalog v mednarodni operaciji določijo v sistemizaciji organizacijske enote
Ministrstva za obrambo, pristojne za obrambne zadeve. 
(2) Ministrstvo lahko za opravljanje del in nalog, ki jih je
opravljal civilni strokovnjak, ki je napoten na mednarodno operacijo, zaposli
za določen čas drugega javnega uslužbenca, ki bo nadomeščal začasno odsotnega
javnega uslužbenca v skladu z zakonom, ki ureja položaj javnih uslužbencev. 
(3) Med napotitvijo v mednarodno operacijo civilnemu
strokovnjaku, ki je javni uslužbenec, teče napredovalno obdobje.
10. člen
(izbira in zaposlitev civilnih strokovnjakov)
(1) Ministrstvo za obrambo izvede izbiro kandidatov za
udeležbo v mednarodni operaciji praviloma pred sprejemom spremembe kadrovskega
načrta ter o izbiri obvesti njihove delodajalce. 
(2) Ministrstvo za obrambo uskladi udeležbo civilnih
strokovnjakov v mednarodnih operacijah z njihovimi delodajalci ter organizira
opravljanje zdravstvenih pregledov in cepljenj ter pridobitev dovoljenj za
dostop do tajnih podatkov kandidatom pred sklenitvijo pogodb o zaposlitvi. 
(3) Civilni strokovnjaki sklenejo z Ministrstvom za obrambo
pogodbe o zaposlitvi praviloma za čas trajanja mednarodne operacije. 
(4) Obdobje napotitve se določi s pogodbo o zaposlitvi in
lahko traja največ tri leta. Napotena oseba lahko ponovno kandidira za
napotitev v isto ali drugo mednarodno operacijo po postopku in na način,
določen s to uredbo.
(5) Ne glede na prejšnji odstavek se lahko s pogodbo o
zaposlitvi določi tudi daljše obdobje napotitve, če tako določa razpis
mednarodne organizacije.
(6) Za civilne strokovnjake, ki so v evidenci kandidatov za
napotitev v mednarodne operacije, se lahko izvedejo vsi postopki, predpisani s
to uredbo, razen sklenitve pogodbe o zaposlitvi z Ministrstvom za obrambo.
11. člen
(pravice in obveznosti civilnih strokovnjakov v času
sklenitve pogodbe)
(1) Pravice, obveznosti in odgovornosti civilnih
strokovnjakov se podrobno določijo v pogodbi o zaposlitvi v Ministrstvu za
obrambo za udeležbo v mednarodni operaciji. 
(2) Kot prvi dan opravljanja nalog v mednarodni operaciji se
šteje dan odhoda v državo, v kateri se bodo opravljale naloge, kot zadnji dan
opravljanja nalog pa dan, ko se napotena oseba vrne v Republiko Slovenijo. 
(3) Za določitev plače in drugih prejemkov civilnih
strokovnjakov se uporabljajo predpisi o plačah in drugih prejemkih javnih
uslužbencev za delo v tujini, pri čemer se upošteva primerljivost nazivov
uradnikov in činov v Slovenski vojski, in sicer polkovnik – podsekretar,
podpolkovnik – višji svetovalec I, major – višji svetovalec II, stotnik –
svetovalec I in nadporočnik – svetovalec II. 
(4) Za pravice, obveznosti in odgovornosti civilnih
strokovnjakov v času dela po pogodbi iz prvega odstavka tega člena v mednarodni
operaciji se smiselno uporabljajo predpisi, ki urejajo opravljanje vojaške
službe izven države, razen nošenja uniforme, oborožitve in podrejanja vojaški
disciplini. Stroške nezgodnega zavarovanja civilnih strokovnjakov v času
udeležbe v mednarodni operaciji krije Ministrstvo za obrambo. 
(5) Civilni strokovnjaki so disciplinsko, odškodninsko in
kazensko odgovorni kot javni uslužbenci v skladu s pravnim redom Republike
Slovenije, če z mednarodno pogodbo ni določeno drugače. 
(6) Civilnim strokovnjakom se med delom v mednarodni
operaciji zagotovi predpisane oznake za delo in razpoznavne značke.
12. člen
(delovanje v mednarodni operaciji)
(1) Med delom v mednarodni operaciji so civilni strokovnjaki
odgovorni poveljniku pristojnega organa za civilno vojaško sodelovanje oziroma
drugi osebi, pooblaščeni v mednarodni operaciji za njihovo vodenje 
(2) Ministrstvo za obrambo po potrebi organizira strokovno
pomoč in podporo civilnim strokovnjakom, ki delujejo v mednarodni operaciji. 
(3) Ministrstva so dolžna na zahtevo Ministrstva za obrambo
pripravljati in posredovati strokovne analize, informacije in druga gradiva iz
svoje pristojnosti za delo civilnih strokovnjakov v mednarodni operaciji, če
jih ni možno pripraviti na območju izvajanja mednarodne operacije, in so
potrebna za izvajanje mandata mednarodne operacije oziroma nalog civilnih
strokovnjakov, razen če ni z zakonom določeno drugače. Ministrstva so v skladu
s tem odstavkom dolžna zagotoviti tudi drugo potrebno pomoč iz svoje
pristojnosti za delo civilnih strokovnjakov.
13. člen
(delovna obleka in oprema)
Delovne obleke, osebno in delovno opremo ter sredstva, ki so
prilagojena za delo na območjih izvajanja mednarodne operacije, civilnim
strokovnjakom zagotavlja Ministrstvo za obrambo.
14. člen
(gospodarski, humanitarni projekti)
(1) Ministrstvo za obrambo seznanja gospodarska interesna
združenja, gospodarske družbe, zavode in druge organizacije ter nevladne
organizacije s pobudami in informacijami o možnih gospodarskih, humanitarnih in
drugih projektih na območju mednarodne operacije. 
(2) Ministrstvo za obrambo in civilni strokovnjaki pomagajo
organizacijam iz prejšnjega odstavka pri vzpostavljanju stikov s predstavniki
mednarodnih organizacij in lokalnih oblasti na območju mednarodne operacije. 
(3) Poveljnik slovenskega kontingenta lahko v skladu z
mandatom ter razpoložljivimi zmogljivostmi na pobudo civilnih strokovnjakov
zagotovi logistično ali drugo pomoč pri izvajanju humanitarnih projektov na
območju mednarodne operacije.

Uredba o sodelovanju civilnih strokovnjakov in
zmogljivosti v mednarodnih operacijah na obrambnem področju (Uradni list RS,
št. 75/06) vsebuje naslednjo končno določbo:
»KONČNA DOLOČBA
15. člen
(uveljavitev uredbe)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
sodelovanju civilnih strokovnjakov in zmogljivosti v mednarodnih operacijah na
obrambnem področju (Uradni list RS, št. 51/16) vsebuje naslednjo končno določbo:
»KONČNA DOLOČBA 
5. člen 
Ta uredba začne veljati petnajsti dan po objavi v Uradnem
listu Republike Slovenije.«.