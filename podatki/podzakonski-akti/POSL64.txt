I. SPLOŠNE DOLOČBE
1. člen
S tem poslovnikom se ureja delo Sveta Zavoda za pokojninsko
in invalidsko zavarovanje Slovenije zlasti pa konstituiranje, pravice in
dolžnosti članov, sklicevanje, vodenje ter potek sej, sprejemanje odločitev,
vzdrževanje reda na sejah, pisanje zapisnikov in sklepov, postopek volitev,
imenovanj in razrešitev ter drugo.
Ta poslovnik se smiselno uporablja tudi za delo stalnih in
občasnih organov, ki jih imenuje Svet Zavoda.
O vprašanjih, ki niso urejena s tem poslovnikom, njihova
razrešitev pa je nujna za normalno delo Svet Zavoda, se člani sporazumejo na
seji Sveta Zavoda.
2. člen
Delo Sveta Zavoda je javno. Javnost se zagotovi skladno z
zakonom. Javnost se lahko omeji ali izključi, če tako sklene Svet Zavoda v
primeru, da je potrebno v skladu z zakonom zagotoviti tajnost podatkov oziroma
zadev, o katerih se razpravlja.
3. člen
Svet Zavoda opravlja svoje delo na sejah. Seje se sklicujejo
po programu in po potrebi.
II. KONSTITUIRANJE SVETA ZAVODA
1. Verifikacija članskih mandatov
4. člen
Na prvi seji Sveta Zavoda izmed članov izvoli mandatno –
verifikacijsko komisijo na predlog predsedujočega na seji.
Komisija ima predsednika in dva člana.
5. člen
Mandat imenovanih članov verificira Svet Zavoda na predlog
mandatno – verifikacijske komisije.
6. člen
Mandatno – verifikacijski komisiji se predloži skupno
poročilo volilne komisije Zavoda o opravljenih volitvah in imenovanjih članov
Sveta Zavoda, skupaj z vsemi poročili, zapisniki in ostalo dokumentacijo iz
postopka imenovanj in volitev, kot tudi vse pritožbe v zvezi z volitvami.
7. člen
Mandatno – verifikacijska komisija preizkusi po poročilu
volilne komisije Zavoda, volilnih spisih ter morebitnih pritožbah, pravilnost
volitev in predloži Svetu Zavoda poročilo.
8. člen
Svet Zavoda obravnava poročilo komisije kot celoto.
Če komisija ne oporeka nobenemu mandatu, glasuje Svet Zavoda
o poročilu kot celoti. Če pa komisija oporeka kateremu mandatu, glasuje Svet
Zavoda najprej v celoti o vseh nespornih mandatih, nato pa odloča o vsakem
spornem mandatu posebej.
Član katerega mandat je sporen, ne more glasovati o
verifikaciji svojega mandata.
9. člen
Predsedujoči iz 23. člena tega poslovnika na seji razglasi
izid glasovanja, ki ga Svet Zavoda potrdi z ugotovitvenim sklepom o
verifikaciji članskih mandatov.
2. Izvolitev predsednika in njegovega namestnika
10. člen
Kandidata za predsednika in njegovega namestnika lahko iz
sestave članov Sveta Zavoda predlagajo vsi člani Sveta Zavoda.
Pisni predlog mora biti obrazložen in mora vsebovati vse
potrebne podatke o kandidatih, ki morajo s kandidaturo soglašati.
Predlog se posreduje predsedujočemu na seji Sveta Zavoda.
Predlagatelj ali poročevalec predlagatelja ima na seji pravico obrazložiti
predlog tudi ustno.
11. člen
Volitve predsednika in namestnika so javne, če Svet Zavoda na
predlog vsaj petih članov ne odloči drugače.
Glasove šteje predsedujoči na seji. Pri tem mu po potrebi
pomaga sekretar Sveta Zavoda.
12. člen
V primeru tajnega glasovanja Svet Zavoda izvoli volilno
komisijo, ki jo sestavljajo predsednik in dva člana.
Člani glasujejo z glasovnicami tako, da obkrožijo številko
pred imenom kandidata, za katerega glasujejo.
Glasovnica, iz katere se ne da ugotoviti, kako je član
glasoval, ni veljavna.
Po štetju glasov volilna komisija sestavi zapisnik, ki je
sestavni del zapisnika seje Sveta Zavoda in poroča o izidu glasovanja
predsedujočemu na seji.
13. člen
Kandidat je izvoljen, če je zanj glasovala večina vseh članov
Sveta Zavoda.
Če je predlaganih več kandidatov, pa noben kandidat pri
glasovanju ni dobil potrebne večine, se opravi novo glasovanje. V drugi krog
glasovanja se uvrstita dva kandidata, ki sta dobila največje število glasov. Če
sta v prvem krogu glasovanja predlagana le dva kandidata, pa noben kandidat pri
glasovanju ni dobil potrebne večine, se v drugi krog glasovanja uvrsti kandidat
z največjim številom glasov.
Če je na prvem glasovanju dobilo dvoje ali več kandidatov
enako najvišje število glasov, se glasovanje o teh kandidatih ponovi.
Če kandidat pri glasovanju ni dobil potrebne večine iz prvega
odstavka tega člena, se ponovi kandidacijski postopek in postopek glasovanja na
podlagi novega predloga kandidature.
14. člen
Predsedujoči na seji razglasi izid glasovanja, ki ga Svet
Zavoda potrdi z ugotovitvenim sklepom.
Po razglasitvi prevzame vodenje seje izvoljeni predsednik.
III. PRAVICE IN DOLŽNOSTI ČLANOV SVETA ZAVODA
15. člen
Člani Sveta Zavoda uresničujejo pravice in dolžnosti v skladu
z ustavo, zakoni, statutom Zavoda in drugimi splošnimi akti.
16. člen
Člani Sveta Zavoda imajo pravico in dolžnost prisostvovati
sejam Sveta Zavoda, predlagati zadeve, ki naj se uvrstijo v predlog dnevnega
reda, razpravljati o predlaganem dnevnem redu, odločati o zadevah, ki so na
dnevnem redu ter opravljati druge naloge, za katere jih je zadolžil Svet Zavoda
oziroma druga delovna telesa Zavoda, skladno z določbami zakona, statuta in
drugimi splošnimi akti.
17. člen
Člani Sveta Zavoda imajo pravico postaviti Svetu Zavoda ter
generalnemu direktorju vprašanja, pobude in predloge, ki se nanašajo na njihovo
delo, delo Zavoda v zvezi z uresničevanjem sprejetih nalog in politike na
področju pokojninskega in invalidskega zavarovanja v Republiki Sloveniji ter vsa
druga vprašanja iz pristojnosti Sveta Zavoda.
18. člen
Na vsaki seji Sveta Zavoda mora biti predvidena posebna točka
dnevnega reda za predloge, pobude in vprašanja članov ter čas za njihovo
postavljanje in dajanje odgovorov nanje.
Na zastavljeno vprašanje se lahko odgovori na seji, če to ni
mogoče, pa pisno v roku največ 30 dni.
19. člen
Član Sveta Zavoda je dolžan varovati uradno tajnost. O tem,
katero gradivo velja za uradno tajnost, odloča predsednik Sveta Zavoda v skladu
s splošnim aktom Zavoda, gradivo pa mora biti kot tajno tudi označeno.
20. člen
Člani Sveta Zavoda imajo pod pogoji določenimi v splošnem
aktu Zavoda, pravico do sejnine, povračila potnih stroškov in povračila
nadomestila za izgubljeni zaslužek.
IV. DELO SVETA ZAVODA
1. Delo predsednika Sveta Zavoda
21. člen
Za nemoteno delo Sveta Zavoda skrbi predsednik Sveta Zavoda.
V ta namen:
-       
daje iniciativo za razpravljanje o določenih vprašanjih in predlaga
dnevni red seje,
-       
skrbi za pripravo sej Sveta Zavoda,
-       
sklicuje seje Sveta Zavoda in jih vodi,
-       
usklajuje delo Sveta Zavoda in njegovih delovnih teles,
-       
podpisuje splošne akte in druge sklepe, ki jih sprejema Svet Zavoda,
-       
skrbi za objavo splošnih aktov in drugih sklepov Sveta Zavoda,
-       
opravlja druge naloge, določene s statutom, poslovnikom ali drugimi
splošnimi akti Zavoda,
-       
izvršuje tudi druge naloge, ki so mu s sklepi Sveta Zavoda naložene
oziroma ima za njih pooblastilo Sveta Zavoda.
22. člen
Če je predsednik Sveta Zavoda odsoten ali zadržan, opravlja
njegove naloge njegov namestnik.
2. Priprave na sejo
23. člen
Prvo sejo Sveta Zavoda skliče dosedanji predsednik Sveta
Zavoda, ki sejo tudi otvori. V nadaljevanju do izvolitve novega predsednika
vodi prvo sejo Sveta Zavoda njegov najstarejši član.
24. člen
Seje Sveta Zavoda sklicuje predsednik Sveta Zavoda, v njegovi
odsotnosti pa namestnik predsednika Sveta Zavoda.
25. člen
Pred sejo Sveta Zavoda se članom pošlje pisno vabilo s
predlogom dnevnega reda ter z gradivom za sejo Sveta Zavoda.
Predlog dnevnega reda določi predsednik Sveta Zavoda ob
dogovoru z generalnim direktorjem.
Gradivo se pošlje članom Sveta Zavoda najmanj deset dni pred
sejo Sveta Zavoda.
V izjemnih primerih, ko to terjajo nepredvidene okoliščine
ali potrebe po takojšnjem sklicu seje, se lahko skliče Svet Zavoda v krajšem
roku po telefonu, s telegramom ali na drug ustrezen način.
V primerih iz prejšnjega odstavka lahko poteka seja tudi na
korespondenčni način. V tem primeru je Svet Zavoda dolžan tako sprejete sklepe
zapisniško potrditi na naslednji seji.
26. člen
Sejo Sveta Zavoda skliče predsednik Sveta Zavoda v skladu s
programom dela, na podlagi sklepa Sveta Zavoda, na pobudo najmanj pet članov
Sveta Zavoda, drugih delovnih teles Zavoda in generalnega direktorja Zavoda.
27. člen
Gradiva za sejo Sveta Zavoda predlaga Svetu Zavoda v obravnavo
in sprejem generalni direktor in služba Zavoda, člani Sveta Zavoda ter drugi
zunanji predlagatelji.
28. člen
K gradivu se na seji lahko poda kratek uvod. Uvodničarje
določi generalni direktor, lahko pa tudi predsednik Sveta Zavoda, kadar to
terja poseben interes.
Za gradiva, ki jih obravnava Svet Zavoda na pobudo drugih
zunanjih predlagateljev, določijo uvodničarje le-ti.
29. člen
Da bi lahko člani Sveta Zavoda uspešno opravili svoje naloge,
mora biti gradivo za Svet Zavoda strokovno ustrezno pripravljeno in
obrazloženo. Na koncu gradiva morajo biti podani tudi predlogi sklepov za
odločanje. Sklepi so lahko podani tudi v alternativnih oblikah.
Predsednik Sveta Zavoda ob ugotovitvi, da posamezno vprašanje
ni dovolj proučeno oziroma obrazloženo zahteva, da se gradivo ustrezno dopolni,
uskladi ali pa ne uvrsti v dnevni red.
30. člen
Predsednik Sveta Zavoda obvezno vabi na sejo Sveta Zavoda
predstavnike predlagateljev gradiv. Na seje Sveta Zavoda se lahko vabijo zlasti
še druge zainteresirane institucije s področja pokojninskega in invalidskega
zavarovanja, ki lahko z mnenji, pobudami, stališči in predlogi sodelujejo pri
njegovem delu.
Sejam Sveta Zavoda prisostvujejo vodilni in drugi delavci
Zavoda, ki jih glede na obravnavo problematike določi generalni direktor Zavoda
in so prejeli vabilo z gradivom.
O seji Sveta Zavoda se obvestijo tudi predstavniki medijev.
3. Potek seje
31. člen
Sejo Sveta Zavoda vodi predsednik Sveta Zavoda. Pri vodenju
seje sodelujeta generalni direktor in sekretar Sveta Zavoda. Če je predsednik
zadržan vodi sejo njegov namestnik. Če je tudi namestnik predsednika zadržan,
vodi sejo član Sveta Zavoda, ki ga določi Svet Zavoda.
Sekretar Sveta Zavoda je vodja službe za odnose z javnostmi.
32. člen
Na začetku seje ugotovi sekretar Sveta Zavoda sklepčnost in
odsotnost članov ter poda predsedujočemu poročilo.
Če Svet Zavoda ni sklepčen, se ponovno skliče v roku 7 dni.
33. člen
Predsednik pred prehodom na dnevni red lahko poda pojasnila v
zvezi z delom seje in o drugih predhodnih vprašanjih.
34. člen
Svet Zavoda sprejme dnevni red.
Vsi člani Sveta Zavoda ter generalni direktor lahko
predlagajo spremembo ali dopolnitev dnevnega reda.
35. člen
Na začetku seje člani obravnavajo in potrdijo zapisnik
prejšnje seje.
Sprejete pripombe se vnesejo v zapisnik.
36. člen
K posamezni točki dnevnega reda lahko poda uvodničar krajšo
obrazložitev in dodatna pojasnila.
Ko uvodničar konča z obrazložitvijo, predsednik Sveta Zavoda
odpre razpravo.
37. člen
V razpravi lahko sodelujejo člani Sveta Zavoda in vabljeni pripravljavci
gradiv ter predstavniki Službe Zavoda. Predsednik Sveta Zavoda daje besedo po
vrsti prijav.
38. člen
Član Sveta Zavoda, ki želi govoriti o kršitvi poslovnika ali
dnevnega reda, dobi besedo takoj, ko zaprosi zanjo.
Predsednik Sveta Zavoda je dolžan dati pojasnilo glede
kršitve poslovnika ali dnevnega reda. Če član Sveta Zavoda ni zadovoljen z
danim pojasnilom, o tem vprašanju odloči Svet Zavoda.
39. člen
Član Sveta Zavoda sme govoriti le o vprašanjih, oziroma
zadevah v okviru posamezne točke dnevnega reda.
Če se razpravljavec oddalji od vprašanja, ki ga obravnavajo,
ga predsednik opozori naj se drži dnevnega reda.
Če se razpravljavec opozorilu ne odzove, mu lahko predsednik
Sveta Zavoda odvzame besedo.
O morebitnem ugovoru razpravljavca odloča Svet Zavoda.
40. člen
Predsednik Sveta Zavoda skrbi, da razpravljavca nihče ne
ovira pri govoru.
41. člen
Predsednik Sveta Zavoda lahko časovno omeji razprave na pet
minut in število morebitnih replik na največ dve.
42. člen
Predsednik Sveta Zavoda sklene razpravo, ko ugotovi, da za
razpravo ni več razpravljajočih.
Svet Zavoda lahko na predlog predsednika ali posameznega
člana sklene, da se razprava o posameznem vprašanju iz dnevnega reda konča tudi
prej, preden o tem govorijo vsi prijavljeni člani, če je vprašanje dovolj
razčiščeno, da lahko o njem odločajo.
43. člen
Svet Zavoda lahko razpravo o posameznem vprašanju prekine, če
se pokaže, da je za odločanje o stvari treba dobiti nove podatke ali dopolniti
obstoječe gradivo.
44. člen
Svet Zavoda lahko sklene, da bo razprava o dveh ali več
točkah dnevnega reda potekala sočasno, če so te točke med seboj povezane.
Glasovanje o vsaki točki je ločeno.
45. člen
Med tekom razprave lahko predlagatelj vsak čas umakne svoj
predlog. V tem primeru Svet Zavoda brez sklepa preide na obravnavo naslednje
točke dnevnega reda.
46. člen
Razprava o zadevi se na seji Sveta Zavoda konča tako, da Svet
Zavoda:
-       
sprejme predlog v predloženi obliki,
-       
sprejme predlog z dopolnitvami in spremembami, danimi v razpravi,
-       
zavrne predlog v celoti ali ga umakne z dnevnega reda zaradi nadaljnjega
proučevanja,
-       
preide na naslednjo točko dnevnega reda, če je predlog umaknjen,
-       
sprejme sklep, da se odločitev odloži do naslednje seje Sveta Zavoda.
47. člen
Ko so izčrpane vse točke dnevnega reda, predsednik Sveta
Zavoda zaključi sejo Sveta Zavoda.
4. Vzdrževanje reda
48. člen
Za red na seji skrbi predsednik Sveta Zavoda. Za kršitev reda
na seji se smejo izrekati naslednji ukrepi: opomin, odvzem besede in
odstranitev s seje.
49. člen
Predsednik Sveta Zavoda izreče opomin članu, ki govori,
čeprav mu ni dal besede, ki seže govorniku v besedo ali drugače krši red na
seji in določbe tega poslovnika.
Beseda se odvzame članu Sveta Zavoda, ki s svojim govorom na
seji krši red in določbe tega poslovnika, čeprav je bil na isti seji že dvakrat
opominjan.
Če član Sveta Zavoda tudi po odvzemu besede ne preneha kršiti
reda in motiti dela na seji, ali hudo žali Svet Zavoda oziroma člane, ga Svet
Zavoda lahko odstrani s seje.
50. člen
Če predsednik Sveta Zavoda ne more ohraniti reda na seji z
ukrepi iz prejšnjih členov, lahko prekine sejo.
Če tudi v nadaljevanju seje ni mogoče ohraniti reda,
predsednik Sveta Zavoda zaključi sejo.
5. Sprejemanje odločitev
51. člen
Svet Zavoda je sklepčen in veljavno odloča, če je na seji
navzoča večina članov Sveta Zavoda.
52. člen
Po končani razpravi da predsednik Sveta Zavoda predlog
odločitve na glasovanje.
Predsednik Sveta Zavoda lahko tudi po končani razpravi
predlaga, da se o predlogu še ne glasuje, kadar sodi da bi bilo potrebno
opraviti še dodatna usklajevanja med člani.
Če je o posameznem vprašanju podanih več predlogov, se
glasuje o vsakem predlogu posebej in sicer po vrstnem redu, po katerem so bili
predloženi.
53. člen
Predlog za dopolnitev in spremembo predloga statuta in drugih
splošnih aktov zavoda, ki jih sprejema Svet Zavoda (v nadaljevanju besedila:
amandma), mora biti predložen in obrazložen v pisni obliki, s citiranjem
besedila, ki naj nadomesti predlagano besedilo, najmanj pet dni pred sejo Sveta
Zavoda.
Amandma lahko predložijo člani Sveta Zavoda in generalni
direktor.
54. člen
Amandma se pošlje Svetu Zavoda, ta pa ga posreduje vsem
prejemnikom, ki se jim pošilja gradivo za sejo.
55. člen
Generalni direktor ali ustrezna pristojna Služba Zavoda
podani amandma čimprej proučijo in podajo mnenje.
56. člen
Amandma se sme izjemoma predlagati tudi po roku iz tega
poslovnika vse do konca obravnave na seji. Tudi tak amandma mora biti predložen
v pisni obliki in obrazložen z navedbo posebno utemeljenih razlogov. Svet
Zavoda razpravlja o utemeljenosti razlogov za predložitev amandmaja in z
glasovanjem odloči ali se bo predloženi amandma obravnaval.
Predlagatelji amandmaja lahko med obravnavo tudi spreminjajo,
dopolnjujejo oziroma umaknejo svoj amandma. Spremembo, dopolnitev oziroma umik
amandmaja je potrebno obrazložiti.
57. člen
Po končani obravnavi Svet Zavoda odloča o amandmajih. Med
odločanjem o amandmajih se lahko ponovno začne obravnava le o predloženih
amandmajih.
O vsakem amandmaju se glasuje praviloma posebej. Če je
predloženih več amandmajev, se najprej glasuje o predlogu generalnega
direktorja in nato po vrstnem redu vloženih amandmajih.
Sprejeti amandmaji postanejo sestavni del predloga.
Po končanem glasovanju o amandmajih odloča Svet Zavoda o
predlogu v celoti.
58. člen
Preden se prične glasovanje, predsednik Sveta Zavoda objavi
besedilo predloga sklepa, o katerem se odloča.
59. člen
Glasuje se praviloma javno.
Svet Zavoda lahko z večino glasov navzočih članov na predlog
vsaj petih članov odloči, da se o posameznih predlogih glasuje tajno.
60. člen
Javno glasujejo člani tako, da jih predsednik Sveta Zavoda
pozove, da se izrečejo tisti, ki so za predlog, nato tisti, ki so proti
predlogu in na koncu tisti, ki so se vzdržali glasovanja.
61. člen
Pri odločitvi, da se glasuje tajno z glasovnicami, se izvoli
tričlansko komisijo za izvedbo glasovanja. Komisija pripravi toliko glasovnic,
kolikor je navzočih članov, z besedilom predloga ter z označbami »Glasujem za«,
»Glasujem proti«. Glasovnice komisija razdeli članom, ki obkrožijo tisto označbo,
za katero so se odločili. Po glasovanju ugotovi komisija izid glasovanja in
poroča o tem predsedniku Sveta Zavoda.
62. člen
Po končanem glasovanju ugotovi predsednik sveta Zavoda izid
glasovanja in na podlagi tega rezultata razglasi ali je predlog, o katerem je
Svet Zavoda glasoval, sprejet ali zavrnjen.
63. člen
Svet Zavoda sprejema odločitve z večino glasov navzočih
članov.
Statut, finančni načrt, zaključni račun, splošne akte za
izvajanje zavarovanja, izvolitev predsednika in namestnika predsednika Sveta
Zavoda ter imenovanje in razrešitev generalnega direktorja Zavoda, sprejema
Svet Zavoda z večino glasov vseh članov Sveta Zavoda.
6. Zapisnik in sklepi
64. člen
O delu seje Sveta Zavoda se piše zapisnik.
Zapisnik vsebuje podatke o poteku in delu seje, sklepčnosti
oziroma prisotnosti članov, dnevnem redu seje, razpravljavcih, ki so sodelovali
v razpravi, sprejetih sklepih in drugih odločitvah, izidih glasovanja ter
drugih pomembnih dogajanjih na seji.
Član Sveta Zavoda, ki je na seji podal ločeno mnenje, lahko
zahteva, da se povzetek mnenja vpiše v zapisnik.
Za zapisnik skrbi sekretar Sveta Zavoda.
Zapisnik podpišeta predsednik Sveta Zavoda in pooblaščeni
delavec Zavoda.
65. člen
Zapisniki sej s celotno dokumentacijo se hranijo v arhivu
Sveta Zavoda kot dokument trajne vrednosti.
V arhivu Sveta Zavoda je članom in drugim zainteresiranim na
voljo tudi magnetofonski zapis seje Sveta Zavoda. Zaradi snemanja morajo
razpravljavci nastopiti pred govornico oziroma govoriti v mikrofon.
66. člen
Sklepi, s katerimi Svet Zavoda odloči o pravici ali
obveznosti posameznega zavarovanca, organizacije ali drugih zainteresiranih se
pošljejo prizadetim.
67. člen
Predsednik Sveta Zavoda in Zavod obveščata organizacije in
delodajalce, zavarovance in uživalce pravic o bistvenih vprašanjih iz svojega
dela preko medijev, glasila Zavoda ter sklicanih novinarskih konferenc.
V. POSTOPEK PRI VOLITVAH, IMENOVANJIH IN RAZREŠITVAH
68. člen
Svet Zavoda vodi postopke evidentiranja in predlaganja
kandidatov za volitve, imenovanja in razrešitve organa oziroma članov organa
Zavoda, ki jih voli, imenuje oziroma razrešuje Svet Zavoda, zlasti pa:
generalnega direktorja Zavoda, člane delovnih teles in komisij, ter
predstavnikov Zavoda v drugih organizacijah, zavodih in drugih institucijah.
69. člen
Glasovanje pri volitvah, imenovanjih in razrešitvah je javno,
razen če Svet Zavoda odloči, da je glasovanje tajno.
70. člen
Kadar je za posamezno funkcijo en sam predlog, je kandidat
izvoljen, če je zanj glasovala večina vseh članov, razen če ta poslovnik ne
določa drugače.
Kadar je za posamezno funkcijo več predlogov, je izvoljen
tisti kandidat, ki dobi največ glasov, vendar najmanj eno tretjino glasov vseh
članov razen če ta poslovnik ne določa drugače.
Če sta dva kandidata dobila enako število glasov, se
glasovanje med njima ponovi.
71. člen
Kadar je za kolektivne organe predlog liste enak številu
članov, so izvoljeni tisti s predloga liste, ki so dobili večino glasov
navzočih članov.
Kadar je za kolektivne organe več kandidatov kot je potrebno
izvoliti članov, so izvoljeni tisti s predloga liste, ki so dobili največ
glasov.
Če dobita dva ali več kandidatov na koncu enako število
glasov, se glasovanje za njih ponovi.
72. člen
Če nobeden od kandidatov ne dobi potrebne večine, se postopek
kandidiranja in volitev ponovi.
VI. PREHODNE IN KONČNE DOLOČBE
73. člen
Spremembe in dopolnitve tega poslovnika se sprejemajo po
postopku, ki velja za sprejem splošnih aktov Zavoda.
74. člen
S pričetkom veljavnosti tega poslovnika preneha veljati
poslovnik o delu Skupščine Zavoda za pokojninsko in invalidsko zavarovanje
Slovenije (Uradni list RS, št. 59/92, 48/99, 90/00), ki ga je sprejela prejšnja
Skupščina Zavoda na seji dne 11. 4. 1990.
75. člen
Ta poslovnik začne veljati naslednji dan po objavi v Uradnem
listu Republike Slovenije.
Št. 0300-4/2005
Ljubljana, dne 20. decembra 2005
Predsednik 
Sveta Zavoda 
Ivan Sisinger l.r.