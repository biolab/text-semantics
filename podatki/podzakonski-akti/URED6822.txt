I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04, 33/07 –
ZPNačrt in 57/12 – ZPNačrt-B) in Uredbo o prostorskem redu Slovenije (Uradni
list RS, št. 122/04, 33/07 – ZPNačrt in 57/12 – ZPNačrt-B) sprejme državni
prostorski načrt za gradnjo RTP 110/20 kV Dobruška vas (v nadaljnjem besedilu:
državni prostorski načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je v
juniju 2014 pod številko projekta 7536 izdelalo podjetje LUZ, d. d.,
Ljubljana.
2. člen
(vsebina)
(1) Ta uredba določa: načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj oziroma prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, merila in pogoje
za parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin, upravljanja voda, varovanja zdravja
ljudi, obrambe države ter varstva pred naravnimi in drugimi nesrečami, etapnost
izvedbe prostorske ureditve, druge pogoje in zahteve za izvajanje državnega
prostorskega načrta, dopustna odstopanja in nadzor.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v tiskani obliki na vpogled na ministrstvu, pristojnem za prostor, in
pri službi, pristojni za urejanje prostora v Občini Škocjan.
(3) Postopek presoje vplivov na okolje
ni bil izveden, ker se s tem državnim prostorskim načrtom niso predvideli
posegi v okolje, za katere je v skladu s predpisi, ki urejajo varstvo okolja,
treba izvesti presojo vplivov na okolje.
(4) Oznake, navedene v 3., 7., 8.,
10., 12., 17., 25. in 36. členu te uredbe, so oznake objektov, območij in
ureditev iz grafičnega dela državnega prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) S tem državnim prostorskim načrtom
se načrtujejo naslednje prostorske ureditve:
-       
gradnja razdelilne transformatorske postaje (v nadaljnjem besedilu: RTP)
110/20 kV Dobruška vas (v nadaljnjem besedilu: RTP Dobruška vas), ki zajema
plato zunanjega 110 kV stikališča s priključnim daljnovodom s severne strani,
objekt 20 kV razvoda s komandnim delom, dva boksa za energetska transformatorja
(do vključno 40 MVA) z dušilkami ter manipulativne dostopne površine;
-       
gradnja priključnega nadzemnega daljnovoda 2 × 110 kV (v nadaljnjem
besedilu: priključni daljnovod), ki zajema gradnjo stebrov in napenjanje
vodnikov, namestitev svetilk in opozorilnih krogel na vodnike ter ureditev
ozemljitev in optičnih telekomunikacijskih povezav;
-       
gradnja dostopnih poti do daljnovoda;
-       
izvedba krajinskih ureditev na območjih, varovanih na podlagi predpisov
o ohranjanju narave (v nadaljnjem besedilu: območja ohranjanja narave), in na
območju stavbnih površin.
(2) Državni prostorski načrt ureja
tudi porušitev obstoječega stebra daljnovoda 2 × 110 kV Krško–Hudo.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta obsega naslednja zemljišča ali dele zemljišč s parcelnimi številkami v
k. o. Dobrava (1470), in sicer:
1.     
območje gradnje RTP Dobruška vas: 1396;
2.     
območje priključnega daljnovoda, vključno z območji dostopnih poti do
daljnovoda in območji krajinskih ureditev: 1281, 1924/3, 1929/4, 1929/5,
1335/1, 1336, 1337, 1338, 1339, 1340/1, 1341/1, 1345, 1346, 1347/1, 1348/1,
1348/2, 1350/1, 1351, 1358/5, 1358/7, 1362/7, 1363/1, 1363/4, 1363/5, 1363/6,
1363/8, 1363/10, 1366/2, 1366/5, 1366/6, 1366/7, 1366/8, 1377, 1380, 1381,
1382/3, 1382/6, 1382/7, 1384/3, 1384/4, 1385/4, 1388, 1389, 1390, 1391, 1392,
1393, 1394, 1395, 1396, 1687, 2043/4 1362/6, 1378, 1379 in 1387;
3.     
območje selektivne odstranitve rastlinja: 1393, 1394 in 1396.
(2) Stojna mesta stebrov priključnega
daljnovoda so na zemljiščih s parcelnimi številkami 1345, 1382/3, 1388, 1395 in
1396, vse k. o. Dobrava (1470).
(3) Steber daljnovoda, predviden za
porušitev, je na zemljišču s parcelno številko 1345 k. o. Dobrava (1470).
(4) Območje državnega prostorskega
načrta je določeno s tehničnimi elementi, ki omogočajo prikaz meje tega območja
v naravi. Koordinate tehničnih elementov so razvidne iz grafičnega dela državnega
prostorskega načrta: Prikaz območja državnega prostorskega načrta z načrtom
parcel.
5. člen
(raba zemljišč)
(1) Na območju državnega prostorskega
načrta sta glede na zasedbo ali omejitev rabe zemljišč opredeljeni naslednji
rabi:
a)    
zemljišča izključne rabe:
- 
zemljišča na območju platoja RTP Dobruška vas,
- 
zemljišča dostopne poti do RTP Dobruška vas;
b)    
zemljišča omejene rabe:
- 
zemljišča v varovalnem pasu RTP Dobruška vas zunaj zemljišča izključne
rabe,
- 
zemljišča v varovalnem pasu priključnega daljnovoda s stojnimi mesti,
- 
zemljišča za gozdne poseke zunaj varovalnega pasu priključnega
daljnovoda,
- 
zemljišča za ureditev dostopnih poti do stebrov priključnega daljnovoda
(od koridorja daljnovoda do priključka na javno cestno omrežje).
(2) Zemljišče izključne rabe iz
prejšnjega odstavka je namenjeno ureditvam za RTP Dobruška vas. Območje
izključne rabe je razvidno iz grafičnega dela državnega prostorskega načrta:
Prikaz območja državnega prostorskega načrta z načrtom parcel.
(3) Na zemljiščih omejene rabe iz
prvega odstavka tega člena se upoštevajo pogoji omejene rabe v skladu s
predpisi, ki urejajo pogoje in omejitve gradenj in uporabe objektov ter
opravljanje dejavnosti v varovalnem pasu nadzemnega voda.
(4) V varovalnem pasu priključnega
daljnovoda in RTP Dobruška vas lokalna skupnost ne sme spreminjati namenske
rabe zemljišč v rabo, ki bi omogočala gradnjo objektov ali opravljanje
dejavnosti, uvrščene na I. območje, ki potrebuje povečano varstvo pred sevanjem
v skladu s predpisi, ki urejajo elektromagnetna sevanja.
(5) Vsa zemljišča v varovalnem pasu
priključnega daljnovoda in RTP Dobruška vas se opredelijo kot območje, za
katero velja II. stopnja varstva pred sevanjem v skladu s predpisi, ki urejajo
elektromagnetna sevanja.
IV. POGOJI GLEDE NAMEMBNOSTI POSEGOV V PROSTOR, NJIHOVE
LEGE, VELIKOSTI IN OBLIKOVANJA
6. člen
(RTP Dobruška vas)
(1) RTP Dobruška vas se zgradi na
območju gospodarsko-tehnološkega centra Škocjan (v nadaljnjem besedilu: GTC
Škocjan) na območju izključne rabe iz 5. člena te uredbe.
(2) RTP Dobruška vas je ograjeni
ravninski del platoja, višina ograje je lahko največ 2,5 m. Kota ograjenega
dela platoja je 159,20 m n. v. Zaradi konfiguracije terena v naravi, ki pada
proti severovzhodu, se severovzhodni del platoja nasuje, pod ograjo pa se na
celotni severni strani in delu vzhodne strani zgradi oporni zid.
(3) Zunanje stikališče 110 kV se
zgradi v prostozračni izvedbi na severnem delu. Na portale stikališča se
priključi priključni daljnovod. Višina zunanjega stikališča ali portalov ne sme
presegati višine 15 m.
(4) Objekt 20 kV stikališča s
komandnimi prostori se zgradi na vzhodnem delu RTP Dobruška vas. Višina objekta
ne sme presegati višine 10 m. Objekt ima lahko največ dve etaži, in sicer klet
in pritličje.
(5) Boksa za energetska
transformatorja (do vključno 40 MVA) z dušilkami se zgradita na južnem
delu RTP Dobruška vas v tlorisni velikosti 30 × 5 m, višina ne sme presegati 10
m. Lahko pa se do višine 15 m izvedejo naprave za priključitev
elektroenergetskih vodov. Pod boksoma se naredi lovilna skleda, ki je povezana
z oljno jamo, med boksoma pa protipožarne stene.
(6) Manipulativne povozne asfaltne
površine širine 5 m se zgradijo za interno komuniciranje med objekti v RTP Dobruška
vas. Vse asfaltne površine so obrobljene z dvignjenim robnikom. Vse druge
proste površine v RTP Dobruška vas se prekrijejo z gramozom.
(7) Na jugovzhodnem delu se uredi
dostop na območje RTP Dobruška vas za vozila in osebni prehod.
(8) RTP Dobruška vas bo daljinsko
vodena in bo brez stalno zaposlenih.
7. člen
(priključni daljnovod)
(1) RTP Dobruška vas se vključi v 110
kV elektroenergetsko omrežje z dvosistemskim priključnim daljnovodom
napetostnega nivoja 110 kV. Trasa priključnega daljnovoda poteka iz 110 kV
stikališča v RTP Dobruška vas po vzhodni strani GTC Škocjan proti severu,
vzporedno z naravovarstvenim območjem potoka Mlaka, ki je na vzhodni strani
priključnega daljnovoda. Trasa prečka avtocesto A1 Novo mesto–Obrežje
severovzhodno od avtocestnega priključka Dobruška vas in se vključi v obstoječi
daljnovod DV 2 × 110 kV Krško–Hudo vzhodno od Dobruške vasi.
(2) Za izvedbo uzankanja priključnega
daljnovoda v obstoječi daljnovod DV 2 × 110 kV Krško–Hudo se pri stojnem mestu
56 (v nadaljnjem besedilu: SM 56) daljnovod DV 2 × 110 kV Krško–Hudo razklene.
Dolžina priključnega daljnovoda je 782 m, širina varovalnega pasu pa je 30 m
(2 × 15 m levo in desno od osi daljnovoda).
(3) V osi daljnovoda DV 2 × 110 kV
Krško–Hudo se postavi nov odcepni steber SM 56 za vključitev daljnovoda v
oddaljenosti 10 m od obstoječega nosilnega stebra na SM 56 v smeri SM 57.
Obstoječi daljnovodni steber SM 56 se odstrani.
(4) Na trasi priključnega daljnovoda
se postavijo stebri z obliko glave »sod«, na katere se namestijo vodniki v treh
ravneh in zaščitna vrv v konici stebra. V tlorisu sta nosilna stebra
pravokotnega prereza višine od 31 do 36 m do konice stebra. Napenjalni steber
je kvadratnega prereza višine 27 m do konice stebra. Specialni odcepni steber
je kvadratnega prereza višine približno 41 m do konice stebra.
(5) Vodniki daljnovoda so pred neposrednim
udarom strele zaščiteni z zaščitno vrvjo, ki ima vgrajena optična vlakna za
zagotovitev telekomunikacijske povezave.
(6) Vsak steber se ozemlji z ozemljili
iz pocinkanega valjanca v obliki štirih krakov.
(7) Načrtovane ureditve so razvidne iz
grafičnega dela državnega prostorskega načrta: Ureditvena situacija s prikazom
gospodarske javne infrastrukture.
8. člen
(odstranitev obstoječega stebra)
(1) Odstranijo se vsi deli opuščenega
stebra SM 56 v obstoječem daljnovodu DV 2 × 110 kV Krško–Hudo južno od Dobruške
vasi.
(2) Gradbena jama, nastala zaradi
odstranitve temeljev stebra, se zasuje, tla pa poravnajo in sanirajo tako, da
se mikrolokacijsko čim bolj upoštevajo krajinske značilnosti obravnavanega
območja. Površina na mestu odstranjenega stebra se povrne v prvotno stanje v
skladu z okoliško rabo zemljišča.
9. člen
(oblikovanje in obdelava objektov v RTP
Dobruška vas)
(1) Objekt 20 kV stikališča s
komandnimi prostori je masivna stavba s podolžno obliko. Streha je dvokapnica s
poljubnim naklonom in poljubno kritino. Material, ki se uporabi za fasado, ne
sme odbijati svetlobe. Fasade objektov se barvajo v lestvici toplih zemeljskih
barv.
(2) Portali 110 kV stikališča se
obarvajo v sivozelenem barvnem odtenku (RAL 6003) ali v lestvici toplih
zemeljskih barv. Pri izvedbi v betonu barvanje ni potrebno.
(3) Boksa za transformatorja sta
sestavljena iz temeljev in armiranobetonskih vmesnih sten ter nista pokrita.
Material, ki se uporabi za fasado vmesnih sten, ne sme odbijati svetlobe.
Vmesne stene se lahko ohranijo v naravnem videzu betona ali se barvajo v
lestvici toplih zemeljskih barv.
10. člen
(oblikovanje in obdelava stebrov in oznak
na vodnikih)
(1) Stebri so jeklena predalčna
konstrukcija, ki v prostoru deluje presevno.
(2) Vsi stebri priključnega daljnovoda
razen stebra SM O1 se obarvajo v sivozelenem barvnem odtenku (RAL 6003). Steber
SM O1 se v celoti obarva z izmeničnimi pasovi rdeče in bele barve.
(3) Na odseku med SM 56 in SM O1, kjer
priključni daljnovod križa avtocesto, se na zaščitnem vodniku razmesti pet
opozorilnih krogel. Pobarvane so v rdeči in beli barvi, namestijo pa se tako,
da tvorijo izmenični barvni vzorec.
(4) Odsek iz drugega in tretjega
odstavka tega člena je razviden iz grafičnega dela državnega prostorskega
načrta: Ureditvena situacija s prikazom gospodarske javne infrastrukture.
11. člen
(dostopna pot do RTP Dobruška vas)
Dostopna pot do RTP Dobruška vas je širine
4,0 m z obojestransko bankino širine 0,5 m in se naveže na obstoječo javno
cesto južno od RTP Dobruška vas. Dostopna pot je asfaltirana in obrobljena z
dvignjenim robnikom.
12. člen
(dostopne poti do stebrov priključnega
daljnovoda)
(1) Dostopne poti za gradnjo in
vzdrževanje priključnega daljnovoda se uredijo po obstoječih javnih cestah in
preurejenih obstoječih poteh. Za dostop do SM O3 se zgradi dostopna pot mimo
ograjenega dela RTP Dobruška vas.
(2) Dostopne poti se uredijo od
priključka na javno cestno omrežje do stojnih mest.
(3) Obstoječe javno cestno omrežje se
po potrebi dodatno utrdi.
(4) Dostopna pot na območju omejene
rabe prostora v prostorski enoti (v nadaljnjem besedilu: PE) PE7 se izvede, če
javna cesta C3 ali druga dostopna pot v funkcionalni enoti FE1, v skladu z
Odlokom o občinskem podrobnem prostorskem načrtu za Gospodarsko tehnološki
center (GTC) Škocjan (Uradni list RS, št. 89/07; v nadaljnjem besedilu: OPPN za
GTC Škocjan) še ni zgrajena. Območje omejene rabe PE7 je razvidno iz grafičnega
dela državnega prostorskega načrta: Ureditvena situacija s prikazom gospodarske
javne infrastrukture.
(5) Širina posamezne dostopne poti je
4 m, dolžina in lega pa sta razvidni iz grafičnega dela državnega prostorskega
načrta: Ureditvena situacija s prikazom gospodarske javne infrastrukture.
(6) Dostopne poti ne smejo prečkati
objektov in območij kulturne dediščine.
13. člen
(odpadna in požarna voda)
(1) Sanitarni prostori v objektu 20 kV
stikališča s komandnimi prostori se priključijo na javno kanalizacijsko omrežje
za odpadne kanalizacijske vode. Do zgraditve slednjega na območju GTC Škocjan
se odpadna kanalizacijska voda zbira v začasni neprepustni greznici, za katero
mora investitor pri pooblaščenem podjetju zagotoviti reden odvoz vsebine na
čistilno napravo, sposobno za sprejem grezničnih gošč. Začasna greznica mora
biti nameščena znotraj ograje RTP Dobruška vas.
(2) Odpadna padavinska voda s povoznih
in manipulativnih površin ter iz lovilnih skled se skozi lovilec olj spelje v
javno padavinsko kanalizacijsko omrežje. Do zgraditve slednjega na območju GTC
Škocjan se padavinska odpadna voda, očiščena v lovilcu olj, razpršeno razliva
po okoliškem peščenem terenu zunaj povoznih in manipulativnih površin.
(3) Čista padavinska voda s strešin
zidanega objekta postaje se spelje v rezervoar požarne vode, ki je v južnem
delu RTP Dobruška vas. Morebitni presežek te vode se razpršeno razliva po
okoliškem peščenem terenu zunaj povoznih in manipulativnih površin.
(4) RTP Dobruška vas se ne priključuje
na javno vodovodno omrežje. Za sanitarne potrebe se uporabi požarna voda.
14. člen
(delovni pas)
Delovni pas, v katerem je dopustna gradnja
RTP Dobruška vas in priključnega daljnovoda, je v celoti znotraj varovalnega
pasu RTP in daljnovoda.
15. člen
(krajinske ureditve)
(1) Na odsekih priključnega daljnovoda
po površinah gozdnega otoka ali površinah z izrazito gostim rastlinjem se iz varnostnih
razlogov poseka gozdno rastje ali izvede selektivna sečnja. Na območju poseke
ali selektivne sečnje se odstrani le visokoraslo drevje, ki presega zahtevano
varnostno višino ali odmike, povečane za razdaljo letne rasti drevnine. Grmovna
zarast, ki v odrasli dobi ne presega višine 3 m, se ohrani.
(2) Gozdno rastje in grmovna zarast se
po zgraditvi priključnega daljnovoda v njegovem varovalnem pasu vzdržujeta
tako, da se občasno odstranjuje previsoko zrasla in nezaželena drevnina (npr.
robinija).
(3) Območja poseke gozdnega otoka in
selektivne sečnje se prepusti naravni sukcesiji.
(4) Vse površine, poškodovane med
gradnjo, se rekultivirajo in čim bolj povrnejo v prejšnje stanje. Med gradnjo
poškodovana drevnina se sanira.
(5) Območje poseka gozdnega otoka in
selektivne sečnje je razvidno iz grafičnega dela državnega prostorskega načrta:
Ureditvena situacija s prikazom gospodarske javne infrastrukture.
16. člen
(gradnja enostavnih in nezahtevnih
objektov ter vzdrževalna dela v javno korist)
(1) Na območju državnega prostorskega
načrta se lahko na zemljiščih omejene rabe iz 5. člena te uredbe postavljajo
objekti, katerih gradnja je dopustna v skladu s predpisi, ki določajo pogoje in
omejitve gradenj, uporabe objektov in opravljanja dejavnosti v varovalnem pasu
elektroenergetskih omrežij. Za te objekte je treba predhodno pridobiti
projektne pogoje in soglasje investitorja ali upravljavca elektroenergetskega
omrežja.
(2) Na območju državnega prostorskega
načrta je dopustno opravljanje rednih in investicijskih vzdrževalnih del, ter
vseh vzdrževalnih del v javno korist v skladu s predpisi, ki urejajo javne
ceste ter prenosno in distribucijsko elektroenergetsko omrežje.
17. člen
(pogoji za druge posege na območju
državnega prostorskega načrta)
(1) Na območju državnega prostorskega
načrta je prepovedana gradnja objektov, v katerih bivajo ali se zadržujejo
ljudje ali se v njih skladišči vnetljiv material. Pod daljnovodi je prepovedano
tudi parkiranje vozil, ki prevažajo vnetljive, gorljive in eksplozivne snovi.
(2) Vsi posegi v varovalnem pasu RTP
Dobruška vas in priključnega daljnovoda so dopustni v skladu s predpisi, ki
določajo pogoje in omejitve gradenj, uporabe objektov in opravljanja dejavnosti
v varovalnem pasu elektroenergetskih omrežij, določajo mejne vrednosti veličin
elektromagnetnega polja v okolju ter stopnje varstva pred sevanjem na posameznih
območjih naravnega in življenjskega okolja.
(3) Na območjih omejene rabe PE1, PE2
in PE3 je dopustna gradnja gradbenoinženirskih objektov in zasaditev rastlinja
v skladu s predpisi, ki določajo pogoje in omejitve gradenj, uporabe objektov
in opravljanja dejavnosti v varovalnem pasu elektroenergetskih omrežij.
(4) Na območju omejene rabe PE4 je
dopustna zasaditev rastlinja v skladu s predpisi, ki določajo pogoje in omejitve
gradenj, uporabe objektov in opravljanja dejavnosti v varovalnem pasu
elektroenergetskih omrežij.
(5) Na območjih omejene rabe PE5 in
PE6 je dopustna gradnja zadrževalnika padavinske vode kot dela ureditve,
določene v funkcionalni enoti FE3 v skladu z OPPN za GTC Škocjan, ter v skladu
s predpisi, ki določajo pogoje in omejitve gradenj, uporabe objektov in
opravljanja dejavnosti v varovalnem pasu elektroenergetskih omrežij.
(6) Posegi v varovalnem pasu RTP
Dobruška vas in priključnega daljnovoda ne smejo ovirati gradnje, delovanja in
vzdrževanja priključnega daljnovoda ali RTP Dobruška vas.
(7) Za vse posege v varovalnem pasu
RTP Dobruška vas in priključnega daljnovoda je treba pridobiti projektne pogoje
in soglasje investitorja ali upravljavca elektroenergetskega omrežja.
(8) Na zemljiščih z omejeno rabo iz 5.
člena te uredbe, razen na zemljiščih stojnih mest stebrov in dostopnih poti, se
po končani gradnji vzpostavi prejšnje stanje ali se izvedejo nove ureditve v
skladu z določbami tega državnega prostorskega načrta.
18. člen
(mobilno javno komunikacijsko omrežje)
Na območju državnega prostorskega načrta
gradnja mobilnega javnega komunikacijskega omrežja ni dopustna.
V. POGOJI GLEDE KRIŽANJ OZIROMA PRESTAVITEV GOSPODARSKE
JAVNE INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
19. člen
(skupne določbe o gospodarski javni
infrastrukturi in grajenem javnem dobru)
(1) Če se med izvedbo ureditev po tem
državnem prostorskem načrtu ugotovi, da je treba za posamezen obstoječi ali
predvideni vod gospodarske javne infrastrukture izvesti dodatne ureditve, se to
stori v skladu s pogoji in soglasjem upravljavca ali lastnika infrastrukturnega
voda in ob upoštevanju določb te uredbe.
(2) Križanja načrtovanih ureditev z
obstoječimi in načrtovanimi vodi in napravami gospodarske javne infrastrukture
in grajenega javnega dobra so razvidna iz grafičnega dela državnega
prostorskega načrta: Ureditvena situacija s prikazom gospodarske javne
infrastrukture.
20. člen
(gospodarska javna infrastruktura in
grajeno javno dobro)
Zaradi načrtovanih ureditev na mestih
križanj niso potrebne preureditve infrastrukturnih vodov in naprav, ki jih
daljnovod križa.
21. člen
(državne in lokalne ceste)
(1) Priključni daljnovod severno od
avtocestnega priključka Dobruška vas križa avtocesto. Križanje je razvidno iz
grafičnega dela državnega prostorskega načrta: Ureditvena situacija s prikazom
gospodarske javne infrastrukture.
(2) Oddaljenost stebra od cestnega
sveta pri avtocestah znaša 40,0 m, križanje priključnega daljnovoda z odsekom
avtoceste se izvede z ojačano električno in mehansko izolacijo, svetla višina
vodnika nad avtocesto pa znaša najmanj 9,0 m.
(3) Pri križanju lokalnih cest in
javnih poti mora biti varnostna višina najmanj 7,0 m pri največjem povesu.
Oddaljenost stebra od zunanjega roba ceste ne sme biti manjša od 10,0 m,
izjemoma pa se lahko zmanjša. Daljnovod mora biti v križni razpetini opremljen
z električno ojačeno izolacijo. Pri križanju javnih poti in kolovozov mora biti
varnostna višina najmanj 6,0 m.
22. člen
(vodovod)
(1) Pri križanju daljnovoda z
vodovodom mora biti varnostna višina najmanj 7,0 m. Daljnovod mora biti v
križni razpetini opremljen z električno ojačano izolacijo.
(2) Na mestih, kjer se lahko pojavijo
blodeči in uhajavi tokovi, je treba vodovod ustrezno zaščititi.
23. člen
(elektroenergetski vodi)
(1) Pri križanju srednjenapetostnih
vodov mora biti varnostna višina najmanj 2,5 m, varnostna oddaljenost pa najmanj
2,0 m. To velja tudi takrat, ko je na zgornjem vodu dodatna obtežba, na
spodnjem pa ne. Zgornji vod mora biti v križni razpetini opremljen z električno
ojačeno izolacijo.
(2) Pri križanju nizkonapetostnih
vodov mora biti varnostna višina najmanj 2,5 m, varnostna oddaljenost pa
najmanj 2,0 m. Zgornji vod mora biti v križni razpetini opremljen z električno
ojačeno izolacijo.
(3) Pri demontaži vodnikov in obesnega
materiala obstoječega daljnovoda ter porušitvi obstoječega stebra se zagotovijo
ustrezni zaščitni ukrepi, da se križani vodi ne poškodujejo.
24. člen
(elektronski komunikacijski vodi)
(1) Pri križanjih elektronskih
komunikacijskih vodov mora biti varnostna višina najmanj 3,0 m, varnostna
oddaljenost pa najmanj 2,0 m. Daljnovod mora biti v križni razpetini opremljen
z električno in mehansko ojačeno izolacijo.
(2) Pri demontaži vodnikov in obesnega
materiala obstoječega daljnovoda in porušitvi obstoječega stebra se zagotovijo
ustrezni zaščitni ukrepi, da se križani vodi ne poškodujejo.
VI. MERILA IN POGOJI ZA PARCELACIJO
25. člen
(parcelacija)
(1) Parcelacija se izvede na območjih
izključne rabe za gradnjo RTP Dobruška vas in dostopne poti do RTP Dobruška vas
v skladu s prikazom iz grafičnega dela državnega prostorskega načrta: Prikaz
območja državnega prostorskega načrta z načrtom parcel, v katerem so navedeni
tehnični elementi, ki omogočajo prenos novih mej parcel v naravo.
(2) Parcelacija območij PE1, PE2, PE3
in PE4 se lahko izvede tako, da se upošteva stanje parcel na sosednjih območjih
v skladu z OPPN za GTC Škocjan.
(3) Parcele, določene s tem državnim
prostorskim načrtom, se po izvedenih posegih lahko delijo v skladu z izvedenim
stanjem na podlagi lastništva ali upravljanja ter se po namembnosti sosednjih
območij pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
26. člen
(ohranjanje kulturne dediščine)
(1) Če se med izvedbo del odkrijejo
arheološke ostaline, se rešitve v skladu z varstvenim režimom prilagodijo tako,
da se arheološka dediščina ne ogroža.
(2) Investitor o začetku del vsaj
deset dni prej obvesti pristojno območno enoto zavoda za varstvo kulturne
dediščine.
27. člen
(ohranjanje narave)
(1) RTP Dobruška vas in priključni
daljnovod posegata na območja ohranjanja narave. Podatki o teh območjih so
razvidni iz prilog državnega prostorskega načrta: Prikaz stanja prostora –
varstveni režimi.
(2) Med gradnjo RTP Dobruška vas in
priključnega daljnovoda se posegi in dejavnosti na območjih ohranjanja narave
izvajajo na način in v obsegu, da se ohranja naravno ravnotežje ter da se ne
spremenijo bistveno lastnosti nežive in žive narave. Pri izdelavi projekta za
pridobitev gradbenega dovoljenja se lokacije stebrov in dostopnih poti ne smejo
prestavljati v habitatne tipe, ki se prednostno ohranjajo v ugodnem stanju, ter
v obrežno rastje in na mokrotne travnike.
(3) Na območjih Nature 2000, ekološko
pomembnih območjih, območjih naravnih vrednot in območjih habitatnih tipov se
pri načrtovanju in izvajanju predvidenih posegov upoštevajo naslednje varstvene
usmeritve ohranjanja narave:
-       
čas izvajanja posegov se prilagodi življenjskim ciklom živali in
rastlin;
-       
posek rastlinstva, priprava gradbišč in gradnja potekajo zunaj obdobja
razmnoževanja, vzrejanja mladičev, gnezditvene sezone in prezimovanja, torej
pozno jeseni in zgodaj spomladi;
-       
gradi se zunaj rastne dobe;
-       
vnašanje in naseljevanje tujerodnih rastlinskih vrst sta prepovedani;
-       
izberejo se tehnične rešitve, ki omogočajo, da se naravna območja čim
manj poškodujejo;
-       
območje gradbišča se omeji na najmanjši mogoči obseg;
-       
znotraj varstvenih območij se ne odlaga odkopani in drug material;
-       
na posekah je treba oblikovati čim bolj naravne gozdne robove in ob
morebitnem prašenju se površine vlažijo;
-       
med izvajanjem načrtovanih posegov se uporabljajo obstoječe dostopne
poti;
-       
morebitne nove poti se izognejo vrednim habitatom.
28. člen
(površinske vode)
(1) Priključni daljnovod poteka
vzdolžno v bližini površinskega vodotoka potoka Mlaka. Stebri daljnovoda so
tako daleč od vodotoka, da daljnovod ne vpliva na površinske vode.
(2) Zaradi gradnje daljnovoda se
kakovost voda in vodni režim na območju državnega prostorskega načrta in zunaj
njega ne smeta poslabšati.
(3) Z gradbenimi stroji se ne sme
posegati v vodni ali obvodni prostor.
(4) V bližini vodotoka se ne sme
uporabljati material, ki vsebuje nevarne spojine. Prav tako se v vodotok ne
smejo razliti cementne in apnene mešanice. Pranje delovnih strojev z vodo iz
vodotoka ni dopustno.
(5) Če se poseže v vodotok, se o tem
vsaj sedem dni prej obvesti ribiška organizacija, ki upravlja ribiški okoliš.
29. člen
(kmetijska zemljišča)
(1) Priključni daljnovod poteka po
kmetijskih zemljiščih. Območja prečkanj so razvidna iz prilog državnega prostorskega
načrta: Prikaz stanja prostora – prikaz namenske rabe na območju DPN za RTP
110/20 kV Dobruška vas.
(2) Kmetijska zemljišča na območju
načrtovanih posegov (stebri in njihova ozemljitev, začasne dostopne poti do
stebrov) je treba rekultivirati in sanirati. Na površinah se po opravljenih
delih vzpostavi prejšnje stanje, zato se pri gradnji zemljina začasno odloži
tako, da se rodovitni in nerodovitni del tal ne zmešata, ob rekultivaciji pa se
zagotovi, da bo rodovitni del na površju. Rodovitni del tal, ki ostane od izkopov
ob gradnji stebrov, se lahko uporabi za izboljšanje drugih slabših kmetijskih zemljišč.
Nerodovitni del tal s kmetijskih zemljišč se odstrani v skladu z načrtom
ravnanja z odpadki.
(3) Gradbena in montažna dela na
daljnovodu se opravljajo zunaj obdobja najintenzivnejših kmetijskih opravil.
(4) Med gradnjo priključnega
daljnovoda in po njej se lastnikom zemljišč omogoči neoviran dostop na
zemljišča.
30. člen
(ukrepi za obrambo)
Na celotni trasi priključnega daljnovoda je
treba zagotoviti rezervacijo para optičnih vlaken v zaščitnem vodniku za
obrambne potrebe s priključki ali odcepi, ki se določijo v projektu za
pridobitev gradbenega dovoljenja.
31. člen
(varstvo pred požarom)
(1) Požarna varnost obstoječih
objektov se zaradi gradnje in delovanja daljnovoda ne sme poslabšati.
(2) Varstvo pred požarom pri
daljnovodu se zagotovi z zadostnimi odmiki objektov od vodnikov, zadostnimi
odmiki drevja od stebra daljnovoda (najmanj 3,0 m) in z uporabo negorljivega
materiala na objektih pod daljnovodom.
(3) Varstvo pred požarom v RTP se
zagotovi z ustreznimi tehničnimi ukrepi, ki obsegajo protipožarni sistem na
lokaciji in prenos signala na pooblaščeno mesto.
(4) Med gradnjo in drugimi ureditvami
je prepovedano kuriti ali odmetavati predmete ali snovi, ki lahko povzročijo
požar v naravnem okolju.
32. člen
(varstvo tal)
(1) Posegi v tla se izvedejo tako, da
so prizadete čim manjše površine ter da se prepreči onesnaženje z gorivom,
motornimi olji in drugimi škodljivimi snovmi. Površine, ki se med gradnjo
razgalijo, se takoj po njej ponovno zatravijo ali zasadijo ali pa usposobijo za
prvotno rabo.
(2) V projektu za pridobitev
gradbenega dovoljenja se opredeli način uporabe rodovitnega dela prsti. Prst se
odstrani in odloži tako, da se ohranita njena rodovitnost in količina, ter se
uporabi za ureditev opustošenih in razvrednotenih tal v okolici stebrov.
(3) Gradbeni posegi s težkimi stroji
se opravljajo le v suhem vremenu.
33. člen
(varstvo pred hrupom)
(1) Med gradnjo ne smejo biti
presežene ravni hrupa glede na predpise, ki urejajo hrup. Upoštevani morajo
biti naslednji ukrepi za varovanje pred hrupom:
-       
uporabljena gradbena mehanizacija mora biti opremljena s certifikati o
zvočni moči, ki ne sme presegati s predpisi določenih mejnih vrednosti;
-       
hrupna dela se opravljajo ob delavnikih med 7. in 19. uro;
-       
podiranje dreves ter gradbena in montažna dela v gozdovih se opravljajo
zunaj obdobja gnezditve in valjenja ptic, to je od začetka aprila do konca
junija.
(2) Posebni aktivni ukrepi za varstvo
pred hrupom med delovanjem daljnovoda niso potrebni.
34. člen
(varstvo pred elektromagnetnim sevanjem)
Vsi objekti, ki so vir elektromagnetnega
sevanja, morajo upoštevati predpise, ki urejajo elektromagnetno sevanje v
naravnem življenjskem okolju.
35. člen
(varstvo zraka)
(1) Za kar največje zmanjšanje vplivov
na zrak se upoštevajo predpisi, ki urejajo varstvo zraka.
(2) Gradnja se organizira in izvaja
tako, da se prepreči dodatno onesnaženje zraka, na kar vplivajo izbira delovnih
strojev in transportnih vozil ter vremenske razmere med gradnjo. Poskrbi se za:
-       
vlaženje materiala, nezaščitenih površin in transportnih poti v
vetrovnem in suhem vremenu;
-       
preprečevanje raznosa materiala z gradbišč;
-       
čiščenje vozil pri vožnji z gradbišča na javne prometne površine;
-       
protiprašno zaščito vseh gradbenih in javnih cest, ki se uporabljajo za
prevoz.
VIII. ETAPNOST IZVEDBE PROSTORSKE UREDITVE
36. člen
(etapnost izvedbe)
(1) Prostorske ureditve, ki jih določa
državni prostorski načrt, je dopustno izvajati v naslednjih etapah, ki so
funkcionalno sklenjene celote, in sicer:
-       
gradnja RTP Dobruška vas,
-       
gradnja priključnega daljnovoda,
-       
postavitev odcepnega stebra SM 56 in odstranitev obstoječega stebra SM
56.
(2) Dopustna je delitev navedenih etap
na manjše zaključene funkcionalne celote glede na izbrano tehnologijo, pri
čemer se zagotavljajo vsi potrebni ukrepi, da se zaradi etapnosti ne povzročajo
škodljivi vplivi na okolje.
(3) Etape oziroma manjše zaključene
funkcionalne celote se lahko izvajajo ločeno ali sočasno.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
37. člen
(monitoring elektromagnetnega sevanja)
(1) Monitoring elektromagnetnega
sevanja se izvede v skladu s predpisi o elektromagnetnem sevanju v naravnem in
življenjskem okolju ter o prvih meritvah in obratovalnem monitoringu za vire
elektromagnetnega sevanja in pogojih za njegovo izvajanje.
(2) Pri določitvi monitoringa
elektromagnetnega sevanja se smiselno upoštevajo točke že izvedenih meritev
ničelnega stanja. V delih, kjer je to mogoče, se monitoring prilagodi in
uskladi z drugim obstoječim ali predvidenim državnim in lokalnim spremljanjem
stanj kakovosti okolja. Pri fizičnih meritvah stanja sestavin okolja se
zagotovi vsaj tolikšno število točk nadzora, da se pridobi utemeljena
informacija o stanju sestavine okolja. Točke monitoringa morajo omogočati
stalno pridobivanje podatkov.
38. člen
(organizacija gradbišč)
(1) Vse delovne površine, odlagališča
presežkov gradbenega materiala, gradbiščni objekti, skladišča materiala in
druge ureditve v sklopu gradbišča za gradnjo daljnovoda in RTP Dobruška vas
morajo biti na območju državnega prostorskega načrta.
(2) Za dovoz na gradbišča se
uporabljajo obstoječe ceste in poti. Če je treba med gradnjo zagotoviti dodatne
začasne dostopne poti do gradbišča, se uredijo na zemljiščih tako, da je vpliv
na dejansko rabo prostora čim manjši.
(3) Investitorji in izvajalci morajo med
gradnjo in po njej upoštevati tudi te pogoje:
-       
vse ceste in poti, ki bi se lahko uporabile za obvoz ali prevoz med
gradnjo, je treba pred začetkom del ustrezno urediti, po zgraditvi daljnovoda
pa sanirati morebitne poškodbe;
-       
objekte in infrastrukturne vode je treba obnoviti ali sanirati, če se
med gradnjo daljnovoda zaradi del poškodujejo;
-       
gradbišče je treba zavarovati, tako da se zagotovi varnost in nemotena
raba sosednjih objektov in zemljišč;
-       
zemeljski material je treba odložiti zunaj območja potoka Mlaka.
(4) Morebitna začasna odlagališča
presežkov zemeljskega materiala je treba urediti tako, da se prepreči erozija
in da ni oviran odtok zalednih voda. Po gradnji je treba vse ostanke začasnih
odlagališč odstraniti.
39. člen
(dodatne obveznosti)
Obveznosti investitorja in izvajalcev so
tudi:
-       
pred začetkom gradnje skupaj z upravljavci evidentirati stanje obstoječe
infrastrukture;
-       
med gradnjo zagotoviti nemoteno komunalno in energetsko oskrbo objektov
po obstoječih infrastrukturnih objektih in napravah;
-       
ob oviranju prometa na avtocesti zaradi tehnologije odstranjevalnih del
pridobiti dovoljenje upravljavca avtoceste za delno zaporo na njej.
X. DOPUSTNA ODSTOPANJA
40. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih, oblikovalskih
in tehničnih rešitev, določenih s to uredbo, če se pri nadaljnjem podrobnejšem
proučevanju energetskih, prometnih, tehnoloških, geoloških, hidroloških,
geomehanskih in drugih razmer pridobijo tehnične rešitve, ki so primernejše z
oblikovalskega, energetskotehničnega, prometnotehničnega ali okoljevarstvenega
vidika.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovanega videza območja, ne smejo poslabšati bivalnih in delovnih razmer na
območju državnega prostorskega načrta ali sosednjih območjih ter ne smejo biti
v nasprotju z javnimi koristmi. Z dopustnimi odstopanji morajo soglašati
projektni soglasodajalci, v katerih pristojnost posegajo ta odstopanja.
(3) Dovoljeni so pomiki nosilnih
stebrov v osi daljnovoda +/–20 m glede na določeno lokacijo stebrov. Dovoljeno
odstopanje v višini stebrov znaša do +15  % in do –30  % njihove absolutne
višine, pri čemer se upoštevajo omejitve, ki so navedene v tej uredbi glede
približevanja posameznim objektom, vodom in napravam.
(4) Vsi tlorisni gabariti na območju
RTP Dobruška vas so lahko preseženi do +10 m, višinski gabariti pa do +2 m.
Zmanjšanje gabaritov ni omejeno.
XI. NADZOR NAD IZVAJANJEM DRŽAVNEGA PROSTORSKEGA NAČRTA
41. člen
(nadzor)
Nadzor nad izvajanjem te uredbe opravlja
inšpektorat, pristojen za prostor.

Priloga:
Grafični del državnega prostorskega načrta

Uredba o državnem prostorskem načrtu za RTP
110/20 kV Dobruška vas (Uradni list RS, št. 57/14) vsebuje naslednjo prehodno in
končni določbi:
»XII. PREHODNA IN KONČNI DOLOČBI
42. člen
(dopustni
posegi in dejavnosti do začetka gradnje prostorskih ureditev)
Do začetka gradnje prostorskih ureditev iz
3. člena te uredbe je na območju državnega prostorskega načrta dovoljeno:
-       
izvajanje rednih in investicijskih vzdrževalnih del,
-       
gradnja, vzdrževanje in odstranitev obstoječe gospodarske javne
infrastrukture ter povečevanje njene zmogljivosti glede na prostorske in
okoljske zmogljivosti,
-       
izvajanje kmetijskih dejavnosti na obstoječih kmetijskih zemljiščih
razen ureditve trajnih nasadov in agrarnih operacij,
-       
izvajanje ukrepov pred škodljivim delovanjem voda ter
-       
izvajanje ukrepov za varstvo pred naravnimi in drugimi nesrečami.
43. člen
(občinski
prostorski akti)
(1) Z dnem uveljavitve te uredbe se za
celotno območje iz 4. člena te uredbe in za vse ureditve na tem območju šteje,
da sta spremenjena ali dopolnjena naslednja občinska prostorska akta:
-       
Odlok o spremembah in dopolnitvah prostorskih sestavin dolgoročnih
planov Občin Novo mesto in Sevnica za obdobje od leta 1986 do leta 2000 in
družbenih planov Občin Novo mesto in Sevnica za obdobje od leta 1986 do leta
1990 za območje Občine Škocjan (Uradni list RS, št. 15/98, 112/00, 19/01,
119/02, 75/04, 120/08 in 16/09 – tehnični popravek, 49/10 – tehnični popravek,
47/12 – sklep, 14/13 – sklep in 23/13 – sklep);
-       
Odlok o prostorskih in ureditvenih pogojih Občine Škocjan (Uradni list
RS, št. 110/10 – uradno prečiščeno besedilo in 22/11 – tehnični popravek).
(2) Z dnem uveljavitve te uredbe se za
celotno območje iz 4. člena te uredbe in za vse ureditve, razen za ureditve iz
četrtega odstavka 12. člena te uredbe šteje, da je spremenjen in dopolnjen
Odlok o občinskem podrobnem prostorskem načrtu za Gospodarsko tehnološki center
(GTC) Škocjan (Uradni list RS, št. 89/07).
44. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
državnem prostorskem načrtu za RTP 110/20 kV Dobruška vas (Uradni list RS, št. 26/17) vsebuje naslednjo končno določbo:
»2. člen
Ta uredba začne veljati petnajsti dan po
objavi v Uradnem listu Republike Slovenije.«.