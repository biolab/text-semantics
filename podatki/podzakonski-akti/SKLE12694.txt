1. SPLOŠNE DOLOČBE
1. člen
(vsebina sklepa)
(1) Ta sklep podrobneje določa vsebino dokumentacije za
dokazovanje izpolnjevanja pogojev za imenovanje skrbnika kritnega premoženja,
ki jo kandidat za skrbnika kritnega premoženja priloži zahtevi za pridobitev
dovoljenja za opravljanje poslov skrbnika kritnega premoženja iz druge alineje
prvega odstavka 33. člena Zakona o hipotekarni in komunalni obveznici
(Uradni list RS, št. 123/21; v nadaljevanju ZHKO-2).
(2) Določbe tega sklepa se uporabljajo tudi za
notranjega skrbnika kritnega premoženja in namestnike skrbnika ali notranjega
skrbnika kritnega premoženja.
2. člen
(uporaba pojmov)
Pojmi, uporabljeni v tem sklepu, imajo enak pomen kot v
določbah ZHKO-2.
2. DOKUMENTACIJA ZA DOKAZOVANJE IZPOLNJEVANJA POGOJEV
3. člen
(zahtevana dokumentacija)
(1) Kandidat za skrbnika kritnega premoženja k zahtevi za
pridobitev dovoljenja Banke Slovenije za opravljanje poslov skrbnika kritnega
premoženja priloži naslednjo dokumentacijo, s katero dokazuje izpolnjevanje
pogojev za imenovanje skrbnika kritnega premoženja:
1.     
izpolnjen vprašalnik za ocenjevanje primernosti kandidata za skrbnika
kritnega premoženja, ki je sestavni del tega sklepa;
2.     
kopijo osebnega dokumenta;
3.     
življenjepis;
4.     
kopijo dokazil o pridobljeni strokovni izobrazbi;
5.     
kopijo dokazil, iz katerih izhaja, da je kandidat za skrbnika kritnega
premoženja pooblaščeni revizor, ki izpolnjuje pogoje, določene z zakonom, ki
ureja revidiranje, oziroma kopijo dokazil o ustrezni strokovni usposobljenosti
kandidata;
6.     
kopijo dokazil v zvezi z delovnimi izkušnjami in dejavnostmi, ki jih je
opravljal kandidat;
7.     
s strani izdajatelja parafiran osnutek pogodbe oziroma vseh pogodb med
izdajateljem in kandidatom glede opravljanja poslov skrbnika kritnega
premoženja;
8.     
izjavo kandidata, da je ta od izdajatelja in revizorja, ki revidira
posle izdajatelja, ločena in neodvisna oseba na način, da njegove ekonomske,
osebne ali druge povezave s kreditno institucijo oziroma revizorjem, ki
revidira posle zadevne kreditne institucije, ne bodo vplivale na njegovo
nepristransko, strokovno, objektivno, pošteno in celovito osebno presojo pri opravljanju
poslov skrbnika kritnega premoženja;
9.     
izpisek iz kazenske evidence in dokazilo, iz katerega je razvidno, da
zoper kandidata za skrbnika kritnega premoženja ni bila vložena pravnomočna
obtožnica zaradi kaznivega dejanja, ki se preganja po uradni dolžnosti in za
katerega se lahko izreče kazen zapora eno leto ali več.
(2) Kandidat za notranjega skrbnika kritnega premoženja
zahtevi za pridobitev dovoljenja Banke Slovenije za opravljanje poslov skrbnika
kritnega premoženja priloži dokumentacijo iz prvega odstavka tega člena, pri
čemer namesto izjave iz 8. točke prejšnjega odstavka predloži izjave oziroma
drugo ustrezno dokumentacijo, iz katere je razvidno izpolnjevanje pogojev iz
četrtega odstavka 32. člena ZHKO-2.
3. KONČNA DOLOČBA
4. člen
(začetek veljavnosti)
Ta sklep začne veljati 8. julija 2022.
Ljubljana, dne 25. januarja 2022
Boštjan Vasle
predsednik
Sveta Banke Slovenije

Priloga:
Vprašalnik za ocenjevanje primernosti kandidata za skrbnika kritnega premoženja