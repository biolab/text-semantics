I. SPLOŠNA DOLOČBA
1. člen
(vsebina uredbe)
Za uresničevanje ciljev kmetijske
tržno-cenovne politike se v prvem polletju leta 2003 uvedejo podpore za
pripravo kmetijskih pridelkov in živil za zunanji trg (v nadaljnjem besedilu:
podpore) kot ukrep za pospeševanje prodaje in porabe kmetijskih pridelkov in
živil.
Sredstva za podpore iz te uredbe se
zagotovijo v okviru proračunske postavke Ministrstva za kmetijstvo, gozdarstvo
in prehrano št. 6636 Ukrepi za stabilizacijo trga (notranji in zunanji trg).
II. PODPORE
2. člen
(namen)
Namen podpor je nadomestitev uvoznih
dajatev v proizvodnji uporabljenega blaga (inputov) ali enakovrednega
nadomestnega blaga.
3. člen
(upravičenci)
Upravičenci do podpor so fizične in pravne
osebe, ki opravljajo kmetijsko, ribiško, živilsko ali trgovinsko dejavnost
oziroma storitve za kmetijstvo in imajo sedež oziroma stalno bivališče v
Republiki Sloveniji.
Ne glede na prejšnji odstavek osebe iz
prejšnjega odstavka niso upravičene do podpor, če:
-      
vlagajo zahtevke za pridobljene proizvode ali uvozno blago v
nespremenjenem stanju, ki se v okviru postopka uvoza zaradi izvoza izvaža
oziroma ponovno izvaža v skladu z zakonom, ki ureja carinski sistem, in je to
razvidno iz carinskih dokumentov, ki so priloženi zahtevku,
-      
je izvoženo blago predmet humanitarne pomoči.
4. člen
(višina podpor)
Višina podpor za posamezne kmetijske
pridelke in živila je določena v Prilogi 1, ki je sestavni del te uredbe.
III. POSTOPEK
5. člen
(zahtevek)
Sredstva podpor pridobijo upravičenci
neposredno na podlagi pisnih zahtevkov.
Zahtevke iz prejšnjega odstavka vlagajo
upravičenci v svojem imenu in za svoj račun oziroma njihovi pooblaščenci v
njihovem imenu in za njihov račun, in sicer na obrazcu iz Priloge 2, ki je
sestavni del te uredbe in je dosegljiv na Agenciji Republike Slovenije za
kmetijske trge in razvoj podeželja, Dunajska 160, Ljubljana. Obrazcu iz Priloge
2 morajo upravičenci oziroma pooblaščenci priložiti dokazila o izvršenem izvozu
kmetijskih pridelkov oziroma živil, za katera uveljavljajo sredstva podpor.
Pooblaščenci, ki uveljavljajo sredstva
podpor v imenu in za račun upravičencev (v nadaljnjem besedilu: pooblaščeni
vlagatelji), morajo zahtevkom priložiti pooblastilo upravičencev. Upravičenci s
svojim podpisom na pooblastilu jamčijo za pravilnost podatkov, navedenih v
zahtevku.
Pooblaščeni vlagatelji, ki sredstva podpor
pridobijo za upravičence, morajo ta sredstva nakazati upravičencem najpozneje v
petih delovnih dneh po njihovem prejemu.
Pooblaščeni vlagatelji ne smejo pogojevati
uveljavljenja ali izplačila sredstev podpor upravičencu z obsegom proizvodnega
oziroma pogodbenega sodelovanja ali nakupom katerega koli blaga iz svoje
trgovinske mreže.
6. člen
(rok za vložitev zahtevka)
Zahtevke za izplačilo sredstev podpor
vlagajo upravičenci ali pooblaščeni vlagatelji priporočeno po pošti do 20. v
mesecu za pretekli mesec na naslov: Ministrstvo za kmetijstvo, gozdarstvo in
prehrano, Agencija Republike Slovenije za kmetijske trge in razvoj podeželja,
Dunajska 160, Ljubljana.
Kopije zahtevkov morajo upravičenci hraniti
še najmanj pet let po njihovi odobritvi.
7. člen
(odločanje o zahtevku)
O dodelitvi sredstev podpor odloča Agencija
Republike Slovenije za kmetijske trge in razvoj podeželja z odločbo.
Če zahtevek ni popoln, se upravičenca
oziroma pooblaščenega vlagatelja pozove na odpravo nepravilnosti. Če
upravičenec oziroma pooblaščeni vlagatelj v določenem roku ne odpravi
nepravilnosti, se zahtevek s sklepom zavrže. Prepozno prispeli zahtevki se s
sklepom zavržejo.
Zoper odločbo oziroma sklep iz prvega in
drugega odstavka tega člena lahko upravičenec vloži pritožbo v roku 15 dni od
vročitve sklepa oziroma odločbe. Pritožba se vloži na Ministrstvo za
kmetijstvo, gozdarstvo in prehrano, Agencija Republike Slovenije za kmetijske trge
in razvoj podeželja, Dunajska 160, Ljubljana, in sicer priporočeno po pošti. O
pritožbi odloča Ministrstvo za kmetijstvo, gozdarstvo in prehrano Republike
Slovenije.
8. člen
(vrnitev sredstev)
Upravičenec mora vrniti sredstva podpor, če
se blago, za katerega je pridobil sredstva, ponovno uvozi v primerih in pod
pogoji, ki jih določa predpis o izvajanju zakona, ki ureja carinski sistem.
9. člen
(sorazmerno zmanjšanje sredstev podpor)
V primeru, da višina zahtevkov za posamezen
pridelek oziroma živilo preseže obseg sredstev podpor, se višina sredstev
podpor na enoto tega pridelka oziroma živila sorazmerno zmanjša.
IV. KAZENSKA DOLOČBA
10. člen
(kazni)
Z denarno kaznijo od 500.000 do 5,000.000
SIT se kaznuje pravna oseba, ki ravna v nasprotju s četrtim oziroma petim
odstavkom 5. člena te uredbe.
Z denarno kaznijo 400.000 do 2,000.000 SIT
se kaznuje samostojni podjetnik posameznik, ki ravna v nasprotju s četrtim
oziroma petim odstavkom 5. člena te uredbe.
Z denarno kaznijo 1000 do 150.000 SIT se
kaznuje fizična oseba, ki ravna v nasprotju s četrtim oziroma petim odstavkom
5. člena te uredbe.
Z denarno kaznijo od 50.000 do 300.000 SIT
se za prekršek iz prvega odstavka tega člena kaznuje odgovorna oseba pravne
osebe.

Priloga
1: Seznam proizvodov in višina podpor za pripravo kmetijskih pridelkov in živil
za zunanji trg
Priloga
2: Zahtevek za podporo za pripravo kmetijskih izdelkov in živil za zunanji trg

Uredba o uvedbi podpor za pripravo kmetijskih
pridelkov in živil za zunanji trg za obdobje od 1. januarja do 30. junija 2003
(Uradni list RS, št. 117/02)
vsebuje naslednjo prehodno in končno določbo:
»V. PREHODNA DOLOČBA
11. člen
(obračun)
Za obračun odobrenih zahtevkov, ki so bili
vloženi za leto 2002 na podlagi uredbe o uvedbi podpor za pripravo kmetijskih
pridelkov in živil za zunanji trg v letu 2002 (Uradni list RS, št. 28/02, 64/02
in 85/02), se uporablja uredba o uvedbi podpor za pripravo kmetijskih pridelkov
in živil za zunanji trg v letu 2002 (Uradni list RS, št. 28/02, 64/02 in
85/02).
VI. KONČNA DOLOČBA
12. člen
(veljavnost)
Ta uredba začne veljati naslednji dan po
objavi v Uradnem listu Republike Slovenije in se začne uporabljati 1. januarja
2003.«.

Uredba o spremembah uredbe uvedbi podpor za
pripravo kmetijskih pridelkov in živil za zunanji trg za obdobje od 1. januarja
do 30. junija 2003 (Uradni list RS, št. 6/03) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi uredbe uvedbi podpor za
pripravo kmetijskih pridelkov in živil za zunanji trg za obdobje od 1. januarja
do 30. junija 2003 (Uradni list RS, št. 39/03) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije in se začne uporabljati 1.
maja 2003.«.