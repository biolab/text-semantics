1. člen
(vsebina)
(1) Ta pravilnik določa oznako državne
pripadnosti, skupno in registrsko oznako ter druge oznake, način njihovega
določanja in namestitve, glede na vrsto in kategorijo zrakoplova.
(2) Ta pravilnik se ne uporablja za
meteorološke balone, ki se uporabljajo izključno za meteorološke namene, ali za
brezpilotne proste balone brez obremenitve.
2. člen
(pomen izrazov)
Izrazi, uporabljeni v tem pravilniku,
pomenijo:
1.     
balon je zrakoplov brez motornega pogona, lažji od zraka;
2.     
(prenehala
veljati);
3.     
helikopter je zrakoplov, težji od zraka, pri katerem se vzgon doseže
pretežno z reakcijo zraka na enega ali več rotorjev, ki jih poganja motor in se
vrtijo na pretežno navpičnih oseh;
4.     
jadralno letalo je zrakoplov, težji od zraka, brez motornega pogona, ki
pod danimi pogoji letenja pridobi vzgon predvsem zaradi aerodinamičnih reakcij
na fiksno površino;
5.     
letalo je zrakoplov na motorni pogon, težji od zraka, ki dobi vzgon v
letu predvsem od aerodinamičnih reakcij na njegove površine, ki se v danih
pogojih letenja ne spreminjajo;
6.     
mahokrilec je zrakoplov, težji od zraka, pri katerem se vzgon doseže
predvsem z reakcijo zraka na površine mahajočih kril;
7.     
mednarodni izvajalec dejavnosti je izvajalec, določen v 77. členu Konvencije
o mednarodnem civilnem letalstvu in Protokolu o spremembah in dopolnitvah
Konvencije (Uradni list FLRJ-MP, št. 3-15/1954) (v nadaljnjem besedilu: Čikaška
konvencija);
8.     
ognjevaren material je material, ki lahko zdrži vročino vsaj toliko ali
še bolje kakor jeklo, kadar dimenzije tega materiala ali jekla ustrezajo
določenemu namenu;
9.     
organ za registracijo skupne oznake je organ, ki vodi register, ki ne
temelji na državi oziroma je njegov del, kjer je to potrebno, in v katerem je
registriran zrakoplov mednarodnega izvajalca dejavnosti;
10.  
rotoplan je zrakoplov na motorni pogon, težji od zraka, pri katerem se
vzgon doseže z reakcijo zraka na enega ali več rotorjev;
11.  
skupna oznaka je oznaka, ki jo Mednarodna organizacija za civilno
letalstvo dodeli organu za registracijo zrakoplova mednarodnega izvajalca
dejavnosti, ki ne temelji na državi;
12.  
zračna ladja je zrakoplov na motorni pogon, lažji od zraka;
13.  
zrakoplov je vsaka naprava, ki se lahko obdrži v atmosferi zaradi
reakcije zraka, razen reakcije zraka na zemeljsko površino;
14.  
zrakoplov, lažji od zraka, je zrakoplov, ki leti predvsem zaradi svojega
vzgona v zraku;
15.  
zrakoplov, težji od zraka, je vsak zrakoplov, ki v letu pridobiva vzgon
predvsem od aerodinamičnih sil;
16.  
giroplan je zrakoplov, težji od zraka, pri katerem se vzgon doseže z
reakcijo zraka na enega ali več rotorjev, ki se prosto vrtijo na pretežno
navpičnih oseh.
3. člen
(razvrstitev zrakoplovov)
(1) Vrste zrakoplovov so navedene v
prilogi 1, ki je sestavni del tega pravilnika.
(2) Zrakoplov, ki ga ne upravlja pilot
na krovu, se razvrsti kot zrakoplov brez posadke.
(3) (prenehal
veljati).
4. člen
(oznaka državne pripadnosti, skupna in
registrska oznaka)
(1) Oznaka državne pripadnosti ali
skupna oznaka in registrska oznaka morata biti sestavljeni iz skupine znakov.
(2) Oznaka državne pripadnosti ali
skupna oznaka mora biti pred registrsko oznako. Če je prvi znak registrske
oznake črka ali številka, mora biti pred njim vezaj.
(3) Oznaka državne pripadnosti se
izbere iz nabora nacionalnih simbolov, vključenih v radijske klicne znake, ki
jih je državi registracije dodelila Mednarodna telekomunikacijska zveza. Oznaka
državne pripadnosti se sporoči Mednarodni organizaciji za civilno letalstvo.
(4) Skupna oznaka se izbere iz nabora
simbolov, vključenih v radijske klicne znake, ki jih je Mednarodni organizaciji
za civilno letalstvo dodelila Mednarodna telekomunikacijska zveza.
(5) Registrska oznaka je sestavljena
iz črk, številk ali kombinacije črk in številk, ki jo ob registraciji
zrakoplova določi Agencija za civilno letalstvo (v nadaljnjem besedilu:
agencija) v skladu s to kombinacijo:
1.     
treh črk, s katero se zaznamuje zrakoplov, lažji ali težji od zraka, pri
čemer niso dovoljene oznake, ki imajo drug pomen v zračnem prometu,
2.     
štirih številk, s katero se zaznamuje jadralno letalo, ter
3.     
treh črk in dveh številk, s katero se zaznamuje zrakoplov v izdelavi.
(6) Če se uporabijo črke za registrsko
oznako, se ne uporabljajo kombinacije, ki jih je mogoče zamenjati s petmestnimi
kombinacijami črk, uporabljenimi v II. delu Mednarodnega kodeksa signalov. Ne
smejo se uporabljati trimestne kombinacije črk, ki se začnejo s črko Q,
uporabljeno v Q kodi, in drugi podobni signali, ki se uporabljajo v sili (npr.
SOS, XXX, PAN, TTT).
(7) Ne glede na peti odstavek tega
člena lahko agencija ob upoštevanju certifikacijskih standardov in drugih
zahtev iz prilog k Čikaški konvenciji določi nadaljnjo delitev registrskih
oznak za skupine zrakoplovov.
5. člen
(splošna zahteva glede mesta oznake
državne pripadnosti, skupne in registrske oznake)
Oznaka državne pripadnosti ali skupne
oznake in registrska oznaka na zrakoplovu morata biti narisani ali pritrjeni s
sredstvi, ki zagotavljajo podobno stopnjo obstojnosti. Oznake morajo biti ves
čas čiste in vidne.
6. člen
(mesto oznake državne pripadnosti, skupne
in registrske oznake na zrakoplovu, ki je lažji od zraka)
(1) Oznake na zračni ladji morajo biti
na trupu ali na površini smernega stabilizatorja. Na trupu morajo biti nameščene
vzdolžno na vsaki njegovi strani in na njegovi zgornji površini na vzdolžni
simetrali. Če so oznake na površini smernega stabilizatorja, morajo biti
nameščene na vodoravnih in navpičnih smernih stabilizatorjih; oznake na vodoravnem
smernem stabilizatorju morajo biti na desni polovici njegove zgornje površine
in na levi polovici njegove spodnje površine z zgornjimi robovi črk in številk,
obrnjenimi proti sprednjemu robu; oznake na navpičnem smernem stabilizatorju
morajo biti nameščene na vsaki strani njegove spodnje polovice s črkami in
številkami, ki so postavljene vodoravno.
(2) Oznake sferičnega balona, ki ni
prosti balon brez posadke, morajo biti na dveh mestih diametralno ena nasproti
druge. Njihova lega je ob največjem vodoravnem obsegu balona.
(3) Oznake nesferičnega balona, ki ni
prosti balon brez posadke, morajo biti nameščene na obeh straneh. Njihova lega
je ob največjem prečnem prerezu balona neposredno nad pritrdilnim trakom ali
neposredno nad točkami, na katere so pritrjene nosilne vrvi košare.
(4) Stranske oznake zrakoplova,
lažjega od zraka, ki ni prosti balon brez posadke, morajo biti vidne od strani
in od tal.
(5) Oznake prostih balonov brez
posadke morajo biti na identifikacijski ploščici iz 14. člena tega pravilnika.
7. člen
(mesto oznake državne pripadnosti, skupne
in registrske oznake na zrakoplovu, ki je težji od zraka)
(1) Oznake na zrakoplovu, težjem od
zraka, morajo biti prikazane na:
1.     
krilu; Oznake morajo biti nameščene enkrat na spodnji površini strukture
krila, in sicer na njeni levi polovici, razen če se ne raztezajo čez celotno
spodnjo površino strukture krila. Kolikor je mogoče, so enako oddaljene od
sprednjih in zadnjih robov kril. Zgornji robovi črk in številk so obrnjeni
proti sprednjemu robu krila.
2.     
trupu (ali enakovredni strukturi) in navpičnih repnih površinah; Oznake
morajo biti na obeh straneh trupa (ali enakovredne strukture) med krilom in
repno površino ali pa na zgornjih polovicah navpičnih repnih površin. Na enojni
navpični repni površini morajo biti napisane na obeh straneh. Če pa so napisane
na več navpičnih repnih površinah, morajo biti nameščene na zunanjih straneh
zunanjih površin.
(2) Če zrakoplov, težji od zraka, nima
površin za postavitev oznak iz prejšnjega odstavka, se oznake namestijo tako,
da je zrakoplov mogoče zlahka identificirati.
8. člen
(splošna zahteva glede velikosti oznake
državne pripadnosti, skupne in registrske oznake)
Črke in številke v vsaki posamezni skupini
oznak morajo biti enake velikosti.
9. člen
(velikost oznake državne pripadnosti, skupne
in registrske oznake zrakoplova, lažjega od zraka)
(1) Velikost oznak na zrakoplovu,
lažjem od zraka, ki ni prosti balon brez posadke, mora biti najmanj 50 cm.
(2) Velikost oznak, ki se nanaša na
proste balone brez posadk, določi agencija, ob upoštevanju velikosti koristnega
tovora, na katerega je pritrjena identifikacijska ploščica.
(3) Če zrakoplov, lažji od zraka, nima
površin za namestitev oznak iz prvega odstavka tega člena, ali če so površine,
ki bi oznake iz prvega odstavka tega člena omogočale, premajhne, agencija
določi velikost teh oznak tako, da je zrakoplov mogoče zlahka identificirati.
10. člen
(velikost oznake državne pripadnosti,
skupne in registrske oznake zrakoplova, težjega od zraka)
(1) Velikost oznak na krilih
zrakoplova, težjem od zraka, mora biti najmanj 50 cm.
(2) Velikost oznak na trupu (ali na
enakovredni strukturi) in na navpičnih repnih površinah zrakoplova, težjem od
zraka, mora biti najmanj 30 cm.
(3) Če zrakoplov, težji od zraka, nima
površin za namestitev oznak iz prvega in drugega odstavka tega člena, ali če so
površine, ki bi oznake iz prvega in drugega odstavka tega člena omogočale,
premajhne, agencija določi velikost teh oznak tako, da je zrakoplov mogoče
zlahka identificirati.
11. člen
(vrsta znakov za oznako državne
pripadnosti, skupne in registrske oznake)
(1) Črke so velike črke v latinici
brez okraskov, številke pa so arabske številke, prav tako brez okraskov.
(2) Širina vsakega znaka, razen črke I
in številke 1, ter dolžina vezajev sta v velikosti dveh tretjin višine znaka.
(3) Znaki in vezaji so iz polne črte
in v barvi, ki je v kontrastu z barvo ozadja. Debelina črt mora biti eno
šestino višine znaka.
(4) Med znaki je razmik, ki ne sme
biti manjši od ene četrtine širine znaka. Vezaj v tem primeru predstavlja znak.
12. člen
(register oznak državne pripadnosti,
skupnih in registrskih oznak)
Agencija ali organ za registracijo skupne
oznake vodi register, ki za vsak zrakoplov, registriran s strani agencije ali
organa za registracijo skupne oznake, vsebuje podatke, ki so zapisani v
potrdilu o vpisu v register iz 13. člena tega pravilnika. Vpisi prostih balonov
brez posadk v register morajo vsebovati datum, čas in lokacijo izpusta, podatke
o vrsti balona in naziv operatorja.
13. člen
(potrdilo o vpisu v register)
(1) Potrdilo o vpisu v register je ves
čas v zrakoplovu.
(2) Oblika potrdila o vpisu v register
je določena v prilogi 2, ki je sestavni del tega pravilnika.
14. člen
(identifikacijska ploščica)
(1) Zrakoplov ima identifikacijsko
ploščico, na kateri sta napisani vsaj njegova oznaka državne pripadnosti ali
skupna oznaka in registrska oznaka. Ta ploščica mora biti narejena iz
ognjevarne kovine ali drugega ognjevarnega materiala, ki ima primerne fizikalne
lastnosti.
(2) Identifikacijska ploščica je
nameščena na vidnem mestu ob glavnem vhodu v zrakoplov ali:
1.     
v primeru prostega balona brez posadke na vidnem mestu na zunanji strani
koristnega tovora, in
2.     
(prenehala
veljati).
15. člen
(druge oznake)
(1) Zastavi Republike Slovenije in
Evropske unije, s katerima se zaznamujejo zrakoplovi, težji od zraka, morata
biti najmanj velikosti 60 x 30 cm. Za vse druge vrste zrakoplovov mora biti
zastava Republike Slovenije najmanj velikosti 35 x 18 cm.
(2) Na zrakoplovu morata biti zastavi
Republike Slovenije in Evropske unije nameščeni na zgornji površini smernega
stabilizatorja ali na drugem vidnem mestu. Razporeditev mora biti v skladu z
Zakonom o grbu, zastavi in himni Republike Slovenije ter o slovenski narodni
zastavi (Uradni list RS, št. 67/94).
16. člen
(odstranitev oznak)
Če se zrakoplov, ki je vpisan v register
zrakoplovov Republike Slovenije, izbriše iz tega registra, mora imetnik
potrdila iz 13. člena tega pravilnika hkrati z izbrisom iz registra, ki ga
opravi agencija, z zrakoplova odstraniti oznako državne pripadnosti ali skupno
oznako in registrsko oznako ter zastavi iz prejšnjega člena.
17. člen
(označevanje zrakoplova v izdelavi)
(1) Zrakoplovu v izdelavi se dodelita
oznaka državne pripadnosti in registrska oznaka.
(2) Na zrakoplovih v izdelavi poleg
oznak iz prejšnjega odstavka ne sme biti drugih registrskih oznak, lahko pa je
na njih ime ali logotip proizvajalca.
(3) Registrska oznaka, dodeljena
zrakoplovu v izdelavi, se lahko uporablja od trenutka, ko je izdelava končana
in so sestavljeni v funkcionalno celoto sestavni deli zrakoplova, na katerih so
mesta za oznake državne pripadnosti in registrske oznake, za zrakoplov na
motorni pogon pa od trenutka, ko se ta lahko premika z lastnim pogonom.
(4) Registrska oznaka zrakoplova v
izdelavi se vpiše v dodatek k registru zrakoplovov Republike Slovenije pod
pogoji, ki so določeni za vpis zrakoplova v register zrakoplovov Republike
Slovenije.
18. člen
(označevanje zgodovinskega zrakoplova)
(1) Zgodovinski zrakoplov in dvojnik
zrakoplova, ki izpolnjuje merila iz točke a) priloge II Uredbe (ES) št.
216/2008 Evropskega parlamenta ina Sveta z dne 20. februarja 2008 o
skupnih predpisih na področju civilnega letalstva in ustanovitvi Evropske
agencije za varnost v letalstvu in razveljavitvi Direktive Sveta 91/670/EGS,
Uredbe (ES) št. 1592/2002 in Direktive 2004/36/ES (UL L št. 79 z dne
19. 3. 2008, str. 1), zadnjič spremenjena z Uredbo Komisije (EU) št.
6/2013 z dne 8. januarja 2013 o spremembi Uredbe (ES) št. 216/2008
Evropskega parlamenta in Sveta o skupnih predpisih na področju civilnega
letalstva in ustanovitvi Evropske agencije za varnost v letalstvu in razveljavitvi
Direktive Sveta 91/670/EGS, Uredbe (ES) št. 1592/2002 in Direktive 2004/36/ES
(UL L št. 4 z dne 9. 1. 2013, str. 34), katerega konstrukcija je podobna
originalnemu zrakoplovu, morata imeti oznako državne pripadnosti in registrsko
oznako narisano ali pritrjeno na delih iz 5. do 11. člena tega pravilnika.
(2) Ne glede na prejšnji odstavek mora
biti velikost oznake državne pripadnosti in registrske oznake najmanj
15 cm.
19. člen
(izjeme)
(1) Jadralni
zmaji in jadralna padala se označujejo z nalepko ali štampiljko o tehnični
brezhibnosti letalne naprave, po opravljenem tehničnem pregledu, izvedenem in
evidentiranem v skladu z letalskimi predpisi, ki veljajo ali se uporabljajo v
Republiki Sloveniji in Operativno – tehnično zahtevo za izvajanje tehničnih pregledov
jadralnih zmajev in jadralnih padal (Uradni list RS, št. 50/15).
(2) Vsak
drug zrakoplov z največjo dovoljeno lastno maso, vključno z gorivom, ki ne
presega 70 kg, mora imeti oznako državne pripadnosti in registrsko oznako,
narisani ali pritrjeni na delih iz 5. do 11. člena tega pravilnika. Velikost
oznak mora biti sorazmerna velikosti zrakoplova, vendar ne sme presegati
velikosti oznak iz 8. do 10. člena tega pravilnika.
(3) Ne
glede na prvi in drugi odstavek tega člena lahko agencija na podlagi vloge
stranke dovoli namestitev oznake na drugo mesto od predpisanega in odstopanje
od velikosti oznak, če to ne vpliva na varnost zračnega prometa in omogoča
prepoznavanje oznak.
20. člen
(sprememba registrske oznake)
(1) Registrska oznaka je vezana na
proizvajalca, tip in serijsko številko zrakoplova ter je ni dovoljeno
spremeniti.
(2) Vmesna sprememba države registra
zrakoplovov ne vpliva na registrsko oznako zrakoplova iz slovenskega registra.

Priloga
1: Razvrstitev zrakoplovov
Priloga
2: Potrdilo o vpisu v register zrakoplovov

Pravilnik o oznaki državne pripadnosti,
registrskih in drugih oznakah na civilnih zrakoplovih (Uradni list RS, št. 88/14) vsebuje naslednjo končno določbo:
21. člen
(začetek
veljavnosti)
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah Pravilnika o oznaki
državne pripadnosti, registrskih in drugih oznakah na civilnih zrakoplovih
(Uradni list RS, št. 12/15) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Določba spremenjenega 19. člena pravilnika
se začne uporabljati 1. januarja 2016.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o oznaki
državne pripadnosti, registrskih in drugih oznakah na civilnih zrakoplovih
(Uradni list RS, št. 90/15) vsebuje naslednjo končno določbo:
»2. člen 
Ta pravilnik začne veljati naslednji dan po
objavi v Uradnem listu Republike Slovenije.«.

Uredba o sistemih brezpilotnih zrakoplovov
(Uradni list RS, št. 52/16) vsebuje naslednjo končno določbo:
»32. člen 
(začetek
veljavnosti) 
Ta uredba začne veljati petnajsti dan po
objavi v Uradnem listu Republike Slovenije.«.