1. člen
S tem odlokom se ustanovi Podnebni svet (v nadaljnjem
besedilu: svet) kot neodvisno državno znanstveno posvetovalno telo za podnebno
politiko.
2. člen
Naloge sveta so znanstveno svetovanje v obliki strokovnih
mnenj in priporočil Vladi Republike Slovenije (v nadaljnjem besedilu: vlada) o
že uveljavljenih in predlaganih ukrepih podnebne politike ter o njihovi
skladnosti z ratificiranimi mednarodnimi pogodbami in pravnim redom EU na
področju podnebnih sprememb, predvsem pa svet:
1.     
spremlja izvajanje in revizije Dolgoročne podnebne strategije Republike
Slovenije, Celovitega energetskega in podnebnega načrta Slovenije ter drugih
strateških dokumentov, ki urejajo blaženje podnebnih sprememb in prilagajanje
nanje, se opredeli do poročil o njihovem izvajanju ter predlaga ukrepe za
njihovo učinkovito izvajanje;
2.     
predlaga ukrepe za blaženje podnebnih sprememb in prilagajanje nanje ter
za njihovo izvajanje v skladu z najnovejšimi znanstvenimi dognanji in prispeva
k celoviti obravnavi čezsektorskih ukrepov glede podnebnih sprememb;
3.     
sodeluje pri pripravi predpisov in drugih aktov s področja podnebnih
sprememb;
4.     
pripravi letno poročilo o svojem delu in ga javno objavi na osrednjem
spletnem mestu državne uprave;
5.     
sodeluje s strokovnimi ustanovami na področju podnebnih sprememb in z
lokalnimi skupnostmi.
3. člen
(1) Člani sveta so:
1.     
štirje člani, ki jih predlagajo javne univerze;
2.     
trije člani, ki jih predlaga Slovenska akademija znanosti in umetnosti;
3.     
dva člana, ki ju predlagajo nevladne organizacije s statusom nevladne
organizacije v javnem interesu na področju varstva okolja.
(2) Člane sveta imenuje
vlada na predlog ministrstva, pristojnega za podnebne spremembe.
(3) Člani sveta med
seboj izvolijo predsednika sveta.
(4) Predsednik sveta
najpozneje na naslednji seji po izvolitvi enega od članov sveta predlaga za
namestnika predsednika sveta, da ga ta nadomešča v času njegove odsotnosti.
(5) Mandat članov sveta
traja šest let z možnostjo enkratnega vnovičnega imenovanja.
(6) Vlada lahko člana
sveta predčasno razreši:
-       
v primeru neopravičene odsotnosti na dveh zaporednih sejah sveta,
-       
na njegovo lastno pobudo ali
-       
v primeru smrti.
(7) Odstop člana sveta
je v okoliščinah iz druge alineje prejšnjega odstavka veljaven, ko ga razreši
vlada.
4. člen
(1) Svet dela in odloča
o zadevah iz svoje pristojnosti na rednih, izrednih in dopisnih sejah sveta.
(2) Sejo sveta skliče
predsednik sveta oziroma v njegovi odsotnosti namestnik predsednika sveta na
lastno pobudo, na pobudo vsaj treh članov sveta ali na pobudo vlade.
(3) Svet se sestaja
vsaj dvakrat letno.
(4) Seje sveta se lahko
izvedejo tudi na daljavo ob programskem orodju, ki omogoča izvedbo sej na
daljavo, pri čemer lahko na daljavo sodelujejo vsi udeleženci ali pa samo
posamezni udeleženec seje.
5. člen
(1) Upravno in tehnično
podporo za delo sveta zagotavlja ministrstvo, pristojno za podnebne spremembe.
(2) Minister, pristojen
za podnebne spremembe, izmed strokovnih sodelavcev ministrstva, pristojnega za
podnebne spremembe, imenuje tajnika sveta in njegovega namestnika.
6. člen
(1) Predsednik in člani
sveta so za udeležbo in sodelovanje na seji sveta upravičeni do sejnine
(nadomestila) in do povračila potnih stroškov.
(2) Do sejnine so
predsednik in člani sveta upravičeni tudi ob udeležbi na dopisni seji.
(3) Predsednik in člani
sveta, ki so javni uslužbenci, so do sejnine upravičeni, če se seje sveta udeležijo
izven rednega delovnega časa.
(4) Višina sejnine je
enaka višini, kot jo določa Uredba o sejninah in povračilih stroškov v javnih
skladih, javnih agencijah, javnih zavodih in javnih gospodarskih zavodih
(Uradni list RS, št. 16/09, 107/10, 66/12, 51/13 in 6/15) za stalni del
sejnine.
(5) Za določitev višine
potnih stroškov se smiselno uporabljajo določbe predpisov, ki urejajo povračila
stroškov v javnih skladih, javnih agencijah, javnih zavodih in javnih
gospodarskih zavodih.
7. člen
(1) O delovanju sveta
tajnik sveta pripravi letno poročilo, ki se hrani v zbirki dokumentarnega
gradiva in vodi pri ministrstvu, pristojnem za podnebne spremembe.
(2) Letno poročilo iz
prejšnjega odstavka se predloži vladi v seznanitev.
8. člen
Način dela sveta je podrobneje urejen v poslovniku, ki ga
sprejme vlada.
PREHODNI IN KONČNA DOLOČBA
9. člen
Vlada imenuje člane sveta najpozneje v 14 dneh od uveljavitve
tega odloka.
10. člen
Poslovnik sveta se uskladi s tem odlokom najpozneje v 60 dneh
od uveljavitve tega odloka.
11. člen
Ta odlok začne veljati naslednji dan po objavi v Uradnem
listu Republike Slovenije.
Št. 00704-224/2023
Ljubljana, dne 31. maja 2023
EVA 2023-2570-0015
Vlada Republike Slovenije
dr. Robert Golob
predsednik