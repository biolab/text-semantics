1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 7. avgusta
2015 objavil Smernice o ugotavljanju, kdaj bi likvidacija sredstev ali
obveznosti v okviru običajnih insolvenčnih postopkov lahko negativno vplivala
na enega ali več finančnih trgov, v skladu s členom 42(14) Direktive 2014/59/EU
(v nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena spodbujajo
usklajevanje nadzorniških praks in praks reševanja v skladu s petim odstavkom
42. člena Direktive 2014/59/EU glede ugotavljanja, kdaj bi likvidacija
sredstev ali obveznosti v okviru običajnih insolvenčnih postopkov lahko
negativno vplivala na finančni trg.
(3) Smernice se uporabljajo za organe za reševanje iz
točke (iv) drugega odstavka 4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za Banko Slovenije, kadar v skladu z
ZRPPB-1 izvaja naloge in pristojnosti organa za reševanje.
(2) Banka Slovenije bo pri opravljanju nalog in
pristojnosti organa za reševanje v skladu z ZRPPB-1, v celoti upoštevala
določbe smernic v delu, v katerem se nanašajo na izvajanje nalog in pooblastil
organov za reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Smernic o ugotavljanju, kdaj bi likvidacija sredstev ali obveznosti v
okviru običajnih insolvenčnih postopkov lahko negativno vplivala na enega ali
več finančnih trgov, v skladu s členom 42(14) Direktive 2014/59/EU (Uradni list
RS, št. 48/17 in 92/21 – ZRPPB-1).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 2. novembra 2021
Boštjan Vasle
predsednik
Sveta Banke Slovenije