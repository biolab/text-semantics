1. SPLOŠNA DOLOČBA
1. člen
(vsebina sklepa)
Ta sklep določa:
1.    
podrobnejše zahteve glede ustrezne objave
notranje informacije po prvem in petem odstavku 386. člena Zakona o trgu
finančnih instrumentov (Uradni list RS, št. 108/10 – ZTFI-UPB3 in 78/11; v
nadaljevanju: ZTFI),
2.    
podrobnejše pogoje glede odložitve objave
notranje informacije po drugem odstavku 386. člena ZTFI,
3.    
podrobnejše zahteve glede obvestitve Agencije
za trg vrednostnih papirjev (v nadaljevanju: Agencija) o odložitvi objave
notranje informacije po četrtem odstavku 386. člena ZTFI,
4.    
podrobnejša pravila o vsebini in načinu vodenja
seznama oseb, ki so jim dostopne notranje informacije iz 387. člena ZTFI,
5.    
v zvezi s poročanjem o poslih iz 388. člena
ZTFI:
-  
kategorije oseb, ki so zavezane poročati o
poslih,
-  
značilnosti poslov, ki so predmet te
obveznosti, vključno s količino finančnih instrumentov, ki je predmet posla,
pri kateri nastane obveznost poročanja,
-  
podrobnejše pogoje za zagotovitev javne
informacije o teh poslih,
6.    
podrobnejša pravila o obveznostih posameznih
kategorij oseb iz 389. člena ZTFI v zvezi z naložbenimi priporočili.
2. člen
(pojmi)
(1) Pojmi, uporabljeni v tem sklepu,
imajo enak pomen kot v določbah ZTFI, kot na primer:
1.    
izdajatelj v 27. členu,
2.    
vlagatelj v 28. členu,
3.    
notranja informacija v 373. členu,
4.    
oseba, ki opravlja vodstvene naloge, in z njo
poveznana oseba v 377. členu,
5.    
naložbeno priporočilo v 378. členu.
(2) Nacionalni sistem za poročanje je
informacijski sistem za elektronsko posredovanje poročil Agenciji (v nadaljnjem
besedilu: NRS).
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. USTREZNO RAZKRITJE NOTRANJE INFORMACIJE
3. člen
(nastanek obveznosti razkritja notranje
informacije)
(1) Izdajatelj mora notranje
informacije, ki se neposredno nanašajo nanj ali na finančni instrument,
katerega izdajatelj je, objaviti takoj, ko je to mogoče.
(2) Če izdajatelj ali oseba, ki deluje
v njegovem imenu ali za njegov račun, razkrije tretji osebi notranjo
informacijo, jo je dolžan objaviti takoj, ko je to mogoče, vendar najkasneje
hkrati z razkritjem tretji osebi.
(3) Če je do razkritja notranje
informacije tretji osebi prišlo nenamerno, je izdajatelj dolžan notranjo
informacijo objaviti takoj, ko je to mogoče, vendar najkasneje naslednji
delovni dan, šteto od dne, ko je izvedel ali bi lahko izvedel, da je prišlo do
razkritja te informacije tretji osebi.
(4) Ne glede na določbi prejšnjih dveh
odstavkov tega člena izdajatelj ni dolžan objaviti notranje informacije, kadar
jo razkrije tretji osebi, ki jo zavezuje obveznost zaupnosti, ne glede na
podlago za nastanek te obveznosti zaupnosti.
(5) Izdajatelj, ki izpolni pogoje za
odložitev objave skladno z drugim odstavkom 386. člena ZTFI ter skladno s
pogoji, določenimi v tem sklepu, je dolžan notranjo informacijo objaviti takoj,
ko prenehajo razlogi za odložitev njene objave.
4. člen
(način in vsebina javne objave notranjih
informacij)
(1) Izdajatelj je dolžan notranje
informacije razkriti v skladu s 3. in 4. členom Sklepa o izvajanju obveznosti
razkrivanja nadzorovanih informacij (Uradni list RS, št. 106/07 in 33/08).
(2) Izdajatelj je v zvezi z javno
objavo notranjih informacij dolžan spoštovati tudi določbe tretjega poglavja
ZTFI ter predpisov Agencije, sprejetih na njihovi podlagi, ki se nanašajo na:
-      
nastanek in prenehanje obveznosti razkrivanja
nadzorovanih informacij (100. člen),
-      
določitev javnih družb, ki so dolžne razkrivati
nadzorovane informacije na podlagi 3. poglavja ZTFI (102. ter 103. člen),
-      
druga podrobnejša pravila iz predpisa,
sprejetega na podlagi 108. člena ZTFI,
-      
predložitev Agenciji (133. člen ZTFI), uporabo
jezika javne objave (135. člen), dostopnost nadzorovanih informacij (136. člen)
ter druga pravila, predpisana na podlagi 138. člena ZTFI,
-      
posebna pravila za osebe iz tretjih držav, kot
so opredeljene v predpisu, sprejetem na podlagi 141. člena ZTFI.
(3) Vse pomembne spremembe, ki se
nanašajo na javnosti že razkrito notranjo informacijo, je izdajatelj dolžan
razkriti takoj po nastanku takšne spremembe, in sicer na način, kot je bila
objavljena notranja informacija, na katero se sprememba nanaša.
(4) Izdajatelj je dolžan z utemeljeno
skrbnostjo zagotoviti, da je razkritje notranje informacije skladno s tem
sklepom sočasno za vse kategorije vlagateljev in v vseh državah članicah, kjer
se na zahtevo izdajatelja oziroma z njegovim soglasjem organizirano trguje z
vrednostnimi papirji izdajatelja, na katere se notranja informacija nanaša.
(5) Izdajatelj mora zagotoviti, da
notranje informacije iz prejšnjega odstavka tega člena ostanejo dostopne na
njegovih javnih spletnih straneh še najmanj 5 let.
3. POGOJI ZA ODLOŽITEV OBJAVE NOTRANJE INFORMACIJE
5. člen
(pogoji za odložitev objave notranje
informacije)
(1) Izdajatelj lahko na lastno
odgovornost odloži objavo notranje informacije, da zaščiti svoj upravičeni
interes, če izpolni zahtevi iz 2. odstavka 386. člena ZTFI, skladno s pogoji in
na način, kot je opredeljen v nadaljevanju tega člena, ter o tem obvesti
Agencijo skladno s 6. členom tega sklepa.
(2) Šteje se, da ni verjetno, da bi
odložitev javne objave skladno s tem členom lahko zavajala javnost, v kolikor
vsebina te informacije ni v nasprotju s trenutno veljavnimi pričakovanji
vlagateljev ali javnosti o gibanju tržnega tečaja vrednostnih papirjev
izdajatelja.
(3) Upravičeni interes izdajatelja iz
2. odstavka 386. člena ZTFI je izkazan tudi takrat, ko mora izdajatelj
preveriti avtentičnost notranje informacije.
(4) Izdajatelj je dolžan ohraniti
zaupnost notranje informacije, katere objavo je odložil, tako da zagotavlja
ustrezen nadzor nad dostopom do te informacije in nad njeno uporabo, zlasti
tako, da:
-      
omogoča dostop ter uporabo notranje informacije
le osebam, ki jo nujno potrebujejo za izvajanje svojih dolžnosti in katere
skladno s tem sklepom uvrsti na seznam iz 7. člena tega sklepa,
-      
vzpostavi učinkovit sistem za zavrnitev dostopa
do takšnih informacij vsem ostalim osebam, ki niso uvrščene na seznam iz
prejšnje alineje tega odstavka,
-      
sprejme potrebne ukrepe za zagotovitev, da je
vsaka oseba iz prve alineje tega odstavka seznanjena s pravicami in dolžnostmi,
ki izhajajo iz upravičenosti do dostopa do notranje informacije, ter se zaveda
sankcij za zlorabo ali nepooblaščeno razširjanje te informacije. Kadar gre za
fizično ali pravno osebo, ki prejme to informacijo na pogodbeni podlagi, mora
ta pogodba ali dogovor ne glede na njegovo obliko ali vsebino vsebovati tudi
izrecno pisno klavzulo o obveznosti nerazkrivanja notranje informacije ter o
obveznosti sestave ustrezno prilagojenega seznama iz 7. člena tega sklepa, ki
ga lahko izdajatelj vedno pridobi na njegovo pisno zahtevo,
-      
vzpostavi ukrepe, ki omogočajo takojšnje
razkritje javnosti skladno s tem sklepom, če izdajatelj ne glede na ukrepe iz
prejšnjih alinej tega odstavka ne uspe zagotoviti zaupnosti notranjih
informacij. Verjetnost, da je do takšnega razkritja prišlo, je predvsem
izkazana v bistveni spremembi tržnega tečaja vrednostnih papirjev izdajatelja
ali bistveno povečanem obsegu trgovanja z vrednostnimi papirji izdajatelja, ki
nimajo logične podlage v dotlej že objavljenih nadzorovanih informacijah
izdajatelja.
(5) Ne glede na določbe tega člena
izdajatelj ne sme odložiti objave notranje informacije, če so pogodbe ali
dogovori iz 3. odstavka 386. člena ZTFI že veljavno sklenjene in v bistvenem
delu zavezujoče, pa čeprav vsebujejo obojestransko klavzulo o nerazkrivanju.
(6) Na enak način ter pod enakimi
pogoji, kot veljajo za odložitev objave notranje informacije iz tega člena,
lahko izdajatelj odloži objavo posameznega sestavnega dela notranje
informacije, kadar oceni, da je to smiselno.
4. OBVESTILO AGENCIJI O ODLOŽITVI OBJAVE NOTRANJE
INFORMACIJE
6. člen
(vsebina obvestila o odložitvi objave
notranje informacije)
(1) Izdajatelj mora Agencijo nemudoma
obvestiti o odložitvi objave notranje informacije. Izdajatelj Agenciji
obvestilo posreduje z izpolnitvijo obrazca ODNI v NRS. Izdajatelj mora Agenciji
preko NRS v okviru obrazca ODNI predložiti tudi dokumente ki so podlaga za
navedbe iz obrazca ODNI ter druge dokumente, iz katerih izhaja, da je odložitev
objave utemeljena.
(2) Če posredovanje podatkov iz
prejšnjega odstavka tega člena zaradi izpada internetne povezave oziroma
nedelovanja NRS ni omogočeno, mora izdajatelj o tem nemudoma obvestiti Agencijo
in ji obrazec ODNI nemudoma posredovati v pisni obliki oziroma po elektronski
pošti. Takoj po vzpostavitvi internetne povezave oziroma takoj po začetku
delovanja NRS mora zavezanec za poročanje podatke, ki so bili posredovani v
pisni obliki, Agenciji sporočiti tudi na način iz prejšnjega odstavka tega
člena.
(3) Vsebina obrazca ODNI je predpisana
v Prilogi 1 tega sklepa.
5. VSEBINA IN NAČIN VODENJA SEZNAMA OSEB, KI SO JIM
DOSTOPNE NOTRANJE INFORMACIJE
7. člen
(seznam oseb, ki so jim dostopne notranje
informacije)
(1) Izdajatelj je dolžan skladno z
določbami tega sklepa:
-      
sestaviti seznam oseb, ki imajo reden ali
občasen dostop do notranjih informacij, ker delajo zanj, na podlagi pogodbe o
zaposlitvi ali kako drugače (v nadaljevanju: seznam),
-      
o uvrstitvi na seznam predhodno obvestiti osebo
iz prve alineje tega odstavka, jo seznaniti z veljavnimi predpisi in internimi
akti glede ravnanja z notranjimi informacijami, s posledicami njihove kršitve
ter pridobiti njeno pisno izjavo, da se zaveda svojih obveznosti glede
varovanja zaupnosti notranjih informacij ter dopustnosti sporočanja teh
informacij tretjim osebam.
(2) Izdajatelj mora v NRS voditi
seznam na obrazcu SONI-1 s podatki, navedenimi na tem obrazcu. Njegova vsebina
in navodila za izpolnjevanje so določeni v Prilogi 2 tega sklepa.
(3) Osebe, ki so jim dostopne notranje
informacije, morajo izdajatelju sporočiti vse potrebne podatke, za izpolnitev
obrazca SONI-1.
(4) Če posredovanje podatkov iz
prejšnjega odstavka tega člena zaradi izpada internetne povezave oziroma
nedelovanja NRS ni omogočeno, mora izdajatelj takoj oziroma najkasneje v roku 2
delovnih dni od nastanka spremembe o tem obvestiti Agencijo in ji obrazec
SONI-1 posredovati v pisni obliki oziroma po elektronski pošti. Takoj po
vzpostavitvi internetne povezave oziroma takoj po začetku delovanja NRS mora
zavezanec za poročanje podatke, ki so bili posredovani v pisni obliki, Agenciji
sporočiti tudi na način iz drugega odstavka tega člena.
(5) Izdajatelj mora seznam redno
dopolnjevati. Za redno dopolnjevanje šteje dopolnitev, o kateri je Agencija v
NRS preko obrazca SONI-1 obveščena takoj oziroma najkasneje v 2 delovnih dneh
od nastanka spremembe pri izdajatelju oziroma od dne, ko je bil zavezanec za poročanje
s strani osebe, ki ji je dostopna notranja informacija, obveščen o spremembi
drugih podatkov iz seznama (npr. o spremembi stalnega prebivališča, sedeža,
spremembi redne zaposlitve idr.). Osebe, ki so jim dostopne notranje
informacije, so dolžne izdajatelja obveščati o spremembah podatkov iz obrazca
SONI-1 v roku 14 dni od dne, ko so izvedele za spremembo.
(6) Izdajatelj mora seznam dopolniti v
naslednjih primerih:
-      
ko se spremeni razlog, zaradi katerega je oseba
že uvrščena na seznam,
-      
ko se v seznam vključi katero koli novo osebo,
-      
ko se navede, ali in od kdaj dalje oseba, ki je
že na seznamu, nima več dostopa do notranjih informacij in
-      
ko se spremenijo drugi podatki iz seznama (npr.
o spremembi stalnega prebivališča, sedeža, spremembi redne zaposlitve idr.).
(7) Izdajatelj mora za zagotavljanje
verodostojnosti seznama ves čas njegovega obstoja zagotavljati naslednje
pogoje:
-      
da je dostop do seznama ter vnos podatkov vanj
omogočen le pooblaščeni osebi, ki je natančno seznanjena s predpisi ter
notranjimi akti izdajatelja glede ravnanja z notranjimi informacijami,
-      
da je voden na način, da je ob vsakem vnosu ali
spremembi nespremenljivo zabeležen datum vnosa ter da tako vnesenih podatkov
naknadno ni dopustno spreminjati za nazaj, jih izbrisati ali dopolnjevati.
(8) Izdajatelj mora zagotavljati
hrambo informacij, vsebovanih v posamezni verziji seznama, pet let po njihovem
vnosu.
6. POROČANJE O POSLIH OSEB, KI OPRAVLJAJO VODSTVENE
ODGOVORNOSTI, IN Z NJIMI POVEZANIH OSEB
8. člen
(kategorije oseb, ki so zavezane poročati
o poslih)
Zavezanec za poročanje o poslih iz 388.
člena ZTFI je oseba, ki:
-      
izvršuje/opravlja vodstvene naloge/odgovornosti
v izdajatelju skladno s prvim odstavkom 377. člena ZTFI ali
-      
je povezana z osebo iz prejšnje alineje tega
odstavka skladno z drugim odstavkom 377. člena ZTFI.
9. člen
(značilnosti poslov, ki so predmet
poročanja)
Posli, ki so predmet poročanja, morajo
izpolnjevati naslednja pogoja:
-      
zavezanec za poročanje je posamezni posel
sklenil za svoj račun,
-      
posel se nanaša na delnice ali finančne
instrumente iz prvega odstavka 388. člena ZTFI (v nadaljevanju sklepa:
vrednostni papir).
10. člen
(nastanek obveznosti ter način poročanja)
(1) Zavezanec za poročanje je dolžan o
vsakem posameznem sklenjenem poslu obvestiti Agencijo s posredovanjem pisnega
poročila na elektronski naslov Agencije ali s posredovanjem sporočila preko
faksa oziroma pisno, in sicer najkasneje peti delovni dan po sklenitvi posla.
(2) Zavezanec za poročanje o poslih iz
9. člena tega sklepa poroča Agenciji na obrazcu IN-1 s podatki, navedenimi v
njem. Obrazec IN-1 in navodila za njegovo izpolnjevanje so določeni v Prilogi 3
k temu sklepu.
11. člen
(način zagotavljanja javne informacije o
poslih)
(1) Agencija vodi register poslov iz
9. člena tega sklepa, ki je javno dostopen.
(2) Podatki o sklenjenih poslih so v
registru iz prejšnjega odstavka tega člena predstavljeni tako, da je mogoče
zahtevati izpisek oziroma vpogled za posamezne posle iz 9. člena tega sklepa
glede na:
-      
izbranega izdajatelja,
-      
izbran vrednostni papir,
-      
izbrani dan posredovanja podatka o poslih,
-      
izbrano obdobje posredovanja podatka o poslih.
(3) Agencija mora na pisno zahtevo in
proti plačilu stroškov, določenih s tarifo, vsakomur izdati izpisek iz registra
javno dostopnih podatkov.
(4) Agencija lahko javno objavi
podatke iz registra javno dostopnih podatkov na svoji spletni strani.
7. OBVEZNOSTI GLEDE NALOŽBENIH PRIPOROČIL
12. člen
(kategorije oseb, ki imajo obveznosti
glede naložbenih priporočil)
(1) Zavezanec za spoštovanje
obveznosti o naložbenih priporočilih, določenih skladno s 389. členom ZTFI, je
vsaka oseba iz 1. ali 2. točke drugega odstavka 378. člena ZTFI, ki izdela
naložbeno priporočilo, ki se nanaša na vrednostne papirje, za katere se
uporablja 10. poglavje ZTFI.
(2) Osebe, ki so zavezane k pošteni
predstavitvi priporočil (zadevne osebe), so predvsem naslednje fizične ali
pravne osebe:
1.    
finančni analitiki in svetovalci,
2.    
novinarji,
3.    
uslužbenci bonitetnih agencij,
4.    
borznoposredniške družbe,
5.    
banke,
6.    
druge pravne osebe, katerih glavna dejavnost je
izdelava, posredovanje ali razširjanje priporočil,
7.    
druge osebe, ki pri opravljanju svojega poklica
ali v okviru svoje poslovne dejavnosti izdelujejo ali posredujejo priporočila,
8.    
druge fizične osebe, ki delajo za osebe iz 4.,
5. ali 6. točke tega odstavka v okviru pogodbe o zaposlitvi ali kako
drugače in so sodelovale pri izdelavi, posredovanju ali razširjanju
priporočila.
13. člen
(način in pogoji za razširjanje
priporočil)
Kadar zadevna oseba na svojo odgovornost
razširja priporočilo, ki ga je izdelala tretja oseba, mora priporočilo jasno in
vidno vsebovati navedbo podatkov o imenu, priimku, stalnem prebivališču oziroma
firmi in sedežu tretje osebe in zadevne osebe.
14. člen
(sprememba priporočila)
(1) Kadar je priporočilo iz prejšnjega
člena tega sklepa, ki je namenjeno razširjanju, bistveno spremenjeno, morajo
biti bistvene spremembe jasno in podrobno navedene. Prav tako mora biti
navedeno mesto dostopa do izvirnega priporočila. Za bistveno spremembo
priporočila se šteje, kadar je sporočilo, ki ga priporočilo vsebuje, spremenjeno.
(2) Kadar bistvena sprememba pomeni
spremembo smeri priporočila (kot je na primer sprememba priporočila ''kupi'' v
priporočilo ''drži'' ali ''prodaj'' ali nasprotno), mora oseba, ki razširja
priporočilo, izpolnjevati pogoje za pripravljalce priporočil, določene v 16.,
17., 20. in 22. členu tega sklepa.
(3) Zadevne pravne osebe, ki same ali
prek fizičnih oseb razširjajo bistveno spremenjeno priporočilo, morajo imeti
pripravljene formalne pisne smernice, da so prejemniki lahko napoteni na mesto,
na katerem imajo dostop do identitete pripravljalca priporočila, do priporočila
samega in do razkritja interesov ali nasprotja interesov pripravljalca, če so
ti podatki javno dostopni.
(4) Prvi, drugi in tretji odstavek se
ne uporabljajo za časopisna poročila o priporočilih, ki jih je izdelala tretja
oseba, kadar ta priporočila niso bila spremenjena.
(5) Kadar se razširja povzetek
priporočila, ki ga je izdelala tretja oseba, morajo zadevne osebe, ki
razširjajo tak povzetek, zagotoviti, da je jasen in nezavajajoč ter da sta v
njem navedena izvirni dokument in mesto, na katerem so razkritja, povezana z
izvirnim dokumentom, javnosti dostopna neposredno in enostavno, če so ti
podatki javno dostopni.
15. člen
(dodatni pogoji v zvezi z razširjanjem
priporočil)
Kadar borznoposredniška družba, banka ali
fizična oseba, ki dela za te osebe v okviru pogodbe o zaposlitvi ali kako
drugače, razširja priporočila, ki jih je izdelala tretja oseba, mora
izpolnjevati tudi naslednje pogoje:
1.    
da jasno in vidno navede naziv pristojnega
nadzornega organa borznoposredniške družbe ali banke,
2.    
da v primeru, če pripravljalec še ni razširil
priporočila po kanalu za širjenje informacij, izpolnjuje zahteve, določene v
20. členu tega sklepa,
3.    
da v primeru, če je borznoposredniška družba
ali banka bistveno spremenila priporočilo, izpolnjuje zahteve za pripravljalce
priporočil, določene v 17., 18., 20., 21. in 22. členu tega sklepa.
16. člen
(črtan)
17. člen
(način in pogoji za pošteno predstavitev
priporočil)
Zadevne osebe morajo s potrebno strokovno
skrbnostjo zagotoviti, da je pri predstavitvi priporočil upoštevano:
1.    
da se dejstva jasno razlikujejo od razlag,
ocen, mnenj in drugih informacij, ki niso dejstva,
2.    
da so vsi viri zanesljivi oziroma da je ob
dvomu o zanesljivosti vira to jasno navedeno,
3.    
da so vse projekcije, napovedi in ciljni tržni
tečaji vrednostnih papirjev jasno označeni kot taki in da se navedejo vse
bistvene predpostavke, ki so bile podlaga za pripravo ali uporabo teh
projekcij, napovedi oziroma ciljnih tečajev.
18. člen
(dodatni pogoji za pošteno predstavitev
priporočil)
(1) Finančni analitik,
borznoposredniška družba, banka ali z njimi povezana pravna oseba ali katera
druga zadevna oseba, katere glavna dejavnost je izdelava priporočil, ali
fizična oseba, ki za navedene osebe dela v okviru pogodbe o zaposlitvi ali kako
drugače, mora pri izdelavi priporočil s potrebno strokovno skrbnostjo
zagotavljati, da:
1.    
so na primeren način navedeni vsi bistveni
viri, vključno z izdajateljem, ter dejstvo, ali je bilo priporočilo temu
izdajatelju razkrito in po tem razkritju spremenjeno pred njegovim
razširjanjem,
2.    
so dovolj povzete vse podlage za vrednotenje
ali metodologije, uporabljene za ocenjevanje finančnega instrumenta ali
izdajatelja ali za določitev ciljnega tržnega tečaja za vrednostni papir,
3.    
je dovolj jasno razložen pomen izdelanega
priporočila, kot je na primer ''kupi'', ''prodaj'' ali ''drži'', ki lahko
vključuje tudi časovni okvir naložbe, na katero se priporočilo nanaša, in da je
navedeno ustrezno opozorilo glede morebitnih tveganj, vključno z analizo
občutljivosti uporabljenih predpostavk,
4.    
se, kadar je načrtovano ažuriranje priporočila,
sklicuje na predvideno pogostnost ažuriranja in na morebitne večje spremembe
pred tem napovedanih ciljev,
5.    
so jasno in vidno navedeni datum, ko je bilo priporočilo
prvič objavljeno, ter datum in čas omenjenih tečajev finančnih instrumentov,
6.    
sta, kadar se priporočilo razlikuje od
priporočila, ki je bilo v 12-mesečnem obdobju neposredno pred njegovo izdajo
pripravljeno za isti finančni instrument ali za istega izdajatelja, jasno in
vidno navedena ta sprememba in datum prejšnjega priporočila.
(2) Če je besedilo razkritij,
določenih v 1., 2. ali 3. točki prvega odstavka tega člena, nesorazmerno v
primerjavi z dolžino besedila razposlanega priporočila, zadostuje, da je v
priporočilu jasno in vidno navedeno mesto, kjer so potrebne informacije
dostopne javnosti hitro in enostavno, kot je na primer neposredna spletna
povezava do navedene informacije na ustrezni uradni spletni strani zadevne
osebe, pod pogojem, da uporabljena metodologija ali podlaga za vrednotenje ni
bila spremenjena.
19. člen
(razkritja v zvezi z nasprotji interesov)
(1) Zadevne osebe morajo razkriti vsa
razmerja in okoliščine, za katere se lahko utemeljeno pričakuje, da bodo
vplivale na objektivnost priporočila, in sicer tako, da razkrijejo:
1.    
svoje pomembnejše finančne interese v zvezi z
enim ali več finančnimi instrumenti, ki so predmet priporočila,
2.    
nasprotje interesov v zvezi s finančnimi
instrumenti, ki so predmet priporočila,
3.    
bistveno nasprotje interesov v zvezi z
izdajateljem, na katerega se priporočilo nanaša.
Kadar je zadevna oseba pravna oseba,
določba tega odstavka velja tudi za vse pravne ali fizične osebe, ki za
navedeno pravno osebo delajo na podlagi pogodbe o zaposlitvi ali kako drugače in
ki so sodelovale pri izdelavi priporočila.
(2) Kadar je zadevna oseba pravna
oseba, vsebujejo informacije, ki jih je treba razkriti v skladu s prvim
odstavkom tega člena, naslednje:
1.    
vse interese ali nasprotja interesov zadevne
osebe ali z njo povezanih pravnih oseb, ki so dostopni osebam, ki so sodelovale
pri izdelavi priporočila, ali za katere se lahko utemeljeno pričakuje, da so
tem osebam dostopni,
2.    
vse interese ali nasprotja interesov zadevne
osebe ali z njo povezanih pravnih oseb, ki so znani osebam, ki pri izdelavi
priporočila sicer niso sodelovale, so pa pred razširjanjem priporočila strankam
ali javnosti imele ali bi po pričakovanju lahko imele dostop do priporočila.
(3) Priporočilo samo mora vsebovati
razkritja, kot je določeno v prvem in drugem odstavku tega člena, razen če je
vsebina tega razkritja nesorazmerna v primerjavi z dolžino razposlanega
priporočila. V tem primeru zadostuje, da je v priporočilu jasno in vidno
navedeno mesto, kjer so taka razkritja javnosti dostopna neposredno in enostavno,
kot je na primer neposredna spletna povezava do razkritja na ustrezni spletni
strani zadevne osebe.
20. člen
(dodatna vsebina razkritij o nasprotjih
interesov)
(1) Finančni analitik,
borznoposredniška družba, banka, z njimi povezana pravna oseba ali druga
zadevna oseba, katere glavna dejavnost je izdelava priporočil, mora v
posameznem priporočilu jasno in vidno razkriti tudi naslednje informacije o
svojih interesih in nasprotjih interesov:
1.    
pomembnejše udeležbe med zadevno osebo ali z
njo povezano pravno osebo na eni strani in izdajateljem na drugi. Za
pomembnejšo udeležbo se šteje zlasti:
a)   
kadar ima zadevna oseba ali z njo povezana
pravna oseba v izdajatelju deleže, ki presegajo 5% njegovega osnovnega
kapitala, ali
b)   
kadar ima izdajatelj deleže, ki presegajo 5%
osnovnega kapitala zadevne osebe ali z njo povezane pravne osebe,
2.    
druge pomembnejše finančne interese, ki jih ima
zadevna oseba ali z njo povezana pravna oseba v zvezi z izdajateljem,
3.    
izjavo, kadar je zadevna oseba ali z njo
povezana pravna oseba vzdrževalec trga finančnih instrumentov izdajatelja,
4.    
izjavo, kadar je zadevna oseba ali z njo
povezana pravna oseba v preteklih 12 mesecih vodila javno ponudbo finančnih
instrumentov izdajatelja ali sodelovala pri njeni izvedbi,
5.    
izjavo, kadar je zadevna oseba ali z njo
povezana pravna oseba z izdajateljem sklenila drug dogovor, ki se nanaša na
opravljanje storitev v zvezi s finančnimi instrumenti, pod pogojem, da to ne
pomeni razkritja zaupnih informacij, in pod pogojem, da je bil dogovor veljaven
v preteklih 12 mesecih ali je bilo v istem obdobju na njegovi podlagi
opravljeno izplačilo za storitev oziroma kakršna koli provizija ali bila dana
obljuba, da bo takšno izplačilo opravljeno,
6.    
izjavo, kadar je zadevna oseba ali z njo
povezana pravna oseba z izdajateljem sklenila dogovor oziroma pogodbo o
izdelavi priporočila.
(2) Osebe iz prvega odstavka tega
člena morajo razkriti tudi dejanske, organizacijske in druge ukrepe znotraj
borznoposredniške družbe ali banke z namenom preprečevanja nasprotij interesov
ali izogibanja nasprotjem interesov v zvezi s priporočili, vključno z
informacijskimi pregradami.
(3) Fizične ali pravne osebe, ki
delajo za borznoposredniško družbo ali banko v okviru pogodbe o zaposlitvi ali
kako drugače in ki so sodelovale pri izdelavi priporočila, morajo v skladu z
določbo drugega pododstavka prvega odstavka 19. člena tega sklepa razkriti
zlasti dejstvo, ali je njihovo plačilo vezano na posle v zvezi s finančnimi
instrumenti, ki jih opravlja borznoposredniška družba ali banka ali z njima
povezana pravna oseba. Če fizične osebe iz tega odstavka prejmejo ali pridobijo
deleže v izdajatelju pred javno ponudbo takih deležev, morajo razkriti tudi
ceno, po kateri so bili deleži pridobljeni, in datum pridobitve.
(4) Borznoposredniške družbe in banke
morajo četrtletno razkriti delež vseh priporočil, ki se glasijo »kupi«, »drži«,
»prodaj« ali podobno, ter delež izdajateljev, ki ustrezajo vsaki od teh
kategorij, za katere je borznoposredniška družba ali banka v preteklih 12
mesecih opravljala storitve v zvezi s finančnimi instrumenti.
(5) Priporočilo samo mora vsebovati
razkritja, določena v prvem do četrtem odstavku tega člena, razen če je dolžina
tega razkritja nesorazmerna v primerjavi z dolžino razposlanega priporočila. V
tem primeru zadostuje, da je v priporočilu jasno in vidno navedeno mesto, kjer
je tako razkritje javnosti dostopno neposredno in enostavno, kot je na primer
neposredna spletna povezava do razkritja na ustrezni uradni spletni strani
borznoposredniške družbe ali banke.
21. člen
(navedba identitete avtorjev naložbenih
priporočil)
(1) Vsako priporočilo mora navajati
naslednje podatke v zvezi z identiteto:
1.    
fizičnih oseb, ki so sodelovale pri izdelavi
oziroma posredovanju priporočila: navedejo se ime, priimek ter naziv delovnega
mesta,
2.    
pravnih oseb, ki so odgovorne za izdelavo
oziroma posredovanje priporočila: navedeta se firma in sedež,
3.    
pristojnega nadzornega organa v primeru, ko je
pravna oseba iz 2. točke tega odstavka borznoposredniška družba ali banka:
navedeta se firma in sedež.
(2) Kadar oseba iz 2. točke prvega
odstavka tega člena ni borznoposredniška družba ali banka in se zanjo
uporabljajo standardi samonadzora ali kodeksi poslovanja, se je treba
sklicevati na te standarde ali kodekse.
22. člen
(načela pri oblikovanju naložbenih
priporočil)
Naložbena priporočila morajo biti
predstavljena v skladu z načelom vestnosti in poštenja ter v skladu s potrebno
strokovno skrbnostjo oseb, ki se poklicno ukvarjajo z izdelavo ali
posredovanjem priporočil.
23. člen
(uporaba določb tega sklepa v zvezi z nenapisanimi
priporočili)
V primeru nenapisanih priporočil se določbe
17. člena, prvega odstavka 18., 19., 20. ter 21. člena tega sklepa uporabljajo
v skladu z načelom sorazmernosti, kot je opredeljeno v drugem odstavku 18.
člena tega sklepa.
24. člen
(izjeme v zvezi z uporabo določb tega
sklepa)
Če za novinarje veljajo enakovredni
ustrezni predpisi, vključno z enakovredno samoregulativo, ki ima enak učinek
kot določbe 17., 19. in 21. člena tega sklepa, se zanje navedene določbe tega
sklepa ne uporabljajo.

Priloga 1:Obrazec ODNI
Priloga 2: Obrazec SONI-1
Priloga 3: Obrazec IN-1

Sklep o posebnih pravilih za obveščanje o
notranjih informacijah in naložbenih priporočilih (Uradni list RS, št. 106/07)
vsebuje naslednji končni določbi:
»8. KONČNI DOLOČBI
25. člen
(prenehanje
uporabe sklepa)
Z dnem uveljavitve tega sklepa se prenehajo
uporabljati:
-      
Sklep o poročanju o poslih in o registru poslov
oseb, ki so jim neposredno dostopne notranje informacije in z njimi povezanih
oseb (Uradni list RS, št. 13/05),
-      
Sklep o izdelavi in posredovanju raziskav,
študij, ocen, priporočil ter predlaganju naložbenih strategij (Uradni list RS,
št. 13/05),
-      
Sklep o seznamu oseb, ki so jim dostopne
notranje informacije (Uradni list RS, št. 13/05).
26. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
posebnih pravilih za obveščanje o notranjih informacijah in naložbenih
priporočilih (Uradni list RS, št. 6/12) vsebuje naslednjo končno določbo:
»9. člen
Ta sklep začne veljati dne 1. 2.
2012.«.