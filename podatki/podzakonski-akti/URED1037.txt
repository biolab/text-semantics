1. člen
Ta uredba ureja pogoje in postopek za
izdajo ter odvzem licence za opravljanje energetske dejavnosti (v nadaljnjem
besedilu: licenca), obrazec licence ter podatke, ki so potrebni za vodenje
registra izdanih in odvzetih licenc.
2. člen
Licenca je upravni akt, ki se izda in odvzame
v skladu z določbami zakona, ki ureja splošni upravni postopek.
Licenco izda in odvzame Javna agencija
Republike Slovenije za energijo (v nadaljnjem besedilu:
agencija).
3. člen
Za opravljanje posamezne energetske
dejavnosti je potrebno pridobiti licenco za to energetsko dejavnost.
Če pravna ali fizična oseba opravlja več
različnih energetskih dejavnosti, mora pridobiti licenco za vsako od
energetskih dejavnosti posebej.
Ista pravna ali fizična oseba ne more
pridobiti dveh ali več licenc za opravljanje iste energetske dejavnosti.
Licence je treba
pridobiti za opravljanje naslednjih energetskih dejavnosti:
1.    
proizvodnja električne energije v
hidroelektrarnah nad 1 MW; 
2.    
proizvodnja električne energije v
termoelektrarnah nad 1 MW, razen v jedrskih elektrarnah; 
3.    
proizvodnja električne energije v jedrskih
elektrarnah nad 1 MW; 
4.    
proizvodnja električne energije v drugih
elektrarnah nad 1 MW; 
5.    
proizvodnja toplote za daljinsko ogrevanje nad
1 MW; 
6.    
predelava nafte in naftnih derivatov; 
7.    
dejavnost sistemskega operaterja prenosnega
omrežja električne energije; 
8.    
dejavnost sistemskega operaterja distribucijskega
omrežja električne energije; 
9.    
dejavnost sistemskega operaterja prenosnega
omrežja zemeljskega plina; 
10. 
dejavnost sistemskega operaterja
distribucijskega omrežja zemeljskega plina; 
11. 
dejavnost sistemskega operaterja skladišča
zemeljskega plina; 
12. 
dejavnost sistemskega operaterja terminala za
utekočinjen zemeljski plin; 
13. 
skladiščenje v skladiščih tekočih goriv z
zmogljivostjo nad 25 t in trdnih goriv z zmogljivostjo nad 1000 t; 
14. 
dobava električne energije odjemalcem, ki niso
upravičeni odjemalci; 
15. 
dobava zemeljskega plina odjemalcem, ki niso
upravičeni odjemalci; 
16. 
distribucija toplote za daljinsko ogrevanje; 
17. 
organiziranje trga z električno energijo; 
18. 
organiziranje trga z zemeljskim plinom; 
19. 
dobava, trgovanje, zastopanje in posredovanje
na trgu z električno energijo; 
20. 
dobava, trgovanje, zastopanje in posredovanje
na trgu z zemeljskim plinom; 
21. 
proizvodnja, trgovanje in distribucija tekočih
goriv.
Obrazložitve dejavnosti iz prejšnjega
odstavka so navedene v prilogi 2 k tej uredbi, ki je njen sestavni del.
Ni potrebno pridobiti licence za
opravljanje energetske dejavnosti iz četrtega odstavka tega člena, če se
opravlja izključno za lastno porabo ali lastne potrebe, pri tem pa izvajalec za
tako porabo ali potrebe ne uporablja javnega prenosnega ali distribucijskega
omrežja.
4. člen
Licenca se izda za dobo petih let. Imetnik
licence ima pravico po prenehanju veljave licence pridobiti novo licenco po
postopku in če izpolnjuje pogoje, določene z energetskim zakonom in s to
uredbo.
Imetnik licence lahko vloži zahtevo za
izdajo nove licence dva meseca pred iztekom roka veljave licence. Odločba o
podelitvi nove licence se imetniku ne sme vročiti prej kot 15 dni pred potekom
roka veljave licence.
5. člen
Licenco lahko pridobi vsaka pravna ali
fizična oseba, ki izpolnjuje predpisane pogoje.
Če energetsko dejavnost opravlja država ali
lokalna skupnost v režiji, se licenca izda državi ali lokalni skupnosti z
navedbo režijskega obrata.
V primeru iz prejšnjega odstavka se glede
izpolnjevanja pogojev režijskega obrata za pridobitev licence smiselno
uporabljajo določbe te uredbe, ki urejajo pogoje za pridobitev licence pravnih
in fizičnih oseb.
6. člen
Licenco lahko pridobi pravna ali fizična
oseba, ki je registrirana oziroma priglašena za opravljanje energetske
dejavnosti v skladu s predpisom, ki ureja gospodarske družbe.
Za opravljanje
posamezne energetske dejavnosti mora biti pravna ali fizična oseba registrirana
ali priglašena v skladu z uredbo, ki ureja uporabo standardne
klasifikacije dejavnosti, skladno z naslednjo tabelo:


 

Energetska dejavnost

Standardna klasifikacija
  dejavnosti


1

proizvodnja električne energije v  hidroelektrarnah nad 1 MW

E 40.111 Proizvodnja
  elektrike v HE


2

proizvodnja električne energije v termoelektrarnah nad 1 MW

E 40.112 Proizvodnja
  elektrike v TE in JE


3

proizvodnja električne energije v jedrskih elektrarnah

E 40.112 Proizvodnja
  elektrike v TE in JE


4

proizvodnja električne energije v drugih elektrarnah nad 1 MW

E 40.112 Proizvodnja
  elektrike v TE in JE
E 40.113 Druga
  proizvodnja električne energije


5

proizvodnja toplote za daljinsko ogrevanje nad 1 MW

E 40.300 Oskrba s paro,
  toplo vodo


6

predelava nafte in naftnih derivatov

DF 23.200 Proizvodnja
  naftnih derivatov


7

dejavnost sistemskega operaterja prenosnega omrežja električne
  energije

E 40.120 Prenos
  električne energije


8

dejavnost sistemskega operaterja distribucijskega omrežja električne
  energije

E 40.131 Distribucija
  električne energije


9

dejavnost sistemskega operaterja prenosnega omrežja zemeljskega plina

E 40.221 Distribucija
  plinastih goriv po plinovodni mreži 
E 40.222 Trgovanje s
  plinastimi gorivi po plinovodni mreži 
I 60.300   Cevovodni
  transport 


10

dejavnost sistemskega operaterja distribucijskega omrežja zemeljskega
  plina

E 40.221 Distribucija
  plinastih goriv po plinovodni mreži 
E 40.222 Trgovanje s
  plinastimi gorivi po plinovodni mreži  
I 60.300   Cevovodni
  transport 


11

dejavnost sistemskega operaterja skladišča zemeljskega plina

I 63.120  Skladiščenje


12

dejavnost sistemskega operaterja terminala za utekočinjen zemeljski plin

C 11.100 Pridobivanje
  surove nafte in zemeljskega plina


13

skladiščenje v skladiščih tekočih goriv z zmogljivostjo nad 25 t in
  trdnih goriv z zmogljivostjo nad 1000 t

I 63.120 Skladiščenje


14

dobava električne energije odjemalcem, ki niso upravičeni odjemalci

E 40.131 Distribucija
  električne energije
E 40.132 Trgovanje z
  električno energijo  


15

dobava zemeljskega plina odjemalcem, ki niso upravičeni odjemalci

E 40.221 Distribucija s
  plinastimi gorivi po plinovodni mreži
E 40.222 Trgovanje s
  plinastimi gorivi po plinovodni mreži  


16

distribucija toplote za daljinsko ogrevanje

E 40.300 Oskrba s paro,
  toplo vodo


17

organiziranje trga z električno energijo

J 67.110  Dejavnost
  finančnih trgov


18

organiziranje trga z zemeljskim plinom

J 67.110  Dejavnost finančnih trgov


19

dobava, trgovanje, zastopanje in posredovanje na trgu z električno
  energijo

E 40.132 Trgovanje z
  električno energijo


20

dobava, trgovanje, zastopanje in posredovanje na trgu z zemeljskim
  plinom

E 40.222 Trgovanje s
  plinastimi gorivi po plinovodni mreži


21

proizvodnja, trgovanje in distribucija tekočih goriv

DF 23.200 Proizvodnja
  naftnih derivatov
G 51.510 Trgovina na
  debelo s trdimi, tekočimi in plinastimi gorivi
G 50.500 Trgovina na
  drobno z motornimi gorivi


Za osebe javnega prava velja, da
izpolnjujejo pogoj iz prvega odstavka tega člena, če je opravljanje energetske
dejavnosti določeno v ustanovitvenem aktu.
Za državo in lokalne skupnosti velja, da
izpolnjujejo pogoj iz prvega odstavka tega člena, prav tako pa tudi pravne
osebe, katerim je v Republiki Sloveniji ta lastnost priznana na podlagi
mednarodnega sporazuma.
7. člen
Za pridobitev licence mora imeti pravna ali
fizična oseba ustrezno strokovno usposobljene odgovorne delavce oziroma
odgovorne osebe za izvajanje dejavnosti, za katero želi pridobiti licenco.
Pravna ali fizična oseba izpolnjuje pogoj
iz prejšnjega odstavka tega člena, če ima ob izdaji licence zaposlene odgovorne
delavce ustrezne strokovne usposobljenosti, kot jih za opravljanje posamezne
energetske dejavnosti določa priloga 1 k tej uredbi, ki je njen sestavni del,
in kateri izpolnjujejo pogoje usposobljenosti, predpisane s predpisom ministra,
pristojnega za energetiko, ki ureja usposobljenost in preizkuse znanja
delavcev, ki upravljajo z energetskimi napravami.
Za zaposlene odgovorne delavce po prejšnjem
odstavku se štejejo tudi osebe, ki imajo s to pravno ali fizično osebo
sklenjeno ustrezno pogodbo o delu ali drugačno pogodbo, ki zagotavlja, da so
vključeni v delovni proces pri pravni ali fizični osebi s polnim delovnim
časom.
Če je v prilogi 1 k tej uredbi določeno, da
mora za opravljanje posamezne energetske dejavnosti pravna ali fizična oseba
imeti odgovorno osebo, potem zadošča zaposlitev tudi za krajši čas od polnega
delovnega časa ali ustrezno pogodbeno razmerje s tako osebo.
Imetnik licence praviloma enkrat letno, če
tako zahteva agencija, posreduje dokaze o izpolnjevanju pogoja iz prvega
odstavka tega člena.
8. člen
Za pridobitev licence mora pravna ali
fizična oseba razpolagati s finančnimi sredstvi ali dokazati, da jih lahko
pridobi v obsegu, potrebnem za izvajanje energetske dejavnosti, za katero želi
pridobiti licenco.
Pravna ali fizična oseba mora razpolagati s
finančnimi sredstvi v višini, ki je za posamezno energetsko dejavnost določena
v prilogi 1 k tej uredbi.
Poleg finančnih sredstev za izpolnjevanje
pogoja iz prvega odstavka tega člena šteje tudi razpolaganje s premičninami ali
nepremičninami ter vrednostnimi papirji, ki kotirajo na borzi v skladu z
zakonom, ki ureja trg vrednostnih papirjev.
Premičnine, nepremičnine in vrednostni
papirji iz prejšnjega odstavka ne smejo biti obremenjeni z zastavo oziroma
hipoteko, katere terjatev presega 10% vrednosti teh stvari oziroma papirjev.
Vrednost premičnin in nepremičnin mora oceniti pooblaščeni ocenjevalec
premoženja.
Pravna ali fizična oseba lahko za
izpolnjevanje pogoja iz prvega odstavka tega člena predloži tudi ustrezna
dokazila, da lahko predpisan obseg sredstev vsak čas pridobi na podlagi
pravnega posla z banko ali drugimi pravnimi osebami.
Imetnik licence, ki daje vlogo za novo
licenco za isto energetsko dejavnost v skladu z drugim odstavkom 4. člena te
uredbe, lahko po svoji izbiri namesto izkazovanja pogoja razpolaganja s
finančnimi sredstvi vlogi le priloži revidirane letne računovodske izkaze za prejšnje
petletno obdobje veljavnosti licence in oceno bonitete. Agencija lahko ugotovi,
da vlagatelj zahteve za novo licenco izpolnjuje pogoj razpolaganja s finančnimi
sredstvi, če iz navedenih dokumentov izhaja, da je finančno usposobljen
izvajati energetsko dejavnost, za katero želi pridobiti licenco.
Imetnik licence praviloma enkrat letno, če
tako zahteva agencija, posreduje dokaze o izpolnjevanju pogoja iz prvega
odstavka tega člena.
9. člen
Licenco lahko pridobi pravna ali fizična
oseba, ki ji v zadnjih desetih letih pred vlogo prošnje za dodelitev licence ni
bila odvzeta enaka licenca.
Rok desetih let iz prvega odstavka tega
člena šteje od pravnomočnosti odločbe o odvzemu licence za posamezno energetsko
dejavnost.
Po začetku postopka za izdajo odločbe o
odvzemu licence posamezni pravni ali fizični osebi, tej pravni ali fizični
osebi ni mogoče izdati nove enake licence, dokler ni o stvari pravnomočno
odločeno.
10. člen
Licenco lahko pridobi pravna ali fizična
oseba, ki ni bila v zadnjih petih letih pravnomočno obsojena za kaznivo dejanje
povezano z opravljanjem gospodarskih dejavnosti, ki jih ureja energetski zakon.
Rok petih let se šteje od pravnomočnosti
sodbe.
Za kaznivo dejanje povezano z opravljanjem
gospodarskih dejavnosti, ki jih ureja energetski zakon se šteje vsako kaznivo
dejanje pravne osebe, ter kaznivo dejanje fizične osebe, ki je nastalo z
opravljanjem te dejavnosti ali pa so posledice tega kaznivega dejanja nastale
pravni ali fizični osebi, ki energetsko dejavnost opravlja.
Po uvedbi kazenskega postopka za kaznivo
dejanje iz prvega odstavka tega člena zoper pravno ali fizično osebo, tej
pravni ali fizični osebi ni mogoče izdati licence, dokler o stvari ni
pravnomočno odločeno.
11. člen
Vlogi za izdajo licence se priloži pisna
izjava o tem, da vlagatelj dovoli oziroma ne dovoli vpis osebnih podatkov v
register izdanih in odvzetih licenc (v nadaljnjem besedilu: register).
Poleg dokazil o izpolnjevanju pogojev iz 7.
in 8. člena energetskega zakona se v vlogi navedejo tudi:
-      
podatki o izobrazbi strokovno usposobljenih
delavcev pri tej fizični ali pravni osebi, ter
-      
izjava vlagatelja, da s strani ustreznih
inšpekcijskih služb ni izdana odločba o začasni oziroma trajni prepovedi
opravljanja energetske dejavnosti, na katero se nanaša vloga vlagatelja za
izdajo licence,
-      
podatki o razpolaganju s finančnimi sredstvi,
ki so pri tej fizični ali
pravni osebi namenjeni za opravljanje energetske dejavnosti, za katero želi
vlagatelj pridobiti licenco.
V vlogi je treba tudi navesti osnovne
tehnične podatke o predvidenem obsegu in načinu izvajanja energetske
dejavnosti, za katero želi vlagatelj pridobiti licenco.
Agencija lahko za posamezne vrste licenc
zahteva vložitev vloge na obrazcu, ki ga določi.
12. člen
Izrek odločbe o podelitvi licence mora
vsebovati natančno navedbo energetske dejavnosti, za katero se licence izdaja
ter rok veljavnosti licence.
Imetniku pravnomočne licence izda agencija
posebno listino, ki izkazuje pravnomočnost podeljene licence (v nadaljnjem
besedilu: listina). Obrazec listine je določen v prilogi 3 k tej uredbi, ki je
njen sestavni del.
Ob prenehanju ali odvzemu licence mora
imetnik listino vrniti agenciji.
13. člen
Imetnik licence, ki se odloči, da ne bo
opravljal energetske dejavnosti, za katero mu je podeljena licenca, o tem pisno
obvesti agencijo ter priloži listino.
Če se imetnik licence odloči, da bo
energetsko dejavnost iz prejšnjega odstavka opravljal, o tem pisno obvesti
agencijo in poda izjavo, da izpolnjuje pogoje za pridobitev licence. Agencija
mu nemudoma vrne listino.
V času, ko imetnik licence ne opravlja
energetske dejavnosti, za katero mu je podeljena licenca, zoper imetnika ni
mogoče začeti postopka za odvzem licence po prvi alinei prvega odstavka 8.
člena energetskega zakona.
Čas iz prejšnjega odstavka traja od
obvestila agenciji, da imetnik ne bo opravljal energetske dejavnosti, za katero
mu je podeljena licence, do obvestila agenciji, da bo z opravljanjem energetske
dejavnosti nadaljeval.
Določbe tega člena ne veljajo za imetnika
licence, ki na podlagi te licence opravlja javno službo.
14. člen
Postopek za odvzem licence začne agencija
po uradni dolžnosti, če oceni, da so podani zakonski razlogi za odvzem licence.
Če se pri opravljenem inšpekcijskem
pregledu ugotovi, da imetnik licence ne izpolnjuje pogojev za opravljanje te
energetske dejavnosti, pristojni inšpektor poda agenciji predlog za odvzem
licence.
14.a člen
Agencija z odločbo odvzame licenco, če
ugotovi, da imetnik licence:
-    ne izpolnjuje več
pogojev iz 7. člena Energetskega zakona,
-    ne posreduje podatkov agenciji v skladu z 89.
členom Energetskega zakona oziroma posreduje neresnične podatke ali ne omogoči
izvrševanja nadzora s strani pristojnih organov skladno z Energetskim zakonom,
-    ne ravna skladno z
odločbo, ki jo izda agencija v okviru svojih pristojnosti,
-    ne odpravi pomanjkljivosti skladno z odločbo
pristojnega inšpektorja, s katero je bila odrejena odprava ugotovljenih
pomanjkljivosti.
15. člen
Če je začet postopek za odvzem licence po
prvi alinei prvega odstavka 8. člena energetskega zakona, agencija imetniku
licence določi primeren rok, ki ne sme biti daljši od treh mesecev, da izpolni
predpisane pogoje.
Agencija ugotovi, da pravna ali fizična
oseba ne izpolnjuje pogoja iz prvega odstavka 8. člena te uredbe, če pravna ali
fizična oseba ne razpolaga s finančnimi sredstvi v predpisani višini.
Agencija ugotovi, da pravna ali fizična
oseba ne izpolnjuje pogoja iz prvega odstavka 7. člena te uredbe, če pravna ali
fizična oseba ne razpolaga s strokovno usposobljenimi delavci oziroma poklicno
kvalificiranimi delavci skladno s to uredbo in predpisom ministra, pristojnega
za energetiko.
Imetnik licence, ki v skladu z energetskim
zakonom opravlja gospodarsko javno službo, lahko pred izdajo odločbe o odvzemu
licence predlaga prevzemnika za začasno opravljanje te dejavnosti v njegovih
napravah in omrežjih.
V primeru iz prejšnjega odstavka je v
odločbi o odvzemu licence potrebno določiti rok, v katerem se morata prejšnji
imetnik in prevzemnik sporazumeti o medsebojnih razmerjih in to izkazati
agenciji.
Če se prejšnji imetnik in prevzemnik v roku
iz prejšnjega odstavka ne sporazumeta oziroma tega ne izkažeta agenciji,
obvesti agencija pristojni organ države ali lokalne skupnosti, ki lahko začne postopek prisilnega odkupa.
Agencija o odvzemu licence ter primerih iz
četrtega in petega odstavka tega člena nemudoma obvesti organizatorja trga ter
upravljalce električnega in plinskega omrežja.
16. člen
Register izdanih in odvzetih licenc
sestavlja knjiga izdanih in odvzetih licenc (v nadaljnjem besedilu: knjiga) ter
zbirka listin.
Register izdanih in odvzetih licenc vodi
agencija.
Knjiga je javna. Vpogled v knjigo se
omogoči v prostorih agencije, lahko pa tudi na elektronski ali drug primeren
način.
Vpogled v zbirko listin se dovoli le osebi,
ki izkaže pravni interes za vpogled. O zahtevi odloči agencija z odločbo.
17. člen
Knjiga obsega naslednje podatke o izdanih
in odvzetih licencah:
-      
številko licence;
-      
ime oziroma firmo pravne osebe ter osebno ime
fizične osebe, imetnika licence; davčno številko imetnika in matično številko,
če gre za pravno osebo;
-      
sedež pravne osebe ali naslov fizične osebe;
-      
vrsta energetske dejavnosti, za katero je
licenca izdana;
-      
datum dokončnosti izdaje licence, razen če je
bila izvršitev odločbe zadržana v zvezi z upravnim sporom;
-      
čas trajanja licence;
-      
podatke o izobrazbi strokovno usposobljenih
delavcev pri imetniku licence ter podatki o razpolaganju s finančnimi sredstvi
imetnika licence, pridobljenimi v skladu z drugim odstavkom 11. člena;
-      
prenehanje oziroma ponoven začetek opravljanja
dejavnosti s strani imetnika licence na podlagi obvestil iz 13. člena te
uredbe;
-      
prenehanje licence zaradi sodne odločbe v
upravnem sporu ali zaradi odločbe po izrednem pravnem sredstvu v upravnem
postopku;
-      
druge razloge prenehanja licence;
-      
datum izdaje odločbe o odvzemu licence;
-      
prenehanje odločbe o odvzemu licence zaradi
odločbe o pritožbi, sodne odločbe v upravnem sporu ali zaradi odločbe po
izrednem pravnem sredstvu v upravnem postopku.
Zbirko listin sestavljajo izdane licence,
odločbe o pritožbi zoper izdano licenco, odločbe o odvzemu licence, odločbe o
pritožbi zoper odločbo o odvzemu licence ter odločbe sodišča prve in druge
stopnje v upravnem sporu, ki se nanašajo na izdajo oziroma odvzem licence.

Priloga 1: Odgovorni delavci oziroma odgovorne osebe
ustrezne strokovne usposobljenosti za opravljanje posamezne energetske
dejavnosti (7. člen)
Priloga 2: Obrazložitve dejavnosti
Priloga 3: Licenca
za opravljanje energetske dejavnosti

Uredba o pogojih in postopku za izdajo ter
odvzem licence za opravljanje energetske dejavnosti (Uradni list RS, št. 21/01)
vsebuje naslednjo prehodno in končno določbo:
»18. člen
Pravne ali fizične osebe morajo pridobiti
licence za energetske dejavnosti, ki jih opravljajo, v šestih mesecih po
uveljavitvi te uredbe.
19. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah uredbe o pogojih in
postopku za izdajo ter odvzem licence za opravljanje energetske dejavnosti
(Uradni list RS, št. 31/01) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem listu Republike Slovenije.«.

Uredba o spremembah in dopolnitvah Uredbe o
pogojih in postopku za izdajo ter odvzem licence za opravljanje energetske
dejavnosti (Uradni list RS, št. 66/05) vsebuje naslednje prehodne in
končno določbo:
»PREHODNE IN KONČNA DOLOČBA
14. člen
V registru izdanih in odvzetih licenc mora
agencija preštevilčiti vse v knjigo vpisane licence v roku šestih mesecev po
uveljavitvi te uredbe skladno z 2. členom te uredbe.
Šteje se, da imajo licenco za opravljanje
dejavnosti sistemskega operaterja prenosnega omrežja električne energije tisti
imetniki licenc, ki imajo ob uveljavitvi te uredbe licenci za prenos električne
energije in upravljanje elektroenergetskega prenosnega omrežja ter da imajo
licenco za opravljanje dejavnosti sistemskega operaterja distribucijskega
omrežja električne energije tisti imetniki licenc, ki imajo ob uveljavitvi te
uredbe licenci za distribucijo električne energije in upravljanje elektroenergetskega
distribucijskega omrežja.
Ne glede na določbo prvega odstavka tega
člena se obstoječe licence, ki se nanašajo na proizvodnjo električne energije v
elektrarnah do moči 1 MW ne  preštevilčijo. 
Vse licence, ki so bile izdane do
uveljavitve te uredbe, ostanejo še naprej v veljavi do izteka njihove
veljavnosti. 
15. člen
Postopki za izdajo licenc, ki so se začeli
pred uveljavitvijo te uredbe in še niso zaključeni, se nadaljujejo v skladu z
določbami te uredbe.
Pravne in fizične osebe morajo pridobiti licence
za opravljanje energetske dejavnosti, ki jo opravljajo, v šestih mesecih od
uveljavitve te uredbe.
16. člen
Ta uredba začne veljati naslednji dan po
objavi v Uradnem listu Republike Slovenije.«.