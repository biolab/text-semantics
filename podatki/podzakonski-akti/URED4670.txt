1. člen
Vlada Republike Slovenije je na podlagi rezultatov meritev iz
Primerjalne študije onesnaženosti okolja v Zgornji Mežiški dolini med stanji v
letih 1989 in 2001 z dne 20. 11. 2002 ugotovila, da se okolje na delu območja v
Zgornji Mežiški dolini glede na določbe Uredbe o mejnih, opozorilnih in
kritičnih imisijskih vrednostnih nevarnih snovi v tleh (Uradni list RS, št.
68/96) razvršča v razred največje obremenjenosti.
2. člen
(1) Ta odlok določa območja v Zgornji Mežiški dolini, za
katera je treba sprejeti in izvesti program ukrepov za izboljšanje kakovosti
posameznih delov okolja. 
(2) Ta odlok določa tudi vrste ukrepov, ki jih je treba
izvesti za izboljšanje kakovosti okolja na teh območjih.
3. člen
(1) Območja iz prvega odstavka prejšnjega člena so določena v
prilogi 1, ki je sestavni del tega odloka. 
(2) Na območju 1 se šteje, da so opozorilne in mestoma
kritične imisijske vrednosti svinca, kadmija in cinka v tleh presežene, zato se
na tem območju izvedejo ukrepi za izboljšanje kakovosti okolja na območjih
poselitve v skladu s predpisi o urejanju prostora brez predhodnih meritev obremenjenosti
okolja s strupenimi kovinami. 
(3) Na območju 2 je treba opraviti meritve obremenjenosti
okolja s strupenimi kovinami in na podlagi rezultatov določiti prioritetna
območja za ukrepanje. 
(4) Če se izkaže, da so presežene mejne, opozorilne in kritične
vrednosti svinca, kadmija in cinka v okolju tudi zunaj območja 1 in območja 2,
se tudi na teh območjih izvedejo meritve obremenjenosti okolja in na podlagi
rezultatov določi prioritetna območja za ukrepanje.
4. člen
(1) Ukrepi za izboljšanje kakovosti okolja so zlasti: 
-       
zamenjava onesnažene zemlje in zasejanje trave na javnih površinah, ki
so namenjene zadrževanju otrok; 
-       
preplastitev javnih površin, po katerih se gibljejo in zadržujejo
otroci; 
-       
mokro čiščenje javnih površin; 
-       
ureditev golih javnih površin z rastlinskimi prevlekami; 
-       
določitev lokacij za varno vrtnarjenje; 
-       
dodeljevanje subvencij za zagotovitev varovalne prehrane javnim vzgojno
izobraževalnim zavodom in drugim javnim zavodom za vzgojo, izobraževanje in
zdravstveno varstvo otrok; 
-       
čiščenje fasad in ostrešij stavb, namenjenih prebivanju; 
-       
vzpostavitev in izvajanje obveščanja in ozaveščanja prebivalcev o možnih
virih strupenih kovin in načinih zmanjšanja njihovega vnosa v telo ter o varni
in varovalni prehrani; 
-       
intenzivno spremljanje zdravstvenega stanja otrok. 
(2) Ukrepi iz prejšnjega odstavka ter naloge države in občine
se podrobneje določijo v Programu ukrepov za izboljšanje kakovosti okolja, ki
je v prilogi 2 in je sestavni del tega odloka.
5. člen
(1) Vlada Republike Slovenije sprejme letne programe ukrepov
za posamezno koledarsko leto, ki vsebujejo spisek in opis izvedbe prioritetnih
del za posamezno leto skupaj s podrobnim finančnim ovrednotenjem. 
(2) Letne programe ukrepov pripravi Ministrstvo za okolje in
prostor v sodelovanju z občinami in jih predloži Vladi Republike Slovenije v
sprejem vsako leto najpozneje do 31. oktobra za naslednje leto, razen letnega
programa ukrepov za leto 2008, ki ga predloži najpozneje do 1. marca 2008.
Skupaj z letnimi programi ukrepov Ministrstvo za okolje in prostor predloži
tudi poročilo o izvajanju programa ukrepov za preteklo leto.
6. člen
Monitoring učinkov izvedenih ukrepov se izvaja v skladu s
predpisi o monitoringu okolja. Ministrstvo za okolje in prostor določi za čas
trajanja programa ukrepov iz tega odloka programe monitoringa na območjih iz 3.
člena tega odloka tako, da zagotavljajo spremljanje učinkov izvedenih ukrepov.
Monitoring učinkov izvedenih ukrepov obsega zlasti monitoring prašnih delcev v
zraku, monitoring tal in monitoring vode glede vsebnosti svinca, kadmija in
cinka. Rezultati monitoringa se upoštevajo pri določitvi prioritetnih del za
letne programe ukrepov iz prejšnjega člena.
7. člen
Po izvedbi ukrepov iz 4. člena tega odloka se predvideva
znižanje vrednosti svinca, kadmija in cinka v tleh na saniranih območjih pod
mejne vrednosti, določene z Uredbo o mejnih, opozorilnih in kritičnih
imisijskih vrednostnih nevarnih snovi v tleh (Uradni list RS, št. 68/96) ter
znižanje vrednosti svinca v krvi otrok pod vrednost 100 μg/l v vsaj 95%
primerov.
8. člen
Predvideni čas izvajanja ukrepov za izboljšanje kakovosti
okolja je od leta 2007 do najdlje 2022.
9. člen
Na območjih iz 3. člena tega odloka je treba pri gradnji
upoštevati tudi ukrepe za omejevanje emisij delcev prahu v zrak. Ti ukrepi se
nanašajo zlasti na pokrivanje sipkih materialov in gradbenih odpadkov, ki se
začasno skladiščijo zaradi gradnje objekta, in močenje površin, ki so
potencialni izvor emisij prahu.
10. člen
Koordinacijo priprave letnih programov ukrepov in poročil o
izvajanju programa ter strokovni nadzor nad izvajanjem ukrepov iz tega odloka
na operativni ravni izvaja Zavod za zdravstveno varstvo Ravne na Koroškem.
Naloge, ki izhajajo iz tega programa, se vključijo v program dela in finančni
načrt zavoda.
11. člen
Ne glede na določbo 4. člena tega odloka se ukrep iz sedme
alinee prvega odstavka 4. člena tega odloka ne izvaja na stavbah v lasti
gospodarskih družb do pridobitve ustreznega mnenja v skladu s predpisi o
državnih pomočeh.
12. člen
Ta odlok začne veljati naslednji dan po objavi v Uradnem
listu Republike Slovenije.
Št. 00719-110/2007/11
Ljubljana, dne 12. decembra 2007
EVA 2007-2511-0199
Vlada Republike Slovenije
Janez Janša l.r. 
Predsednik

Priloga
1: Območja, kjer je treba sprejeti in izvesti program ukrepov za izboljšanje
kakovosti okolja
Priloga
2: Program ukrepov za izboljšanje kakovosti okolja