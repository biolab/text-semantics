I. Vsebina uredbe
1. člen
Ta uredba podrobneje ureja vpis
posameznikov v razvid samozaposlenih v kulturi pri ministrstvu, pristojnem za
kulturo (v nadaljnjem besedilu: ministrstvo), in pravico do plačila prispevkov
za obvezno pokojninsko in invalidsko zavarovanje, obvezno zdravstveno
zavarovanje ter starševsko varstvo in zaposlovanje iz državnega proračuna (v
nadaljnjem besedilu: pravica do plačila prispevkov za socialno varnost) ter
določa postopek vpisa v razvid samozaposlenih v kulturi (v nadaljnjem besedilu:
razvid) in postopek za priznanje pravice do plačila prispevkov za socialno
varnost.
II. Vpis v razvid
2. člen
(1) V razvid se lahko vpiše, kdor
izpolnjuje naslednje pogoje:
-      
da opravlja samostojno specializiran poklic na
področjih iz 4. člena Zakona o uresničevanju javnega interesa za kulturo (Uradni
list RS, št. 77/07 – uradno prečiščeno besedilo, 56/08, 4/10, 20/11,
111/13, 68/16, 61/17, 21/18 – ZNOrg, 3/22 – ZDeb in 105/22 – ZZNŠPP; v
nadaljnjem besedilu: zakon) in ni uživalec pokojnine, in
-      
da ima ustrezno strokovno izobrazbo oziroma z
dosedanjim delom izkazuje, da je usposobljen za opravljanje te dejavnosti.
(2) Kdor prvič po končanem študiju
zaprosi za vpis v razvid, se vpiše pod naslednjimi pogoji:
-      
da njegovi študijski dosežki obetajo pomembno
delovanje na področju kulture ali ko gre za deficitarni poklic,
-      
da od zaključka študija oziroma strokovnega
izpita, če je ta predpisan, nista minili več kakor dve leti.
(3) Šteje se, da posameznik samostojno
opravlja specializiran poklic iz prvega odstavka tega člena, če z osebnim delom
samostojno opravlja umetniško ali kakšno drugo kulturno dejavnost iz prve
alinee prvega odstavka tega člena.
(4) Posameznikova usposobljenost za
opravljanje dejavnosti na področju kulture se presoja na podlagi predloženega
življenjepisa, bibliografije (po možnosti izpis iz COBISS) oziroma seznama del
ali umetniških dosežkov, kritik in objav v strokovni literaturi, iz katerih sta
razvidna tudi obseg in kakovost njegovega dela v zadnjem petletnem obdobju.
(5) Za študijske dosežke, ki obetajo
pomembno delovanje na področju kulture, se štejejo dela in dosežki študentov v
času študija, za katere so prejeli univerzitetno študentsko nagrado ali
študentsko nagrado drugega visokošolskega zavoda na področju umetnosti in
kulture ali drugi pomembni dosežki v času študija na področju umetnosti in
kulture, ki se presojajo na podlagi življenjepisa, bibliografije oziroma
seznama del ali umetniških dosežkov v času študija.
(6) Za deficitarne poklice se štejejo
poklici, ki jih je zaradi kadrovskih potreb v kulturi treba posebej podpirati,
pri čemer se pri njihovi določitvi upošteva pomanjkanje predstavnikov
posameznega poklica ter dejstvo, da gre za nov poklic, ki se uveljavlja.
(7) Specializirani poklici in specializirani
deficitarni poklici po tem členu uredbe so določeni v prilogah I in II, ki sta
sestavni del te uredbe. Poklici se določijo na predlog ministra, pristojnega za
kulturo (v nadaljnjem besedilu: minister), po predhodnem posvetovanju s
strokovnimi komisijami iz 20. člena zakona za posamezna področja oziroma
vidike kulture.
(8) Strokovne komisije najmanj vsaka
tri leta znova pregledajo seznama specializiranih poklicev in ministru lahko
predlagajo spremembo uredbe v tem delu.
3. člen
Posamezniku, ki je že bil vpisan v razvid
in po izbrisu iz razvida ponovno poda vlogo za vpis z istim specializiranim
poklicem in je ta poklic ob ponovnem vpisu opredeljen v tej uredbi, se ponovno
preveri le pogoj, da posameznik ni uživalec pokojnine. Prejšnji stavek ne velja
za posameznika, ki je bil izbrisan po uradni dolžnosti na podlagi
7. člena.
4. člen
Posameznik se vpiše v razvid na podlagi
vloge. Vlogi priloži dokazila o izpolnjevanju pogojev iz 2. člena te
uredbe, ki jih organ sam ne more pridobiti iz uradnih evidenc, ki jih vodijo
upravni in drugi državni organi, organi samoupravnih lokalnih skupnosti ali
nosilci javnih pooblastil, po uradni dolžnosti.
5. člen
(1) O zahtevi za vpis v razvid odloči
minister z odločbo.
(2) Minister sprejme odločitev o vpisu
v razvid po posvetovanju s strokovno komisijo iz 20. člena zakona.
6. člen
Na podlagi odločbe iz prvega odstavka
prejšnjega člena se predlagatelj vpiše v razvid.
III. Izbris iz razvida
7. člen
(1) Samozaposleni se izbriše iz
razvida na lastno zahtevo ali po uradni dolžnosti, če ministrstvo ugotovi, da
ne izpolnjuje več pogojev.
(2) Izbris po uradni dolžnosti se
opravi tudi v primeru upokojitve, plačevanja prispevkov za obvezno socialno varnost
na drugi pravni podlagi, iz česar izhaja, da samozaposleni v kulturi ne opravlja
samostojno specializiranega poklica, ali v primeru smrti upravičenca.
(3) Z dnem izbrisa samozaposlenega iz
razvida preneha tudi pravica do plačila prispevkov za socialno varnost.
IV. Pravica do plačila prispevkov za socialno varnost
8. člen
(1) Samozaposleni v kulturi lahko z vlogo
zaprosi za pridobitev pravice do plačila prispevkov za socialno varnost, če
njegovo delo v zadnjih petih letih pomeni izjemen kulturni prispevek.
(2) Pri
deficitarnih poklicih lahko samozaposleni v kulturi zaprosi za pridobitev
pravice do plačila prispevkov za socialno varnost v primeru, če njegovo delo v
zadnjih petih letih pomeni prispevek k razvoju področja, ki ga zajema
deficitarni poklic iz priloge II, ki je sestavni del te uredbe.
(3) Pravica do plačila prispevkov za socialno
varnost se podeljuje za pet let, z možnostjo ponovnih podeljevanj. 
(4) Pravica do plačila prispevkov za
socialno varnost samozaposlenemu v kulturi preneha po zakonu naslednji dan, ko
izpolni pogoje za pridobitev pravice do starostne pokojnine. 
(5) Ne glede na tretji odstavek tega člena
se samozaposlenemu v kulturi, ki je dosegel starost najmanj 55 let in mu je
bila priznana pravica do plačila prispevkov iz državnega proračuna v skupnem
trajanju najmanj 20 let, pri čemer se v to obdobje všteva tudi čas zaposlitve v
javnih zavodih s področja kulture, prizna pravica do plačila prispevkov za
socialno varnost vse do izpolnitve pogojev za pridobitev pravice do starostne
pokojnine.
9. člen
(1) Za izjemen kulturni prispevek iz
prvega odstavka prejšnjega člena se šteje predlagateljevo delo, ki je po obsegu
in kakovosti v strokovni in širši javnosti ovrednoteno kot izjemno (npr.
državna nagrada na področju kulture ali primerljiva nagrada, ki jo podeljujejo
stanovska društva, primerljiva mednarodna nagrada ali priznanje za izvedeno
avtorsko delo, dokumentirane kritike oziroma objave v strokovni literaturi,
odmevnost izvedbe dela in drugi viri o izvedbi dela v domači oziroma mednarodni
javnosti).
(2) Za prispevek k razvoju področja,
ki ga zajema deficitarni poklic iz drugega odstavka prejšnjega člena, se šteje
predlagateljevo delo, ki je po obsegu in kakovosti v strokovni in širši
javnosti ovrednoteno kot visoko strokovno (npr. odzivi strokovne javnosti,
odmevnost izvedbe/opravljenega dela, priporočila stanovskih društev ali stroke,
izkazana strokovnost delovnih referenc, profesionalni prispevek na področju ter
pomen dela za razvoj in uveljavitev poklica).
(3) Podrobnejši kvantitativni in
kvalitativni kriteriji izjemnega kulturnega prispevka in prispevka k razvoju področja,
ki ga zajema deficitarni poklic, za posamezne poklice so določeni v prilogah I
in II te uredbe.
10. člen
(1) Vloga za priznanje pravice do plačila
prispevkov za socialno varnost mora vsebovati naslednja dokazila: 
-      
dokumentacijo, iz katere je razvidno, da pomeni
vlagateljevo delo v zadnjih petih letih izjemen kulturni prispevek, ali
dokumentacijo, iz katere je razvidno, da pomeni njegovo delo v zadnjih petih
letih prispevek k razvoju področja, ki ga zajema deficitarni poklic (v primeru
vloge za več poklicev mora biti priložen seznam del za zadnjih pet let za vsak poklic posebej), 
-      
odločbe o odmeri dohodnine oziroma davčne
obračune akontacije dohodnine od dohodka iz dejavnosti, ki so bili podlaga za
odločbo o odmeri dohodnine, in druge davčne odločbe ter podatke iz obračunov
davčnega odtegljaja, za pretekla tri leta, 
-      
dokazilo o izpolnjevanju pogoja iz druge alinee
petega odstavka 8. člena te uredbe, če vlagatelj uveljavlja pravico do plačila
prispevkov za socialno varnost trajno do izpolnitve pogojev za pridobitev pravice
do starostne pokojnine,
-      
podatek o datumu izpolnitve pogojev za
pridobitev pravice do starostne pokojnine,
-      
pisne izjave o soavtorstvu
-      
pisne izjave in seznam iz 21.b člena uredbe.
(2) Potrdila, izpiske in druge podatke
o dejstvih iz uradnih evidenc, ki jih vodijo upravni in drugi državni organi,
organi samoupravnih lokalnih skupnosti ali nosilci javnih pooblastil, ki jih je
treba priložiti vlogi kot dokazilo na podlagi te uredbe, pridobi organ, ki
odloča o zahtevku vlagatelja.
11. člen
(1) O zahtevi za pridobitev pravice do
plačila prispevkov za socialno varnost odloči minister z odločbo.
(2) Minister sprejme odločitev o priznanju
pravice do plačila prispevkov po posvetovanju s strokovno komisijo iz 20. člena
zakona in po posvetovanju s Kulturniško zbornico Slovenije.
(3) Minister sprejme odločitev iz
prejšnjega odstavka na podlagi mnenja strokovne komisije o izpolnjevanju
kvantitativnih in kvalitativnih kriterijev iz tretjega odstavka 9. člena te
uredbe in mnenja, da je predlagateljevo delo v zadnjih petih letih po obsegu in
kakovosti v strokovni in širši javnosti ovrednoteno kot izjemno oziroma kot
visoko strokovno.
(4) Če Kulturniška zbornica Slovenije ne
predloži mnenja najpozneje v 15 dneh od dneva vročitve zahteve, minister odloči
o pravici do plačila prispevkov brez njenega mnenja.
(5) Če posameznik poda zahtevo za vpis v
razvid in zahtevo za priznanje pravice do plačila prispevkov za socialno
varnost istočasno, minister o obeh vlogah odloči hkrati.
(6) Če je zahteva za priznanje pravice do
plačila prispevkov za socialno varnost podana istočasno z zahtevo za vpis v
razvid, se pravica do plačila prispevkov lahko prizna z dnem vpisa v razvid,
sicer se lahko prizna s prvim dnem naslednjega meseca, ko je vloga za priznanje
pravice do plačila prispevkov popolna.
V. Uveljavljanje pravice do plačila prispevkov
11.a člen
(1) Upravičenec do plačila prispevkov za
socialno varnost (v nadaljnjem besedilu: upravičenec) lahko uveljavlja pravico
do plačila prispevkov za socialno varnost, če: 
-      
njegovi dohodki ne presegajo dohodkovnega
cenzusa iz 13. člena te uredbe in 
-      
je rezident Republike Slovenije za davčne
namene. 
(2) Izpolnjevanje pogojev iz prve in druge
alinee prejšnjega odstavka tega člena se preverja vsako leto.
12. člen
(1) Dohodkovni položaj samozaposlenemu
ne zagotavlja normalnih pogojev za delo, če njegovi dohodki ne presegajo
dohodkovnega cenzusa po tej uredbi.
(2) Dohodki iz prejšnjega odstavka so
dohodki, ki so obdavčeni z dohodnino, in sicer:
1.    
dohodek iz dejavnosti in
2.    
drugi dohodki.
(3) Dohodki iz prejšnjega odstavka se
ugotavljajo na naslednji način:
1.    
dohodek iz dejavnosti:
-  
če se samozaposlenemu davčna osnova za dohodek
iz dejavnosti ugotavlja na podlagi dejanskih prihodkov in odhodkov, se za
dohodek štejejo davčno priznani prihodki. Ta dohodek se ugotovi na podlagi obračuna
akontacije dohodnine od
dohodka iz dejavnosti, ki je bil podlaga za odločbo o odmeri dohodnine (v nadaljnjem
besedilu: obračun),
-  
če se samozaposlenemu davčna osnova za dohodek
iz dejavnosti ugotavlja z upoštevanjem normiranih odhodkov, se za dohodek šteje prihodek.
Ta dohodek se ugotovi na podlagi odločbe o odmeri dohodnine oziroma obračuna
dohodnine od dohodka iz dejavnosti.
2.    
drugi dohodki: se upoštevajo v višini, ki je enaka vsoti davčnih osnov od teh dohodkov,
v skladu z zakonom, ki ureja dohodnino. Ti dohodki se ugotovijo na podlagi
davčnih odločb
ter podatkov iz obračuna
davčnega odtegljaja.
(4) Pri izračunu cenzusa se od dohodkov iz
prejšnjega odstavka, ugotovljenih za posamezno leto, odštejejo:
-      
obračunani obvezni prispevki za socialno
varnost, ki jih je samozaposleni plačal sam,
-      
obračunani obvezni prispevki za socialno
varnost, plačani iz državnega proračuna, za samozaposlene, ki ugotavljajo
davčno osnovo na podlagi dejanskih prihodkov in odhodkov v obračunu akontacije
dohodnine od dohodka iz dejavnosti, če so bili navedeni prispevki vključeni kot
prihodki v davčni obračun akontacije dohodnine od dohodka iz dejavnosti,
-      
zneski dohodkov, ki jih je samozaposleni prejel
iz naslova delovnih štipendij in kulturnih žepnin ministrstva, delovnih
štipendij Javne agencije za knjigo, delovnih štipendij iz naslova knjižničnega
nadomestila ter drugih primerljivih umetniških štipendij, namenjenih
spodbujanju ustvarjanja na področjih, ki jih določa 4. člen zakona in jih
podeljujejo domače ali tuje organizacije, ter
-      
dohodki iz naslova nagrad na področju kulture,
ki so zajeti v odločbah oziroma obračunih iz prejšnjega odstavka.
(5) Nagrade iz prejšnjega odstavka so:
-      
nacionalne nagrade določene v prilogi V, ki je
sestavni del te uredbe, ter
-      
najvišje nagrade in priznanja svetovnega
merila, ki se podeljujejo na nadnacionalni ravni, ter druge mednarodne nagrade
in priznanja, za katere strokovne komisije iz 20. člena zakona za posamezno
področje presodijo, da so na primerljivi ravni z nagradami iz prejšnje alinee.
(6) Druge primerljive umetniške štipendije
iz četrtega odstavka tega člena so štipendije namenjene spodbujanju ustvarjanja
s področij, ki jih določa 4. člen zakona, ki jih podeljujejo slovenske in tuje
organizacije ter nimajo izobraževalnega značaja. Mnenje o tem, ali gre za
primerljivo umetniško štipendijo, podajo strokovne komisije iz 20. člena zakona
za posamezno področje.
13. člen
(1) Dohodkovni cenzus se za vsako
posamezno leto določi na podlagi povprečne bruto plače za 36. plačni razred, v obsegu osnovne plače,
iz plačne lestvice, ki je priloga zakona, ki ureja sistem plač v javnem
sektorju, za pretekla tri leta, ki se preračuna na letno raven. Preračun se
opravi na naslednji način: (vsota 36 bruto plač za pretekla tri leta/3).
(2) Višino dohodkovnega cenzusa za
posamezno leto objavi ministrstvo najpozneje do konca februarja na spletnih
straneh ministrstva.
14. člen
(1) Izpolnjevanje dohodkovnega cenzusa
se ugotavlja za vsako tekoče leto na podlagi povprečja dohodkov za pretekla tri
leta, ugotovljenih na podlagi odločb
o odmeri dohodnine
oziroma davčnih obračunov akontacij dohodnine od dohodka iz dejavnosti, ki so bili
podlaga za odločbo
o odmeri dohodnine,
in drugih davčnih odločb
ter podatkov iz obračuna
davčnega odtegljaja
za pretekla zadnja tri leta.
(2) Ministrstvo na podlagi zahtevka,
pridobi od pristojnega davčnega organa podatke iz prejšnjega člena, potrebne za
odločanje o pravici do plačila prispevkov iz državnega proračuna. Upravičenec,
ki želi uveljavljati znižanje dohodkovnega cenzusa iz naslova obračunanih
obveznih prispevkov za socialno varnost, plačanih iz državnega proračuna, mora
ministrstvu za kulturo predložiti izjavo, da je za znesek teh prispevkov
povečal prihodke v davčnem obračunu akontacije dohodnine od dohodka iz
dejavnosti. Podatke o prejemu delovnih štipendij ministrstva, Javne agencije za
knjigo ter delovnih štipendij iz naslova knjižničnega nadomestila in kulturnih
žepnin pridobi ministrstvo iz lastnih evidenc in evidenc Javne agencije za
knjigo. Upravičenec, ki želi uveljavljati odbitek iz naslova nagrad na področju
kulture in drugih primerljivih umetniških štipendij, ki jih je prejel v
preteklih zadnjih treh letih in so opredeljene v petem in šestem odstavku 12.
člena te uredbe, mora predložiti dokazila o njihovem prejemu ter podati izjavo,
da so ti dohodki zajeti v odločbah oziroma obračunih iz prejšnjega odstavka.
(3) (črtan).
15. člen
(1) Dokler dohodkovni cenzus ni
ugotovljen, se prispevki za socialno varnost plačujejo kot akontacija.
(2) Ministrstvo izda upravičencu
odločbo, s katero ustavi plačevanje prispevkov za socialno varnost s prvim dnem
naslednjega meseca, če ugotovi preseganje dohodkovnega cenzusa. Ministrstvo
upravičencu ustavi plačevanje prispevkov za socialno varnost do pridobitve
novih podatkov, iz katerih izhaja, da je ponovno upravičen do izplačila
prispevkov.
(3) Z odločbo iz prejšnjega odstavka
se upravičencu naloži tudi vračilo vseh že plačanih akontacij prispevkov v
tekočem letu.
(4) Če upravičenec ne vrne plačanih
akontacij prispevkov iz prejšnjega odstavka, se obveznost iz teh odločb pošlje
v izvršitev pristojnemu davčnemu organu.
(5) Upravičenec lahko pisno zahteva
ustavitev izplačevanja akontacije prispevkov za tekoče leto. Ministrstvo izda o
tem odločbo, s katero upravičencu ustavi izplačevanje akontacije prispevkov s
prvim dnem naslednjega meseca in ne čaka na pridobitev podatkov skladno s 14.
členom te uredbe, iz katerih izhaja, da upravičenec presega dohodkovni cenzus. 
(6) Če se pozneje iz pridobljenih podatkov
potrdi upravičenost do plačila prispevkov za socialno varnost, lahko
upravičenec od pristojnega davčnega organa zahteva vračilo zneska prispevkov za
socialno varnost, ki jih je v tekočem letu plačal sam, in sicer do višine,
določene v prvem odstavku 83. člena zakona. 
(7) Če se pozneje iz pridobljenih podatkov
potrdi pravilnost ustavitve plačila prispevkov za socialno varnost, se
upravičencu naloži tudi vrnitev zneska vseh že plačanih prispevkov za socialno
varnost od 1. januarja tekočega leta naprej.
15.a člen
(1) Ministrstvo izda upravičencu odločbo, s
katero ustavi plačevanje akontacij prispevkov oziroma prispevkov za socialno
varnost s prvim dnem naslednjega meseca, če ugotovi, da samozaposleni v kulturi
v času plačevanja prispevkov za socialno varnost iz državnega proračuna ni bil
rezident Republike Slovenije za davčne namene. Ministrstvo upravičencu ustavi
plačevanje prispevkov za socialno varnost do pridobitve novih podatkov, iz
katerih izhaja, da je ponovno upravičen do izplačila prispevkov. 
(2) Z odločbo iz prejšnjega odstavka se
upravičencu naloži tudi vračilo vseh že plačanih prispevkov v tekočem letu za
čas, ko samozaposleni v kulturi ni bil rezident Republike Slovenije za davčne
namene. 
(3) Če upravičenec ne vrne plačanih
akontacij prispevkov oziroma prispevkov iz prejšnjega odstavka, se obveznost iz
teh odločb pošlje v izvršitev pristojnemu davčnemu organu.
16. člen
(1) Ministrstvo izda odločbo, s katero
začne upravičencu ponovno izplačevati akontacije prispevkov s prvim dnem
naslednjega meseca, ko pridobi podatke skladno s 14. členom te uredbe, iz
katerih izhaja, da upravičenec ne presega dohodkovnega cenzusa.
(2) V primeru iz prejšnjega odstavka
lahko upravičenec od pristojnega davčnega organa za obdobje od 1. januarja
tekočega leta naprej zahteva vračilo zneska prispevkov za socialno varnost, ki
jih je plačal sam, do višine, določene v prvem odstavku 83. člena zakona.
(3) Ne glede na prvi odstavek tega člena
lahko upravičenec od 1. januarja dalje pisno zaprosi za ponovno izplačevanje
akontacije prispevkov za tekoče leto. Ministrstvo izda odločbo, s katero začne
upravičencu ponovno izplačevati akontacije prispevkov s prvim dnem naslednjega
meseca, ko upravičenec poda izjavo, da ne presega dohodkovnega cenzusa in ne
čaka na pridobitev podatkov skladno s 14. členom te uredbe, iz katerih izhaja,
da upravičenec ne presega dohodkovnega cenzusa.
(4) Če se pozneje iz pridobljenih podatkov
skladno s 14. členom te uredbe ugotovi, da upravičenec presega dohodkovni
cenzus, se upravičencu naloži tudi vrnitev zneska vseh že plačanih akontacij
prispevkov za tekoče leto.
17. člen
(1) Ministrstvo izda odločbo, s katero
začne upravičencu ponovno izplačevati akontacije prispevkov oziroma prispevke s
prvim dnem naslednjega meseca, ko pridobi podatke, iz katerih izhaja, da je
upravičenec rezident Republike Slovenije za davčne namene. 
(2) V primeru iz prejšnjega odstavka lahko
upravičenec od pristojnega davčnega organa za obdobje, ko je bil rezident
Republike Slovenije za davčne namene zahteva vračilo zneska prispevkov za
socialno varnost, ki jih je plačal sam, do višine, določene v prvem odstavku
83. člena zakona.
VI. Mirovanje pravice do prispevkov
18. člen
(1) Upravičenec lahko iz utemeljenih
razlogov, in sicer v primeru študija, zaposlitve za določen čas, začasnega
odhoda v tujino, zaradi bolezni, poškodbe ali nege družinskih članov po predpisih
o zdravstvenem zavarovanju v trajanju nad 30 delovnih dni, ali starševskega
dopusta po predpisih, ki urejajo starševsko varstvo, zaprosi za mirovanje
pravice do prispevkov za socialno varnost, vendar ne dlje kot za eno leto.
Vloga za mirovanje te pravice mora biti vložena vsaj mesec dni pred želenim
datumom mirovanja pravice.
(2) Pravica do plačila prispevkov za
socialno varnost se lahko na predlog upravičenca podaljša za čas trajanja
mirovanja zaradi starševskega dopusta ali zaradi bolezni, poškodbe ali nege
družinskih članov po predpisih o zdravstvenem zavarovanju v trajanju nad 30
delovnih dni. V tem primeru upravičenec predloži odločbo pristojnega centra za
socialno delo o priznanju posamezne vrste starševskega dopusta oziroma mnenje
zdravniške komisije o zadržanosti z dela.
19. člen
(1) Ministrstvo pošlje odločbe, ki jih
izda po tej uredbi, v osmih dneh pristojni izpostavi Davčne uprave Republike
Slovenije, območni enoti Zavoda za zdravstveno zavarovanje Slovenije in
Agenciji Republike Slovenije za javnopravne evidence in storitve.
(2) Upravičenec lahko za čas trajanja
pravice do plačila prispevkov pooblasti ministrstvo, da zanj oddaja elektronski
obrazec obračuna prispevkov za socialno varnost in zavarovanje (v nadaljnjem
besedilu: elektronski obrazec obračuna) na pristojni davčni organ. V primeru,
da upravičenec zaradi višje zavarovalne osnove doplačuje mesečne prispevke, v
primeru, da ministrstvo zaradi preseganja dohodkovnega cenzusa ali v primeru,
da ni rezident Republike Slovenije za davčne namene ustavi plačevanje
prispevkov ali v primeru mirovanja pravice do plačila prispevkov, oddaja
elektronski obrazec obračuna upravičenec sam.
(3) V primeru, da upravičenec v skladu z
20. členom te uredbe ne predloži podatkov, ki vplivajo na oddajo elektronskega
obrazca obračuna, mora obrazec oziroma popravek tega oddati sam.
VII. Sporočanje podatkov in uporaba predpisov
20. člen
Samozaposleni v kulturi in upravičenec do
plačila prispevkov za socialno varnost morata sporočiti vsako spremembo
podatkov, ki vpliva na vpis v razvid in pridobitev oziroma uživanje pravice do
plačila prispevkov za socialno varnost, na oddajo elektronskega obrazca
obračuna in določitev višine plačila prispevkov za socialno varnost v 15 dneh
po njenem nastanku.
21. člen
Za uveljavljanje pravic po tej uredbi se
glede vseh postopkovnih vprašanj, ki niso urejena s to uredbo, uporablja zakon,
ki ureja splošni upravni postopek.
VII.a Pomoč po pravilu »de minimis«
21.a člen
(1) Pravica do plačila prispevkov za
socialno varnost po tej uredbi se dodeli kot pomoč »de minimis« v skladu z
Uredbo Komisije (EU) št. 1407/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči »de minimis«
(UL L št. 352 z dne 24. 12. 2013, str. 1; v nadaljnjem besedilu:
Uredba Komisije (EU) št. 1407/2013).
(2) Skupna pomoč »de minimis«, ki se
odobri in izplača istemu upravičencu − enotnemu podjetju, ne sme presegati
zgornje meje, 200.000 eurov, v kateremkoli obdobju treh proračunskih let ne
glede na obliko in namen pomoči. Enotno podjetje je podjetje, kot je
opredeljeno v 2. točki 2. člena Uredbe Komisije (EU) št. 1407/2013.
(3) Če je upravičenec za iste
upravičene stroške prejel ali namerava prejeti tudi državno pomoč, skupni
znesek prejete pomoči ne sme preseči zgornje meje in intenzivnosti pomoči,
določene za posebne okoliščine vsakega primera v predpisih Evropske unije.
21.b člen
(1) Ministrstvo od prejemnika pomoči
pred dodelitvijo pomoči »de minimis« pridobi:
-      
pisno izjavo o že prejetih pomočeh »de
minimis«, vključno z navedbo, pri katerih dajalcih in v kakšnem znesku, o
kandidaturi za pomoč »de minimis« in o že odobreni in še ne izplačani pomoči
»de minimis«, vse v zadnjem triletnem obdobju,
-      
pisno izjavo o drugih že prejetih (ali
zaprošenih) pomočeh za iste upravičene stroške,
-      
pisno izjavo, da z dodeljenim zneskom pomoči
»de minimis« ne bo presežena zgornja meja pomoči »de minimis« in dovoljene
intenzivnosti pomoči po drugih predpisih, in
-      
seznam vseh z njim povezanih podjetij.
(2) Ministrstvo prejemnika obvesti, da
je pomoč dodeljena po pravilu de minimis v skladu z Uredbo Komisije
št. 1407/2013, o višini pomoči »de minimis« pomoči ter o nazivu in
številki sheme »de minimis« pomoči.

Priloga
I: Specializirani poklici na področju kulture in kriteriji izjemnega kulturnega
prispevka za pridobitev pravice do plačila prispevkov za socialno varnost
Priloga
II: Specializirani poklici na področju kulture − deficitarni poklici in
kriteriji prispevka k razvoju področja, ki ga zajema deficitarni poklic, za
pridobitev pravice do plačila prispevkov za socialno varnost
Priloga III: (črtana)
Priloga IV: (črtana)
Priloga
V: Nacionalne nagrade na področju kulture

Uredba o samozaposlenih v kulturi (Uradni list
RS, št. 45/10)
vsebuje naslednje prehodne in končno določbo:
»VIII. Prehodne in končna določba
22. člen
Upravičenci, ki so pridobili pravico do
plačila prispevkov za socialno zavarovanje pred uveljavitvijo te uredbe,
obdržijo to pravico do izteka obdobja, za katero jim je bila priznana, pod
pogoji iz Uredbe o samozaposlenih v kulturi (Uradni list RS, št. 9/04 in
76/06).
23. člen
(1) Postopki za vpis v razvid, začeti
pred uveljavitvijo te uredbe, se dokončajo po določbah te uredbe.
(2) Postopki za priznanje pravice do
plačila prispevkov za socialno zavarovanje, začeti pred uveljavitvijo te
uredbe, se končajo po predpisih, ki so za vlagatelja ugodnejši.
24. člen
Podatki iz razvida samozaposlenih se
uskladijo s to uredbo v treh mesecih po njeni uveljavitvi.
25. člen
Z dnem uveljavitve te uredbe preneha
veljati Uredba o samozaposlenih v kulturi (Uradni list RS, št. 9/04 in 76/06).
26. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
samozaposlenih v kulturi (Uradni list RS, št. 43/11) spreminja 22. člen uredbe tako, da
se glasi:
»22. člen
Upravičenci, ki so pridobili pravico do
plačila prispevkov za socialno varnost pred uveljavitvijo te uredbe, obdržijo
to pravico do izteka obdobja, za katero jim je bila priznana, pod pogoji iz
Uredbe o samozaposlenih v kulturi (Uradni list RS, št. 9/04 in 76/06).«;
spreminja 23. člen uredbe tako, da se glasi:
»23. člen
(1) Postopki za vpis v razvid, začeti
pred uveljavitvijo te uredbe, se dokončajo po določbah te uredbe.
(2) Postopki za priznanje pravice do
plačila prispevkov za socialno varnost, začeti pred uveljavitvijo te uredbe, se
končajo po predpisih, ki so za vlagatelja ugodnejši.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
9. člen
(1) Ta uredba se uporablja že pri
ugotavljanju cenzusa za leto 2011, razen če je za upravičenca, ki mu je bila
pravica do plačila prispevkov za socialno varnost iz državnega proračuna v
skladu s 83. členom Zakona o uresničevanju javnega interesa za kulturo (Uradni
list RS, št. 77/07 – uradno prečiščeno besedilo, 56/08 in 4/10) podeljena pred
uveljavitvijo Zakona o spremembah in dopolnitvah Zakona o uresničevanju javnega
interesa za kulturo (Uradni list RS, št. 20/11), ugodneje, da se njegov cenzus
ugotovi po do sedaj veljavnih predpisih.
(2) Samozaposleni, katerim je bil ob
uveljavitvi Zakona o spremembah in dopolnitvah Zakona o uresničevanju javnega
interesa za kulturo (Uradni list RS, št. 20/11) že ugotovljeno preseganje
dohodkovnega cenzusa iz 85. člena Zakona o uresničevanju javnega interesa za
kulturo (Uradni list RS, št. 77/07 – uradno prečiščeno besedilo, 56/08 in
4/10), lahko v treh mesecih po uveljavitvi sprememb uredbe zaprosi za ponovno
ugotovitev cenzusa po tej uredbi. Če se na podlagi novega izračuna izkaže, da
upravičenec ne presega dohodkovnega cenzusa, se mu povrnejo že plačani obvezni
prispevki za socialno varnost, ki jih je samozaposleni plačal sam, brez
obresti.
10. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
samozaposlenih v kulturi (Uradni list RS, št. 64/12) vsebuje naslednje prehodne in
končno določbo:
»PREHODNE IN KONČNA DOLOČBA
7. člen
Upravičenci, ki so pridobili pravico do
plačila prispevkov za socialno varnost pred uveljavitvijo te uredbe, obdržijo
to pravico do izteka obdobja, za katero jim je bila priznana, pod pogoji iz
Uredbe o samozaposlenih v kulturi (Uradni list RS, št. 45/10 in 43/11).
8. člen
(1) Postopki za vpis v razvid, o katerih
pred uveljavitvijo te uredbe še ni bilo odločeno z dokončno odločbo, se dokončajo
po določbah te uredbe.
(2) Postopki za priznanje pravice do
plačila prispevkov za socialno varnost, o katerih pred uveljavitvijo te uredbe
še ni bilo odločeno z dokončno odločbo, se končajo po določbah te uredbe.
9. člen
Podatki iz razvida samozaposlenih se
uskladijo s to uredbo v treh mesecih po njeni uveljavitvi.
Samozaposleni, ki so na dan uveljavitve te
uredbe vpisani v razvid pod spodaj navedene poklice, se jim po uradni dolžnosti
sedanji poklic nadomesti z novim poklicem v skladu s to uredbo, in sicer:
-      
vpisani pod poklic arhivar se vpišejo pod
poklic arhivist;
-      
vpisani pod poklic avtor radijskih iger in
poklic dramatik se vpišejo pod poklic dramatik (avtor radijskih iger);
-      
vpisani pod poklice cirkuški artist,
iluzionist, kaskader, klovn, lajnar, mimik/pantomimik,
pravljičar/pripovedovalec se vpišejo pod poklic performer;
-      
vpisani pod poklic konservator-restavrator za
mozaik, vitraž, stara glasbila se vpišejo pod poklic konservator-restavrator;
-      
vpisani pod poklic kritik in poklic recenzent
se vpišejo pod poklic kritik/recenzent;
-      
vpisani pod poklic lektor se vpišejo pod poklic
lektor (gledališki lektor);
-      
vpisani pod poklic masker se vpišejo pod poklic
oblikovalec maske;
-      
vpisani pod poklic opremljevalec, glasbeni se
vpišejo pod poklic glasbeni opremljevalec;
-      
vpisani pod poklic prevajalec na področju
leposlovja in humanistike, prevajalec klasičnih besedil s področja leposlovja
in humanistike in poklic prevajalec filmov se vpišejo pod poklic prevajalec v
slovenski jezik in iz slovenskega jezika v tuj jezik;
-      
vpisani pod poklic redaktor in poklic urednik
se vpišejo pod poklic urednik (redaktor);
-      
vpisani pod poklic restavrator se vpišejo pod poklic
konservator/restavrator;
-      
vpisani pod poklic tonski mojster se vpišejo
pod poklic oblikovalec zvoka;
-      
vpisani pod poklic ustvarjalec glasbe s pomočjo
nosilcev zvoka se vpišejo pod poklic skladatelj.
(3) Samozaposlene, ki so na dan uveljavitve
te uredbe vpisani v razvid, pod naslednjimi poklici: avtor gledališke zvočne in
glasbene opreme, igralec-animator lutk, intermedijski tehnik – programer,
kaligraf/iluminator, karikaturist, knjigarnar, modelar / maketar, preparator,
risar, svetovalec za kulturno-umetniške programe, tapiserist, tehnični
oblikovalec uprizoritve, se pozove, da v roku enega meseca od prejema poziva
podajo vlogo za spremembo poklica v skladu s to uredbo oziroma podajo vlogo za
izbris iz razvida. V primeru podaje izjave o spremembi poklica in izpolnjevanja
pogojev za vpis pod željen poklic bo izdana odločba o spremembi poklica. V primeru,
da samozaposleni, vpisan v enem mesecu od prejema poziva, ne poda izjave ali
vloge za spremembo vpisa poklica oziroma ne poda vloge za izbris, se
samozaposleni za navedene poklice izbriše iz razvida po uradni dolžnosti, in
sicer z dnem, ko poteče trimesečni rok od uveljavitve te uredbe.
10. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
samozaposlenih v kulturi (Uradni list RS, št. 28/14) vsebuje naslednje prehodne in
končno določbo:
»PREHODNE IN KONČNA DOLOČBA
13. člen
(1) Postopki za vpis v razvid, o katerih
pred uveljavitvijo te uredbe še ni bilo odločeno z dokončno odločbo, se dokončajo
v skladu s to uredbo. 
(2) Postopki za priznanje pravice do
plačila prispevkov za socialno varnost, o katerih pred uveljavitvijo te uredbe
še ni bilo odločeno z dokončno odločbo, se končajo v skladu s to uredbo. 
(3) Določba 6. člena te uredbe, ki se nanaša
na način določanja dohodkovnega cenzusa, se začne uporabljati s 1. 1. 2015. Do
uveljavitve te določbe se uporablja določba prvega odstavka 13. člena Uredbe o
samozaposlenih v kulturi (Uradni list RS, št. 45/10, 43/11 in 64/12).
14. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
samozaposlenih v kulturi (Uradni list RS, št. 35/16)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Obveznost priglasitve velja za upravičence
do plačila prispevkov za socialno varnost, katerim je odločba o dodelitvi
pravice izdana od uveljavitve te uredbe dalje in za obdobje pravice od
uveljavitve te uredbe dalje.
5. člen
Ta uredba začne veljati trideseti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
samozaposlenih v kulturi (Uradni list RS, št. 84/16)
vsebuje naslednji prehodni in končno določbo:
»PREHODNI IN KONČNA DOLOČBA
8. člen
(1) Postopki za vpis v razvid, o
katerih pred uveljavitvijo te uredbe še ni bilo odločeno, se končajo v skladu s
to uredbo.
(2) Določbe te uredbe se uporabljajo
od 1. januarja 2017. Do takrat se za pridobitev pravice do plačila
prispevkov za socialno varnost iz državnega proračuna uporabljajo določbe
Uredbe o samozaposlenih v kulturi (Uradni list RS, št. 45/10, 43/11, 64/12,
28/14 in 35/16).
(3) Postopki za priznanje pravice do
plačila prispevkov za socialno varnost iz državnega proračuna, začeti pred
uveljavitvijo te uredbe, se dokončajo po dosedanjih predpisih.
(4) Poklici iz razvida samozaposlenih
se uskladijo s to uredbo v treh mesecih po njeni uveljavitvi.
9. člen
(1) Samozaposlenim, ki so na dan
uveljavitve te uredbe vpisani v razvid pod spodaj navedene poklice, se jim po
uradni dolžnosti dosedanji naziv poklica nadomesti z novim nazivom poklica v
skladu s to uredbo, in sicer:
-      
vpisani pod poklica arhitekt in krajinski
arhitekt se vpišejo pod poklic arhitekt (arhitekt, krajinski arhitekt, arhitekt
urbanist, oblikovalec notranje opreme);
-      
vpisani pod poklica dirigent in zborovodja se
vpišejo pod poklic dirigent (dirigent, zborovodja);
-      
vpisani pod poklice dramatik, pesnik in
pisatelj se vpišejo pod poklic književnik (dramatik, esejist, pesnik,
pisatelj);
-      
vpisani pod poklice industrijski oblikovalec,
oblikovalec vidnih sporočil, oblikovalec tekstilij in oblačil in unikatni
oblikovalec se vpišejo pod poklic oblikovalec (industrijski oblikovalec,
unikatni oblikovalec, oblikovalec vidnih sporočil, oblikovalec tekstilij in
oblačil);
-      
vpisani pod poklic mešalec slike se vpišejo pod
poklic snemalec (filmski, videa, za elektronske medije);
-      
vpisani pod poklica mešalec zvoka in režiser
zvoka se vpišejo pod poklic oblikovalec zvoka;
-      
vpisani pod poklic moderator/voditelj in
napovedovalec (radijski, televizijski) se vpišejo pod poklic napovedovalec
voditelj;
-      
vpisani pod poklic pisec glasbenih besedil se
vpišejo pod poklic pisec glasbenih besedil/libretist;
-      
vpisani pod poklic konservator (arhitekt,
gradbenik, strojnik) se vpišejo pod poklic konservator.
(2) Samozaposlene, ki so na dan
uveljavitve te uredbe vpisani v razvid pod naslednjimi poklici: antikvar,
interdisciplinarni ustvarjalec sodobne umetnosti in leksikograf, se pozove, da
v roku treh mesecev od prejema poziva podajo vlogo za spremembo naziva poklica
v skladu s to uredbo oziroma podajo vlogo za izbris iz razvida za navedeni
poklic. V primeru podaje izjave o spremembi naziva poklica in izpolnjevanja
pogojev za vpis pod želeni poklic bo izdana odločba o spremembi poklica. Če
samozaposleni v enem mesecu od prejema poziva ne poda izjave ali vloge za
spremembo vpisa naziva poklica oziroma ne poda vloge za izbris, se za navedene
poklice izbriše iz razvida po uradni dolžnosti, in sicer z dnem, ko poteče
šestmesečni rok od uveljavitve te uredbe. Samozaposleni, ki ima priznano
pravico do plačila prispevkov za socialno varnost, se za navedene poklice izbriše
iz razvida s potekom priznane pravice do plačila prispevkov za socialno
varnost.
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba
o spremembah Uredbe o samozaposlenih v kulturi (Uradni list RS, št. 25/23)
vsebuje naslednje prehodne in končno določbo:
»PREHODNE IN KONČNA DOLOČBA
6. člen
(1) Ne
glede na prilogo I Uredbe o samozaposlenih v kulturi (Uradni list RS, št. 45/10, 43/11, 64/12, 28/14, 35/16 in 84/16) se
za izjemen kulturni prispevek šteje tudi predlagateljevo delo, ki izpolnjuje
najmanj 50 odstotkov vseh točk pri kvantitativnem kriteriju in najmanj 50
odstotkov zahtevanih točk za vsak posamezen kvalitativni kriterij iz priloge I
Uredbe o samozaposlenih v kulturi (Uradni list RS, št. 45/10,
43/11, 64/12, 28/14, 35/16 in 84/16), če predlagateljevo delo v zadnjih petih
letih zajema tudi obdobje od 12. marca
2020 do 31. maja 2022.
(2) Ne
glede na prilogo II Uredbe o samozaposlenih v kulturi (Uradni list RS, št. 45/10, 43/11, 64/12, 28/14, 35/16 in 84/16) se
za prispevek k razvoju področja, ki ga zajema deficitarni poklic, šteje tudi
predlagateljevo delo, ki izpolnjuje najmanj 50 odstotkov vseh točk pri
kvantitativnem kriteriju in najmanj 50 odstotkov zahtevanih točk za vsak
posamezen kvalitativni kriterij iz priloge II Uredbe o samozaposlenih v kulturi
(Uradni list RS, št. 45/10, 43/11, 64/12,
28/14, 35/16 in 84/16), če predlagateljevo delo v zadnjih petih letih zajema
tudi obdobje od 12. marca 2020 do 31. maja 2022.
(3) V
primerih iz prvega in drugega odstavka tega člena znaša prag za izpolnitev
pogoja izjemnosti v okviru posameznega specializiranega poklica oziroma prag za
izpolnitev pogoja strokovnosti v okviru posameznega specializiranega
deficitarnega poklica 62 točk.
7. člen
Dohodkovni cenzus za leto 2023 se določi na
podlagi spremenjenega plačnega razreda v skladu s 4. členom
te uredbe.
8. člen
(1) Postopki
za vpis v razvid, v katerih do uveljavitve te uredbe še ni bilo odločeno z
dokončno odločbo, se dokončajo po določbah te uredbe.
(2) Postopki
za priznanje pravice do plačila prispevkov za socialno varnost, v katerih do
uveljavitve te uredbe še ni bilo odločeno z dokončno odločbo, se dokončajo po
določbah te uredbe.
9. člen
Ta uredba začne veljati naslednji dan po
objavi v Uradnem listu Republike Slovenije.«.