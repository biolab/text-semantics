1. člen
(vsebina)
(1) Ta pravilnik v skladu z
Direktivo 2006/24/ES Evropskega parlamenta in Sveta z dne 15. marca 2006 o
hrambi podatkov, pridobljenih ali obdelanih v zvezi z zagotavljanjem javno
dostopnih elektronskih komunikacijskih storitev ali javnih komunikacijskih
omrežij, in spremembi Direktive 2002/58/ES (UL L št. 105 z dne 13. aprila
2006, str. 54) podrobneje določa način posredovanja hranjenih podatkov o
prometu telefonskih in podatkovnih storitev v mobilnem in fiksnem elektronskem
komunikacijskem omrežju, ki jih mora operater posredovati pristojnim organom.
(2) Ta pravilnik je bil sprejet ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str. 37), kot je bila nazadnje spremenjena z
Direktivo 98/48/ES Evropskega parlamenta in Sveta z dne 20. julija 1998 o
spremembi Direktive 98/34/ES o določitvi postopka za zbiranje informacij na področju
tehničnih standardov in tehničnih predpisov (UL L št. 217 z dne 5. 8.
1998, str. 18).
2. člen
(pojmi)
(1) Izrazi, uporabljeni v tem
pravilniku, imajo naslednji pomen:
1.    
Hranjeni podatki so podatki o prometu v elektronskem komunikacijskem
omrežju, določeni v 107.b členu Zakona o elektronskih komunikacijah (Uradni
list RS, št. 13/07 – uradno prečiščeno besedilo,102/07 – ZDRad, 110/09 in 33/11;
v nadaljnjem besedilu: zakon).
2.    
Informacijski sistem za hrambo podatkov je programska, strojna ali
komunikacijska oprema, s katero operater hrani podatke.
3.    
Posredovalni postopek je postopek na operaterjevi strani, s pomočjo
katerega operater pristojnemu organu posreduje hranjene podatke. Posredovalni
postopek praviloma predvideva uporabo programske opreme ter drugih tehničnih ali
fizičnih ukrepov.
4.    
Neizbrisna registracija je ukrep ali postopek, s katerim se zagotavlja
zapis o dejstvu posredovanja hranjenih podatkov, obsegu dostopa in drugih
okoliščinah dostopa do hranjenih podatkov oziroma njihovega posredovanja, v
skladu s četrtim odstavkom 107.č člena zakona.
5.    
Obseg dostopa so vsi hranjeni podatki, ki so navedeni v prepisu odredbe,
s katero pristojni organ od operaterja zahteva posredovanje podatkov.
6.    
Prepis odredbe je dokument, izdan v skladu s 107.č členom zakona.
7.    
Pristojni organ je organ, ki na podlagi odredbe sodišča izvaja ukrep
pridobivanja podatkov o prometu v elektronskem komunikacijskem omrežju v skladu
z zakonom, ki ureja kazenski postopek, ali ukrep nadzorovanja telekomunikacij z
izpisom telekomunikacijskega prometa v skladu z zakonom, ki ureja obrambo, ali
zakonom, ki ureja Slovensko obveščevalno‑varnostno agencijo.
8.    
Varen način pomeni hrambo, vpogled in posredovanje podatkov na način,
pri katerem je možno z gotovostjo trditi, da je podatek dostavljen pooblaščeni
osebi pristojnega organa, da ga ob prehodu preko različnih elektronskih medijev
nihče ni mogel spremeniti in da ga na poti med medijem za hrambo in prejemnikom
nihče ni mogel prebrati, kopirati ali izpisati.
(2) Preostali izrazi, uporabljeni v
tem pravilniku, imajo enak pomen, kot je določen v zakonu.
3. člen
(osnovne zahteve)
(1) Informacijski sistem za hrambo
podatkov mora zagotavljati funkcionalnost hrambe podatkov za posamezno omrežno
priključno točko.
(2) Posredovanje prepisa odredbe s
strani pooblaščene osebe pristojnega organa kot tudi posredovanje hranjenih
podatkov s strani pooblaščene osebe operaterja se izvede na varen način preko
elektronskega komunikacijskega omrežja.
(3) Pri posredovanju iz prejšnjega odstavka
se upošteva standardizacijski dokument SIST-TS ETSI/TS 102 657 z zadnjo
obstoječo verzijo ali verzijo, za katero se dogovorita pristojni organ in
operater. Pristojni organ in operater se lahko dogovorita za katero izmed
prejšnjih verzij tega standardizacijskega dokumenta zaradi časovnega zamika, ki
je potreben za izvedbo zadnje obstoječe verzije tega standardizacijskega
dokumenta.
(4) Izjemoma lahko poteka posredovanje
prepisa odredbe na drugačen način, kot je določeno v drugem odstavku tega člena
(npr. z osebno vročitvijo), če tako zahteva strožja raven varnosti podatkov ali
kadar takšna izročitev iz tehničnih razlogov ni mogoča ali kadar pristojni
organ odloči, da bi bilo posredovanje prepisa odredbe na drugačen način bolj
primerno. Takšno posredovanje prepisa odredbe mora potekati na varen način.
(5) V primeru, ko operater prejme
prepis odredbe, ki ni bil posredovan preko elektronskega komunikacijskega
omrežja, posreduje hranjene podatke na varen način preko elektronskega
komunikacijskega omrežja na naslov, ki mu ga sporoči pristojni organ, razen če
je v prepisu odredbe določen drugačen način posredovanja hranjenih podatkov
oziroma je pristojni organ operaterju vnaprej sporočil drugačen način
posredovanja hranjenih podatkov.
4. člen
(posredovalni postopek in skupna hramba)
(1) Operater mora v
informacijskem sistemu za hrambo podatkov uporabljati takšen posredovalni
postopek, ki omogoča operaterju, da lahko po prejemu prepisa odredbe takoj, če
to ni mogoče, pa najpozneje v roku treh dni, omogoči izpis hranjenih
podatkov v zahtevanem obsegu dostopa.
(2) Če operater hrani podatke skupaj z
drugim operaterjem, se šteje, da je operater izpolnil obveznost iz prvega
odstavka 107.č člena zakona, če:
-      
posreduje izpis hranjenih podatkov, ki mu jih je na varen način
posredoval operater, ki podatke hrani;
-      
svoje omrežje poveže z omrežjem drugega operaterja, na varen način, ki
mu omogoči izpis hranjenih podatkov v skladu s tem pravilnikom.
(3) Če operater hrani podatke v
kodirani, komprimirani ali šifrirani obliki, mora zagotoviti, da je izpis
hranjenih podatkov, ki ga posreduje pristojnemu organu, nekodiran,
nekomprimiran oziroma nešifriran ter v taki obliki dostopen samo pristojnemu
organu, ki na podlagi prepisa odredbe zahteva hranjene podatke.
(4) V primeru prenosa podatkov v
kodirani, komprimirani ali šifrirani obliki mora operater uporabljati ključe
kvalificiranega overitelja v skladu z zakonom, ki ureja elektronsko poslovanje
in elektronski podpis, razen v primeru prenosa podatkov, ki so označeni kot tajni
v skladu z zakonom, ki ureja tajne podatke.
(5) V primeru prenosa podatkov, ki so
označeni kot tajni, morata pristojni organ in operater ravnati v skladu z
uredbo, ki ureja varovanje tajnih podatkov v komunikacijsko informacijskih
sistemih.
5. člen
(posredovanje podatkov in neizbrisna
registracija)
(1) Posredovanje hranjenih
podatkov mora biti izvedeno tako, da so s prepisom odredbe, s samim dejstvom
posredovanja podatkov, obsegom in vsebino posredovanih hranjenih podatkov
seznanjene samo pooblaščene osebe operaterja in pristojnega organa.
(2) Operater mora ob vsaki izvedbi
posredovanja hranjenih podatkov opraviti neizbrisno registracijo. Neizbrisna
registracija mora biti varno elektronsko podpisana in varno časovno žigosana v
skladu z zakonom, ki ureja elektronsko poslovanje in elektronski podpis.

Pravilnik o načinu posredovanja hranjenih
podatkov o prometu telefonskih in podatkovnih storitev v mobilnem in fiksnem
elektronskem komunikacijskem omrežju (Uradni list RS, št. 103/09)
vsebuje naslednji končni določbi:
»6. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o načinu posredovanja hranjenih podatkov o prometu
telefonskih storitev v mobilnem in fiksnem elektronskem komunikacijskem omrežju
(Uradni list RS, št. 31/08).
7. člen
(začetek
veljavnosti pravilnika)
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah Pravilnika o načinu
posredovanja hranjenih podatkov o prometu telefonskih in podatkovnih storitev v
mobilnem in fiksnem elektronskem komunikacijskem omrežju (Uradni list RS, št. 55/12)
vsebuje naslednjo končno določbo:
»3. člen
Ta pravilnik začne veljati petnajsti dan po objavi v Uradnem listu Republike Slovenije.«.