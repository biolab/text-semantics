1. člen
(vsebina)
Ta pravilnik določa pogoje za priznanje,
pridobitev, vzdrževanje in odvzem statusa črede, proste goveje virusne diareje
(v nadaljnjem besedilu: BVD).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
klinični znaki BVD so znaki, navedeni v prilogi, ki je sestavni del tega
pravilnika;
2.     
serološka preiskava je preiskava ELISA za dokaz specifičnih protiteles
proti BVD, opravljena na vzorcih krvi;
3.     
virološka preiskava je preiskava za dokaz virusa BVD, opravljena na
vzorcih krvi;
4.     
čreda, prosta BVD, je čreda, ki izpolnjuje pogoje iz tega pravilnika in
ima priznan status črede, proste BVD;
5.     
perzistentni izločevalec (v nadaljnjem besedilu: PI) je žival, pri
kateri so bili rezultati virološke preiskave pozitivni; taka žival je
doživljenjski izločevalec virusa;
6.     
veterinarska organizacija je veterinarska organizacija, ki ima v skladu
s predpisom, ki ureja mrežo javne veterinarske službe in izvajalcev nalog
odobrenih veterinarjev, podeljeno koncesijo za izvajanje dejavnosti javne
veterinarske službe, ki niso financirane iz proračuna Republike Slovenije in
jih lahko izvaja na celotnem ozemlju Republike Slovenije.
3. člen
(priznanje statusa)
(1) Čreda je prosta BVD, če izpolnjuje
naslednje pogoje:
a)     v čredi v preteklih 12 mesecih ni bila potrjena BVD;
b)     nobena žival v čredi ne kaže kliničnih znakov, na podlagi katerih
se lahko posumi na okužbo z BVD;
c)     čreda mora biti na gospodarstvu, pašniku, sejmu, razstavi ali drugi
lokaciji, ne glede na lastništvo, ločena z naravnimi ali fizičnimi ovirami od
drugih gospodarstev, pašnikov ali drugih lokacij oziroma čred, ki imajo nižji
zdravstveni status glede BVD, tako da je onemogočen neposreden stik med živalmi
različnega zdravstvenega statusa;
č)    v čredo je bilo vključeno le govedo iz čred,
prostih BVD, oziroma govedo, ki je bilo pred vključitvijo v čredo 30 dni v
izolaciji; v tem času, vendar ne prej kot 21 dni po začetku izolacije, pa sta
bili na živalih opravljeni preiskavi za dokaz specifičnih protiteles BVD ter
virusa BVD in so bili rezultati teh preiskav negativni;
d)     nobeno govedo v čredi ni bilo v stiku z govedom, ki ne izhaja iz
črede, proste BVD, ali govedom z nižjim zdravstvenim statusom glede BVD;
e)     za osemenjevanje se uporablja le seme bikov, ki izhajajo iz črede,
proste BVD, oziroma bikov, ki so dokazano prosti BVD;
f)      za naravni pripust se uporabljajo le biki, ki izhajajo iz črede,
proste BVD, oziroma biki, ki so dokazano prosti BVD;
g)     v čredi sta bili izvedeni dve zaporedni serološki preiskavi z
negativnimi rezultati v razmiku vsaj šestih mesecev pri vseh živalih v starosti
od 7 do 13 mesecev; če na gospodarstvu v času odvzema vzorcev ni živali v tem
starostnem obdobju, se odvzamejo vzorci vsem živalim v naslednjem šestmesečnem
starostnem obdobju (npr. živalim, starim od 14 do 20 mesecev); od zadnje
preiskave ne sme miniti več kot šest mesecev.
(2) Imetnik živali poda vlogo za
priznanje statusa črede, proste BVD, na pristojni območni urad Uprave za varno
hrano, veterinarstvo in varstvo rastlin (v nadaljnjem besedilu: OU Uprave).
(3) Vloga iz prejšnjega odstavka mora
vsebovati najmanj naslednje podatke:
a)     o imetniku živali: ime in priimek oziroma firma, naslov oziroma
sedež, KMG – MID in G-MID, na katerega se nanaša status;
b)     datum vloge;
c)     o gospodarstvu in čredi:
- 
opis gospodarstva (način reje, število objektov, vrste živali na
gospodarstvu, premiki živali z in na gospodarstvo, izolacije živali, ipd.);
- 
število in kategorije živali v čredi, na katero se nanaša status
(celoten izpis iz VOLOS pridobi uradni veterinar);
- 
opravljeni pregledi in preiskave (kopije zapisov v dnevniku
veterinarskih posegov);
- 
zdravstveno stanje črede (zapore gospodarstva – razlog, sumi na bolezen,
potrjeni primeri bolezni, ipd.);
- 
potrdilo lečečega veterinarja (veterinarske organizacije) o odsotnosti
kliničnih znakov bolezni, ki ni starejše od sedmih dni.
(4) Če čreda izpolnjuje pogoje iz
prvega odstavka tega člena, se imetniku izda odločba o priznanju statusa črede,
proste BVD.
(5) Seznam čred, prostih BVD, je
objavljen na spletni strani Uprave.
4. člen
(pridobitev statusa)
(1) Če čreda ne izpolnjuje pogojev za
priznanje statusa črede, proste BVD, iz prejšnjega člena oziroma je na podlagi
kliničnih znakov ali laboratorijskih preiskav podan sum na prisotnost BVD v
čredi, imetnik živali pa status črede, proste BVD, želi pridobiti, mora glede
črede izpolnjevati naslednje pogoje:
a)     na prisotnost virusa BVD morajo biti pregledane vse živali v čredi
(ugotavljanje PI); pozitivne živali se izloči v klanje;
b)     v obdobju enega leta po ugotovitvi pozitivnih živali je treba v čredi
na virus BVD preiskati vsa novorojena teleta v prvem tednu po rojstvu;
pozitivne živali je treba čim prej izločiti iz črede;
c)     po preteku enega leta po izločitvi zadnjega PI iz črede se opravijo
serološke preiskave na vseh živalih v čredi v starosti 7 do 13 mesecev:
- 
če so rezultati preiskav vseh živali negativni, se čez šest mesecev
ponovno opravi serološka preiskava vseh živali v starosti 7 do 13 mesecev; če
so tudi rezultati teh preiskav negativni in so izpolnjeni pogoji iz točk a) do
f) prvega odstavka prejšnjega člena, se čredi podeli status črede, proste BVD,
- 
če rezultati preiskav vseh živali niso negativni, se ukrepi iz tega
odstavka še naprej izvajajo;
č)    če na
gospodarstvu v času odvzema vzorcev iz prejšnje točke ni živali v starostnem
obdobju od 7 do 13 mesecev, se odvzamejo vzorci vsem živalim v naslednjem
šestmesečnem starostnem obdobju (npr. živalim, starim od 14 do
20 mesecev).
(2) Ko so opravljene vse predpisane
preiskave z negativnimi rezultati in so izpolnjeni pogoji iz prvega odstavka
tega člena, imetnik živali poda vlogo iz prejšnjega člena.
(3) Če čreda izpolnjuje vse pogoje za
pridobitev statusa črede, proste BVD, se imetniku izda odločba o priznanju statusa
črede, proste BVD.
5. člen
(vzdrževanje statusa)
(1) Za vzdrževanje statusa črede,
proste BVD, morajo biti:
a)     še naprej izpolnjeni pogoji iz točk a) do f) prvega odstavka 3.
člena tega pravilnika in
b)     opravljene serološke preiskave v obdobju 11 do 13 mesecev po
pridobitvi statusa oziroma po predhodnih preiskavah za vzdrževanje statusa, z negativnimi
rezultati na vseh živalih v starosti 7 do 13 mesecev; če na gospodarstvu v času
odvzema vzorcev ni živali v tem starostnem obdobju, se odvzamejo vzorci vsem
živalim v naslednjem šestmesečnem starostnem obdobju (npr. živalim, starim 14
do 20 mesecev).
(2) Poleg pogojev iz prejšnjega
odstavka mora za vzdrževanje statusa črede, proste BVD, imetnik živali
zagotoviti, da veterinar veterinarske organizacije vsaj enkrat letno opravi
pregled izpolnjevanja pogojev iz tega pravilnika na gospodarstvu. Veterinar
veterinarske organizacije o tem napiše zapisnik tako, da izpolni obrazec
»Zapisnik o vzdrževanju statusa«, ki je dostopen na spletni strani Uprave, in
ga posreduje na OU Uprave.
(3) Če se pri pregledu iz prejšnjega
odstavka ugotovi, da čreda ne izpolnjuje več pogojev za status črede, proste
BVD, veterinar veterinarske organizacije o tem nemudoma obvesti uradnega
veterinarja, ki začne s postopkom za odvzem statusa črede, proste BVD.
6. člen
(odvzem statusa)
(1) Če se ugotovi, da čreda ne
izpolnjuje več pogojev za status črede, proste BVD, se imetniku živali izda
odločbo, s katero se odvzame status črede, proste BVD.
(2) Čreda, kateri je odvzet status
črede, proste BVD, se izbriše s seznama iz petega odstavka 3. člena tega
pravilnika.
(3) Če želi imetnik živali ponovno
pridobiti status črede, proste BVD, mora izpolnjevati pogoje iz 4. člena tega
pravilnika.
(4) Ne glede na določbe prvega, drugega in
tretjega odstavka tega člena se čredi s statusom črede, proste BVD, v kateri se
v postopkih rednega letnega testiranja iz točke b) prvega odstavka prejšnjega
člena ugotovi pozitivna serološka reakcija pri posamezni živali, status začasno
razveljavi. 
(5) Začasna razveljavitev statusa se
označi v seznamu iz petega odstavka 3. člena tega pravilnika tako, da se v
rubriko »Opombe« vpiše besedilo »Začasno razveljavljen status« in datum začasne
razveljavitve. 
(6) Čredi se povrne status črede,
proste BVD, in v seznamu iz petega odstavka 3. člena tega pravilnika
dopiše datum povrnitve statusa, ko je opravljena serološka preiskava z
negativnim rezultatom na vseh živalih v starosti 9 do 15 mesecev; če na
gospodarstvu v času odvzema vzorcev ni živali v tem starostnem obdobju, se
odvzamejo vzorci vsem živalim v naslednjem šestmesečnem starostnem obdobju
(npr. živalim, starim 16 do 22 mesecev). Preiskava se opravi ne prej kakor 30
dni po odstranitvi seropozitivnih živali iz črede.
7. člen
(odvzem vzorcev in preiskave)
(1) Vzorce za preiskave na BVD odvzame
veterinarska organizacija v skladu s predpisom, ki ureja informacijski sistem
za spremljanje, nadzor in poročanje o določenih boleznih živali (EPI).
(2) Preiskave na BVD opravi imenovani
laboratorij v skladu s predpisom, ki ureja bolezni živali.
(3) Vsi odvzemi vzorcev na BVD ter
rezultati preiskav na BVD morajo biti vneseni v dnevnik veterinarskih posegov
na gospodarstvu.
8. člen
(stroški)
Stroški vseh preiskav, ukrepov in pregledov
po tem pravilniku bremenijo imetnika živali.

Priloga:
Klinični znaki bolezni BVD

Pravilnik o pogojih za priznanje, pridobitev
in vzdrževanje statusa črede, proste goveje virusne diareje (Uradni list RS,
št. 107/13) vsebuje naslednji končni določbi:
»9. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o ukrepih za ugotavljanje, preprečevanje in zatiranje goveje
virusne diareje (BVD) – mukozne bolezni (MB) (Diarrhoea viralis bovum – Morbus
mucosae bovum) (Uradni list RS, št. 106/05, 34/06 in 122/07).
10. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi in dopolnitvah
Pravilnika o pogojih za priznanje, pridobitev in vzdrževanje statusa črede,
proste goveje virusne diareje (Uradni list RS, št. 40/17) vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.