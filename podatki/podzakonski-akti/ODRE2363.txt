1. člen
Ministrica za izobraževanje, znanost in šport je sprejela
spremembo vzgojno-izobraževalnega programa osnovna šola, sprejetega z Odredbo o
vzgojno-izobraževalnem programu osnovna šola (Uradni list RS, št. 16/99)
in spremenjenega z Odredbo o spremembi vzgojno-izobraževalnega programa osnovna
šola (Uradni list RS, št. 12/11), Odredbo o spremembi
vzgojno-izobraževalnega programa osnovna šola (Uradni list RS, št. 101/11),
Odredbo o spremembi vzgojno-izobraževalnega programa osnovna šola (Uradni list
RS, št. 24/12), Odredbo o spremembah vzgojno-izobraževalnega programa
osnovna šola (Uradni list RS, št. 17/13), Odredbo o spremembah in
dopolnitvah vzgojno-izobraževalnega programa osnovna šola (Uradni list RS,
št. 14/14) in Odredbo o spremembah in dopolnitvah vzgojno-izobraževalnega
programa osnovna šola (Uradni list RS, št. 84/15).
Spremembo vzgojno-izobraževalnega programa osnovna šola je
določil Strokovni svet Republike Slovenije za splošno izobraževanje na seji dne
18. 2. 2016.
2. člen
S spremembo vzgojno-izobraževalnega programa iz prejšnjega člena
se:
-       
v predmetniku osnovne šole določita posodobljena učna načrta za obvezni
predmet Angleščina in obvezni predmet Nemščina,
-       
spremeni prilagojeni predmetnik za dvojezično osnovno šolo na narodno
mešanem območju Prekmurja,
-       
določijo Izvedbena navodila za izvajanje programa dvojezične osnovne
šole.
3. člen
Dosedanja učna načrta Angleščina in Nemščina od šolskega leta
2016/17 dalje nista več del predmetnika osnovne šole in se prenehata izvajati,
ker ju nadomestita posodobljena učna načrta Angleščina in Nemščina.
4. člen
Dosedanja Izvedbena navodila za izvajanje programa 9-letne
dvojezične osnovne šole prenehajo veljati in se nadomestijo z Izvedbenimi
navodili za izvajanje programa dvojezične osnovne šole.
5. člen
Posodobljena učna načrta, spremenjeni prilagojeni predmetnik in
izvedbena navodila iz 2. člena te odredbe se objavijo na spletni strani
Ministrstva za izobraževanje, znanost in šport in se začnejo uporabljati v
šolskem letu 2016/17.
6. člen
Ta odredba začne veljati naslednji dan po objavi v Uradnem listu
Republike Slovenije.
Št. 0070-9/2016
Ljubljana, dne 24. februarja 2016
EVA 2016-3330-0011
dr. Maja Makovec Brenčič l.r.
Ministrica
za izobraževanje, znanost in šport