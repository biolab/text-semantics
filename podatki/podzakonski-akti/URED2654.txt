I. SPLOŠNE DOLOČBE
1. člen
Ta uredba določa pogoje za priključitev uporabnikov na
omrežje, postopek pridobitev soglasja za priključitev na omrežje in postopek
priključitve na omrežje, stroške priključitve, obveznosti in odgovornosti
dobaviteljev električne energije v zvezi z zagotavljanjem, neprekinjene dobave
in kakovostne oskrbe z električno energijo, pogoje merjenja dobavljene
električne energije, in nekatere pogoje za uveljavitev pravice do odškodnine.
2. člen
Izrazi v tej uredbi imajo naslednji pomen:
-      
uporabnik omrežja (v nadaljevanju: uporabnik): je pravna ali fizična
oseba, ki ima po določbah Energetskega zakona pravico dostopa do omrežja;
-      
odjemalec: je uporabnik, ki odjema električno energijo iz omrežja;
-      
izvajalec prenosa električne energije: je izvajalec gospodarske javne
službe prenos električne energije po določbah Energetskega zakona in uredbe o
načinu izvajanja gospodarske javne službe prenos električne energije in
gospodarske javne službe upravljanje prenosnega omrežja (Uradni list RS, št.
54/00, 79/00, 124/00, 29/01 in 99/01);
-      
izvajalec distribucije električne energije: je izvajalec gospodarske
javne službe distribucija električne energije po določbah energetskega zakona
in uredbe o načinu izvajanja gospodarskih javnih služb s področja distribucije
električne energije (Uradni list RS, št. 54/00, 31/01 in 99/01);
-      
prodajalec: je pravna ali fizična oseba, ki na podlagi pogodbe
upravičenega odjemalca oskrbuje z električno energijo;
-      
dobavitelj tarifnim odjemalcem: je izvajalec gospodarske javne službe
dobave električne energije tarifnim odjemalcem po določilih uredbe o načinu
izvajanja gospodarskih javnih služb s področja distribucije električne
energije;
-      
upravljalec prenosnega omrežja: je izvajalec javne gospodarske službe
upravljanja prenosnega omrežja po določilih uredbe o načinu izvajanja
gospodarske javne službe prenos električne energije in gospodarske javne službe
upravljanje prenosnega omrežja;
-      
upravljalec distribucijskega omrežja: je izvajalec javne gospodarske
službe upravljanje distribucijskega omrežja po določilih uredbe o načinu
izvajanja gospodarskih javnih služb s področja distribucije električne
energije;
-      
upravljalec omrežja oziroma upravljalec: je lahko upravljalec prenosnega
omrežja ali upravljalec distribucijskega omrežja, vsak glede omrežja, ki ga
upravlja;
-      
sistemski proizvajalec: je tisti proizvajalec, ki upravljalcu omrežja
nudi sistemske storitve ter ga upravljalec prenosnega omrežja izbere za
zagotavljanje sistemskih storitev in ima z upravljalcem prenosnega omrežja
sklenjeno pogodbo o zagotavljanju sistemskih storitev;
-      
nesistemski proizvajalec: proizvajalec, ki ni zajet v prejšnji alinei
tega člena;
-      
gospodinjski odjem: je odjem, ki obsega vso porabo električne energije v
stanovanjih, porabo za razsvetljavo pripadajočih postranskih gospodarskih
prostorov in vstopov k stanovanjskim hišam ter porabo za pogon skupnih naprav v
stanovanjskih hišah, kot so dvigala, stroji za pranje in sušenje perila,
motorji centralne kurjave in hišni vodovodi, v kolikor priključna moč ne
presega 10 kW;
-      
prevzemno-predajno mesto: je mesto, kjer odjemalec prevzema električno
energijo iz omrežja ali mesto, kjer proizvajalec oddaja električno energijo v
omrežje in je praviloma na meji med omrežjem upravljalca in uporabnikovimi
elektroenergetskimi napravami; če tam iz tehničnih razlogov merjenje električne
energije ni mogoče, je prevzemno-predajno mesto za odjemalce, ki so priključeni
na nizko napetostno omrežje na merilnem mestu, za ostale uporabnike pa na
mestu, ki ga v soglasju za priključitev določi upravljalec omrežja;
-      
merilno mesto: je mesto, kjer se meri električna energija in je
praviloma na prevzemno-predajnem mestu. Na posameznem prevzemno-predajnem mestu
je lahko več merilnih mest;
-      
ločilno mesto: je mesto, kjer se uporabnikove naprave lahko ročno ali
avtomatsko ločijo od omrežja;
-      
priključek, priključno ali stično mesto: je sklop električnih vodov in
naprav visoke, srednje ali nizke napetosti, s katerimi so uporabnikove
elektroenergetske naprave povezane z omrežjem in je točka v kateri se
uporabnikove naprave stikajo z omrežjem. Priključno ali stično mesto je praviloma
na meji med omrežjem upravljalca in elektroenergetskimi napravami uporabnikov
in je sestavljeno iz zunanjega in notranjega priključka;
-      
zunanji priključek: so naprave od omrežja upravljalca do visoko
napetostnega ločilnika ali do glavne naprave za omejevanje toka, npr.
varovalke, odklopniki;
-      
notranji priključek: je lahko visoko in srednje napetostni notranji
priključek ali nizko napetostni notranji priključek, katerega posebni del so
pri uporabnikih tudi merilne naprave;
-      
visoko in srednje napetostni notranji priključek: sta priključka, ki
obsegata vode in naprave od zunanjega priključka do visoko ali srednje
napetostnega izvoda uporabnikovega transformatorja;
-      
nizko napetostni notranji priključek: je sestav električnega voda in
drugih naprav od zunanjega priključka do obračunskih merilnih naprav pri
uporabniku, pri čemer so merilne, kontrolne in zaščitne naprave pri uporabniku
del notranjega priključka;
-      
priključna moč: je najvišja dovoljena vrednost trajnega odjema ali
oddaje moči na prevzemno-predajnem mestu in se določi v soglasju za
priključitev;
-      
konična obremenitev: največja moč, ki jo v določenem obdobju črpa
porabniška naprava ali jo dobavi napajalno omrežje;
-      
uporabnikove elektroenergetske naprave: so generatorji, vodi, naprave,
napeljave ali njihovi deli, ki so med priključnim mestom in napravami
uporabnika;
-      
glavna naprava za omejevanje toka: je naprava za omejevanje toka odjema
ali oddaje na višino, ki praviloma ustreza priključni moči iz soglasja za
priključitev in je lahko izvedena kot glavna varovalka ali kot nastavljivi
omejevalnik toka;
-      
začasni objekt: je enostaven objekt narejen v montažni izvedbi iz lahkih
materialov, namenjen sezonski turistični ponudbi, začasnemu skladiščenju in
podobno, ki se postavi samo za čas trajanja takšne ponudbe, prireditve oziroma
skladiščenja;
-      
vozni red: je načrt proizvodnje, prenosa in distribucijskega odjema moči
v omrežju v določenem obdobju;
-      
visokonapetostno (VN) omrežje: je omrežje z nazivno napetostjo 110 kV,
220 kV in 400 kV;
-      
srednjenapetostno (SN) omrežje: je omrežje z nazivno napetostjo 1 kV, 10
kV, 20 kV in 35 kV;
-      
nizkonapetostno (NN) omrežje: je omrežje z nazivno napetostjo 0,4 kV;
-      
predplačilni števec: je naprava, ki omogoča odjemalcu dostop do omrežja
toliko časa, dokler je vrednost predplačila pozitivna. Vrednost predplačila se
znižuje s trajanjem odjema električne energije iz omrežja v skladu s tarifnim
pravilnikom;
-      
sprejemnik mrežne tonske komande: je naprava, ki na podlagi parametra
sprejetega električnega signala po elektroenergetskem omrežju izvrši spremembo
stanja v krmiljeni napravi;
-      
prekinitev dobave: je stanje, ko napetost na predajnem mestu izostane in
je lahko načrtovana, kadar so odjemalci predhodno obveščeni o izvajanju
načrtovanih del v omrežju in nenačrtovana, ki jo povzročijo trajne ali prehodne
okvare, katerim so vzrok zunanji dogodki, okvare, prekinitev delovanja opreme
ali ostale motnje;
-      
nenačrtovane prekinitve: so lahko dolgotrajne in kratkotrajne;
-      
dolgotrajna prekinitev: je prekinitev daljša od treh minut, ki jo
povzroči trajna okvara;
-      
kratkotrajna prekinitev: je prekinitev krajša od treh minut in je
posledica prehodne okvare.
II. KVALITETA STORITEV UPRAVLJALCA
3. člen
Upravljalec omrežja je dolžan uporabniku zagotavljati
kakovost napetosti na prevzemno–predajnem mestu v skladu z zahtevami o
kakovosti električne energije v tej uredbi in v skladu s stanjem tehnike.
Uporabnik in upravljalec omrežja lahko skleneta pogodbo o
kakovosti električne energije, s katero se dogovorita za nestandardno kakovost
električne energije in druge posebne pogoje priključitve, kot npr. rezervno
napajanje, ter način preverjanja kakovosti električne energije. Upravljalec
omrežja mora en izvod pogodbe o kakovosti električne energije, sklenjene z
uporabnikom poslati Agenciji za energijo Republike Slovenije.
Kakovost električne napetosti mora ustrezati zahtevam iz 6.
člena te uredbe. Upravljalec omrežja mora uporabniku na njegovo zahtevo dati
izjavo o kakovosti električne napetosti. Izjavi o kakovosti električne
napetosti sta:
1.    
izjava o skladnosti kakovosti napetosti, ko so na prevzemno–predajnem
mestu izpolnjene zahteve o kakovosti električne energije po tej uredbi;
2.    
izjava o neskladju kakovosti napetosti, ko je kakovost na
prevzemno–predajnem mestu izven zahtevanih meja te uredbe, kar dokumentira s
priloženim tehničnim poročilom, ki vsebuje tudi opozorilo o vplivih na
uporabnikove naprave in njihovo obratovanje, ogroženost funkcionalne varnosti,
ogroženost varnosti in opozorilo o vplivih na živo in neživo naravo.
4. člen
Če uporabnik oporeka kakovost električne napetosti, mora
upravljalec omrežja ali njegov pooblaščenec opraviti meritve in rezultate
predati uporabniku skupaj z izjavo o kakovosti napetosti po določilih te
uredbe. Če upravljalec izda izjavo o skladnosti kakovosti električne energije,
nosi stroške meritev uporabnik.
Če se uporabnik z rezultati meritev kakovosti napetosti
električne energije ne strinja, lahko opravi meritve na lastne stroške oziroma
o tem obvesti pristojno inšpekcijo. Uporabljene merilne naprave in metodologija
merjenja morajo ustrezati stanju tehnike in morajo biti v skladu z določili
predpisov s področja akreditacije in predpisov o načinu določanja organov za
ugotavljanje skladnosti.
5. člen
Upravljalec omrežja mora v roku osem dni preveriti pripombo
uporabnika glede kakovosti napetosti, vključno s prekinitvami ali omejitvami
dobave, in ga v nadaljnjih osmih dneh o svojih ugotovitvah obvestiti.
Če se uporabnik ne strinja z odgovorom upravljalca omrežja
ali ne dobi odgovora v predpisanem roku, lahko zahteva ukrepanje pristojnega
inšpektorja.
6. člen
Upravljalec prenosnega omrežja je v okviru sistemskih
storitev zadolžen za regulacijo frekvence in mora uporabnikom zagotavljati
nazivno napetost.
Upravljalec prenosnega omrežja mora na prenosnem omrežju
zagotavljati takšno kakovost električne napetosti, da bo upravljalec
distribucijskega omrežja na srednje napetostnem nivoju lahko zagotavljal
kakovost električne napetosti v skladu s to uredbo.
Za ocenjevanje kakovosti električne napetosti se uporablja
slovenski standard SIST EN 50160.
7. člen
Upravljalec omrežja mora, v
kolikor se z odjemalcem drugače ne dogovorita, zagotoviti, da skupno število in
trajanje vseh nenapovedanih prekinitev dobave ali odjema na enem
prevzemno-predajnem mestu v enem letu, ne preseže naslednjega dovoljenega
skupnega števila in trajanja prekinitev izraženega v urah in minutah, za
posamezne vrste omrežja, in sicer za:


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

5

4


SN

50

8


NN

60

16


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

2

1


SN

17

6


NN

20

16


Tabela: Dopustno število in trajanje kratkotrajnih in
dolgotrajnih prekinitev.
Določila tega člena se ne nanašajo na tiste prekinitve, ki
jih je povzročil uporabnik sam in tiste prekinitve, ki nastanejo zaradi višje
sile.
Upravljalec omrežja je odgovoren, da načrtuje in izvaja
vzdrževalna in razširitvena dela na omrežju tako, da skupna vsota skupnih
letnih vsot prekinitev dobave in odjema v zadnjih 10 letih ne preseže
10-kratnih letnih vrednosti po določilih prejšnjega odstavka.
Agencija za energijo Republike Slovenije v skladu s pooblastili,
določenimi v energetskem zakonu, spremlja izpolnjevanje obveznosti upravljalca
omrežja iz tega člena.
8. člen
Upravljalec omrežja mora:
-      
vzpostaviti sistem za zajemanje in shranjevanje podatkov o prekinitvah
dobave in odjema električne energije v skladu z določili te uredbe na celotnem
omrežju za vsa prevzemno-predajna mesta;
-      
vzpostaviti stalno spremljanje – monitoring kakovosti napetosti v skladu
s to uredbo na zbiralkah VN/VN in VN/SN razdelilnih transformatorskih postaj,
na meji med prenosnim in distribucijskim omrežjem, na točkah povezav prenosnega
omrežja s sosednjimi sistemi (interkonekcija) ter mehanizme periodičnega
preverjanja stanja kakovosti električne energije;
-      
vsako leto izdelati analizo nivoja motenj v skladu z določili te uredbe,
določiti njihov trend, izdelati primerjavo z nivojem načrtovanja za posamezne
dele omrežja in te analize posredovati izvajalcu prenosa ali izvajalcu
distribucije električne energije in Agenciji za energijo ter uporabnikom;
-      
izdelati in hraniti tehnično dokumentacijo za izdajo izjave o skladnosti
kakovosti električne energije, na podlagi katere je mogoč vpogled v preteklo
desetletno obdobje.
9. člen
Upravljalec omrežja in izvajalec prenosa ali izvajalec
distribucije električne energije morata začeti ugotavljati vzroke okvare na
omrežju vključno s prevzemno-predajnim mestom, in sicer najkasneje v dveh urah
od prejetja uporabnikove prijave. Upravljalec omrežja in izvajalec prenosa ali
izvajalec distribucije električne energije morata ugotovljeno okvaro odpraviti
takoj oziroma najkasneje v štirih urah.
10. člen
Upravljalec omrežja mora zagotavljati brezhibno delovanje
merilnih naprav, merilnih transformatorjev, stikalnih ur in mrežne tonske
komande sprejemnikov uporabnika. O ugotovljenih nepravilnosti je dolžan v osmih
dneh obvestiti uporabnika.
Če uporabnik ugotovi, da stikalna ura ali sprejemnik mrežne
tonske komande, ki krmili njegov dvotarifni števec, ne deluje, prehiteva ali
zaostaja za več kot eno uro od srednjeevropskega časa oziroma zimskega ali
letnega časa, je dolžan o tem obvestiti upravljalca omrežja.
Upravljalec omrežja mora nastaviti ali zamenjati stikalne ure
ali sprejemnik mrežne tonske komande najkasneje v sedmih delovnih dneh po
prejemu obvestila.
11. člen
Uporabnik mora zagotoviti, da so elektroenergetski objekti
projektirani in izvedeni po veljavnih predpisih in standardih tako, da ne
povzročajo motenj pri dobavi in uporabi električne energije in pri ravnanju z
električnimi aparati in da je notranji priključek v brezhibnem tehničnem
stanju.
Upravljalec omrežja mora ugotavljati motnje, ki jih drugim
uporabnikom ali upravljalcem omrežja s svojim odjemom ali proizvodnjo
električne energije povzročajo uporabniki priključeni na omrežje, na katerem
upravljalec omrežja izvaja javno službo.
Upravljalec omrežja mora zahtevati od uporabnika odpravo
motenj, če te prekoračijo vrednosti, določene po tej uredbi.
12. člen
Uporabnik mora takoj obvestiti upravljalca omrežja o okvari
na svojih elektroenergetskih napravah, zlasti o okvari, ki lahko povzroči
motnje v omrežju ali ogrozi varnost ljudi in premoženja.
III. PRIDOBITEV SOGLASJA ZA PRIKLJUČITEV
1. Način pridobitve soglasja za priključitev
13. člen
Novi odjemalci, ki želijo priključiti svoje objekte na
elektroenergetsko omrežje, morajo od upravljalca omrežja pridobiti soglasje za
priključitev.
Novo soglasje za priključitev je potrebno pridobiti tudi, če
gre:
-      
spremembo priključne moči,
-      
spremembo ali rekonstrukcijo priključka,
-      
spremembo tehničnih karakteristik naprav uporabnika,
-      
priključitev dodatnih naprav,
-      
spremembo odjemne skupine pri tarifnih odjemalcih,
-      
združevanje več odjemnih mest v eno odjemno mesto,
-      
delitev odjemnega mesta in
-      
spremembo namena odjema električne energije.
Odločba, s katero upravljalec izda novo soglasje za
priključitev, nadomesti prejšnje soglasje za priključitev.
14. člen
Vloga za izdajo soglasja za priključitev mora poleg podatkov
o prosilcu vsebovati:
-      
naziv in mesto objekta,
-      
namen odjema električne energije,
-      
čas priključitve,
-      
konično moč,
-      
nazivno moč posameznih večjih porabnikov električne energije,
-      
režim rabe moči in energije,
-      
lokacijsko informacijo za nove objekte po predpisih o graditvi objektov,
-      
dokazilo o pravici razpolaganja z objektom, če le-ta ni vpisana v
zemljiško knjigo,
-      
in druge tehnične podatke potrebne za izdajo soglasja.
15. člen
Upravljalec omrežja izda soglasje za priključitev, če so za
to dane elektroenergetske in tehnične možnosti, ki jih določajo kratkostični
tok, omrežna impedanca, kakovost napajanja ter možnosti priključitve naprav
uporabnika brez ogrožanja zanesljivosti napajanja in nedopustnih povratnih
vplivov na omrežje ob načrtovani obremenitvi in načinu obratovanja na
prevzemno-predajnih mestih.
V postopku izdaje soglasja za priključitev mora upravljalec
omrežja preveriti, če so pogoji v omrežju na obstoječem ali načrtovanem
priključnem vozlišču zadostni za obratovanje omenjenih naprav. Novo priključene
naprave ne smejo motiti obratovanja preostalih naprav uporabnikov omrežja in
povzročati nesprejemljivih motenj.
Soglasje za priključitev lahko upravljalec izda, če lahko izda
izjavo o skladnosti kakovosti napetosti ali če, ob neskladju kakovosti
napetosti, z uporabnikom pred izdajo soglasja sklene pogodbo kakovosti
električne napetosti.
16. člen
Soglasje za priključitev mora vsebovati:
-      
podatke o imetniku soglasja za priključitev,
-      
stično mesto, tj. mesto priključitve uporabnika na omrežje in vrsto
priključka,
-      
nazivno napetost na prevzemno-predajnem mestu,
-      
priključno moč, tj. maksimalno moč, ki jo prenese priključno mesto,
-      
zahtevan faktor moči,
-      
podatke o parametrih omrežja, na katerega se bo uporabnik priključil,
tj. maksimalna in minimalna kratkostična moč v razdelilni transformatorski
postaji in zemeljskostični tok,
-      
vso opremo, ki jo je potrebno vgraditi ali obnoviti za izvedbo
priključka,
-      
možnost odstopanja parametrov kakovosti električne energije, ki ne smejo
presegati odstopanj določenih v tej uredbi ali v pogodbi o kakovosti električne
energije,
-      
čas breznapetostnega stanja pri delovanju avtomatskega ponovnega vklopa
(APV),
-      
izvedbo zaščitnih ukrepov v javnem elektroenergetskem omrežju,
-      
nazivni tok naprav za omejevanje toka naprav priključka,
-      
izvedbo obračunskih in kontrolnih meritev električne energije,
-      
izvedbo zaščitnih naprav na ločilnem mestu,
-      
naprave za izmenjavo podatkov s centrom vodenja upravljalca omrežja,
-      
osnovne in dodatne zaščitne ukrepe pred nevarno napetostjo dotika,
-      
izvedbo krmiljenega odjema, če ta obstaja,
-      
zaščito pred povratnim napajanjem za proizvajalce električne energije in
lastnike zasilnih agregatov,
-      
ostale tehnične pogoje, ki obsegajo pomožne lastne vire energije, vrsto
in porabnike zasilnega napajanja, prenos informacij in krmilnih signalov po
omrežju,
-      
izjavo o kakovosti električne napetosti,
-      
odjemno skupino za tarifne odjemalce,
-      
trajanje veljavnosti soglasja za priključitev,
-      
trajanje priključitve za objekte priključene za določen čas,
-      
priključno mesto in predvideni čas priključitve,
-      
in druge potrebne tehnične podatke.
17. člen
Proizvajalec s proizvodno enoto, ki ima inštalirano moč večjo
od 10 MW se sme priključiti na distribucijsko omrežje, če smiselno zadosti
zahtevam, ki bi morale biti izpolnjene ob priključitvi na prenosno omrežje.
Izpolnjevanje zahtev iz prejšnjega odstavka v postopku izdaje
soglasja za priključitev ugotavlja upravljalec distribucijskega omrežja na
podlagi mnenja upravljalca prenosnega omrežja.
18. člen
Za priključitev začasnih objektov po predpisih o graditvi
objektov mora uporabnik pridobiti soglasje za priključitev za določen čas.
Soglasje iz prejšnjega odstavka velja največ eno leto.
Upravljalec omrežja lahko na podlagi pisne vloge uporabnika soglasje za določen
podaljša največ dvakrat, vsakokrat največ za eno leto.
19. člen
Upravljalec omrežja lahko zahtevo za izdajo soglasja za
priključitev zavrne, če bi zaradi zagotovitve normalne oskrbe z električno
energijo nastali nesorazmerno visoki stroški na obstoječem omrežju, razen če
uporabnik plača tudi povečane stroške na obstoječem omrežju.
20. člen
Imetnik soglasja mora v dveh letih izpolniti vse zahteve iz
izdanega soglasja za priključitev, ki so potrebne za priključitev, sicer soglasje
preneha veljati, kar se v soglasju tudi navede.
Če imetnik soglasja gradi nov objekt, za katerega je po
predpisih o graditvi objektov potrebno pridobiti gradbeno dovoljenje, mora v
roku iz prejšnjega odstavka vložiti vlogo za gradbeno dovoljenje. Dokaz o
vložitvi vloge za pridobitev gradbenega dovoljenja mora imetnik soglasja
posredovati izdajatelju soglasja pred iztekom roka iz prvega odstavka tega
člena, sicer izdano soglasje za priključitev preneha veljati.
Rok iz prejšnjega odstavka lahko upravljalec omrežja na
zahtevo uporabnika podaljša največ dvakrat, vendar vsakič največ za eno leto,
če so izpolnjeni vsi pogoji, ki so ob izteku soglasja predpisani za njegovo
pridobitev. Zahtevo za podaljšanje soglasja za priključitev mora uporabnik
podati najkasneje 30 dni pred potekom veljavnosti soglasja za priključitev,
sicer mora pridobiti novo soglasje za priključitev.
21. člen
Če imetnik soglasja umre (fizična oseba) ali preneha (pravna
oseba), če gre za spremembo gradbenega dovoljenja iz razloga spremembe
investitorja ali pravni promet z objektom v času med izdajo soglasja in
priključitvijo, se soglasje za priključitev lahko prenese na pravnega
naslednika, ki je pravna ali fizična oseba, ki dejavnost opravlja z istimi
objekti, napravami ali napeljavami.
Novi uporabnik mora najkasneje v osmih dneh po prejemu sodne
odločbe ali sklenitve pogodbe o nastali spremembi iz prejšnjega odstavka o
spremembi obvestiti upravljalca omrežja in o tem predložiti dokazila ter
soglasje za priključitev objekta, sicer mora zaprositi za novo soglasje za
priključitev
Prenos soglasja za priključitev na drugo lokacijo ni mogoč,
razen ko gre za nadomestno gradnjo na lokaciji v okviru istega
nizkonapetostnega ali srednje napetostnega izvoda določene transformatorske
postaje na distribucijskem omrežju ali razdelilne transformatorske postaje na
prenosnem omrežju.
IV. PRIKLJUČITEV
22. člen
Po dokončnosti soglasja za priključitev in pred
priključitvijo skleneta imetnik soglasja in izvajalec prenosa oziroma izvajalec
distribucije pogodbo o priključitvi, s katero uredita vsa medsebojna razmerja v
zvezi s plačilom priključka, njegovo izvedbo, premoženjskimi vprašanji v zvezi
s priključkom, vzdrževanjem priključka in druga medsebojna razmerja, ki
zadevajo priključek in priključitev.
Uporabnik mora izvajalcu prenosa oziroma izvajalcu
distribucije plačati ceno priključka, ki poleg neposrednih stroškov v zvezi s
priključkom, ki jih nosi ta izvajalec, obsega tudi povprečne stroške
priključevanja na omrežje, ki se upoštevajo pri določitvi cene za uporabo
omrežij in jih določa Agencija za energijo v skladu s Prilogo I, ki je sestavni
del te uredbe.
Rok in način plačila cene priključka se uredi s pogodbo o
priključitvi.
23. člen
Če tarifni odjemalec zahteva spremembo obračunske moči ali
odjemne skupine več kot enkrat v koledarskem letu, plača za tako spremembo
povprečne stroške priključevanja, povečane za 20%.
24. člen
V pogodbi o priključitvi je potrebno urediti obveznost
uporabnika, da omogoči pooblaščenim osebam upravljalca omrežja neoviran dostop
do vseh delov zunanjega in notranjega priključka, do vseh delov inštalacije in
do vseh naprav, če obstaja sum povzročanja motenj, sum nepravilnega delovanja
zaščitnih naprav ali nekontroliranega odjema električne energije.
V isti pogodbi je potrebno tudi urediti obveznost uporabnika,
da omogoči izvajalcu prenosa ali izvajalcu distribucije električne energije
neoviran dostop na zemljišče, do delov objekta in naprav na katerih se izvajajo
dela (oporišče, kabel, kabelska omarica, ozemljitev in zaščita s prenapetostnimi
odvodniki), kot tudi v prostore, v katerih je nameščena transformacija in ter
omogočiti izvedbo potrebnih del.
25. člen
Če v pogodbi o priključitvi ni drugače določeno, mora
uporabnik poleg notranjega priključka nositi tudi stroške:
-      
izvedbe priključka na omrežje,
-      
izvedbe lastne transformatorske postaje in nadzemne ali kabelske
priključne vode na srednji in visoki napetosti,
-      
rekonstrukcije zunanjega priključka in
-      
izvedbe priključka za rezervno napajanje.
Notranji in zunanji priključek sta last lastnika objekta v
obsegu, v katerem ju je zgradil na svoje stroške.
26. člen
Priključitev elektroenergetskih objektov uporabnika na
elektroenergetsko omrežje izvajalca dejavnosti prenosa ali distribucije lahko
izvede le pooblaščeni predstavnik upravljalca omrežja.
Imetnik priključka mora najmanj osem dni pred začetkom del na
spremembah ali rekonstrukciji priključka obvestiti o tem izvajalca dejavnosti
prenosa ali distribucije. izvajalcu dejavnosti prenosa ali distribucije morata
imetnik priključka in izvajalec del omogočiti nadzor nad deli na priključku.
27. člen
Po pridobitvi soglasja za priključitev mora uporabnik od
upravljalca omrežja pridobiti potrditev projektne rešitve za priključitev na
omrežje v okviru tipizacije omrežnih priključkov.
Projektno rešitev za priključitev na omrežje lahko izdela
izvajalec prenosa, izvajalec distribucije električne energije ali usposobljena
projektantska organizacija.
Tipizacijo omrežnih priključkov, ki so standardizirani,
zagotovi izvajalec prenosa ali izvajalec distribucije električne energije.
28. člen
Po izdelanem priključku, izpolnitvi pogojev iz soglasja za
priključitev in sklenjeni pogodbi o priključitvi uporabnik zaprosi upravljalca
omrežja za priključitev. Če je za objekt po predpisih o graditvi objektov
potrebno gradbeno dovoljenje, je dovoljeno priključiti objekt le, če je
gradbeno dovoljenje za ta objekt dokončno. Na podlagi zahteve za priključitev
upravljalec omrežja naloži izvajalcu prenosa ali izvajalcu distribucije
električne energije pregled priključka glede izpolnjevanja tehničnih ter drugih
pogojev, določenih v soglasju za priključitev in v Prilogi II, ki je sestavni
del te uredbe.
Če priključek ob pregledu ne izpolnjuje tehničnih pogojev za
priključitev, ali če gre za odstopanje od pogojev, določenih v soglasju za
priključitev, upravljalec omrežja pred priključitvijo naloži uporabniku izvedbo
dodatnih ukrepov, ki jih mora utemeljiti.
Pregled izvedenih dodatnih ukrepov iz prejšnjega odstavka
zaračuna upravljalec omrežja uporabniku po objavljenem ceniku na podlagi
dejanskih stroškov.
Ko priključek izpolnjuje vse zahteve, predpisane v soglasju
za priključitev, mora izvajalec prenosa ali izvajalec distribucije električne
energije na zahtevo upravljalca omrežja uporabnika najkasneje v osmih dneh
priključiti na omrežje.
29. člen
Skladnost naprav uporabnika s karakteristikami, določenih s
pogodbo sklenjeno med uporabnikom in upravljalcem omrežja, preizkusi
upravljalec omrežja pred priključitvijo uporabnika na omrežje.
Po priključitvi uporabnika na omrežje ima upravljalec omrežja
pravico kadarkoli preveriti skladnost naprav uporabnika ter skladnost velikosti
in vrste obremenitve določenih s pogodbo iz prejšnjega odstavka.
30. člen
Obvezni sestavni del zaprosila za priključitev naslednjih
elektroenergetskih objektov:
-      
brez proizvodnje ali prenosa električne energije s priključno močjo nad
5 MW,
-      
za proizvodnjo električne energije
so obratovalna navodila. Vsebino obratovalnih
navodil določajo navodila o sistemskem obratovanju prenosnega
elektroenergetskega omrežja in distribucijskega omrežja za električno energijo.
31. člen
Na uporabnikove elektroenergetske naprave ni dovoljeno brez
soglasja upravljalca omrežja priključevati elektroenergetskih naprav drugih
uporabnikov.
32. člen
Uporabnik lahko zahteva od upravljalca omrežja, da njegov
priključek odklopi od omrežja za določen čas, ki ni daljši od treh let. Stroške
ponovne priključitve na omrežje plača uporabnik omrežja.
Uporabnik, ki je od upravljalca omrežja zahteval odklop,
daljši od treh let in je bil na podlagi tega tudi odklopljen, mora pred ponovno
priključitvijo na omrežje zaprositi za novo soglasje za priključitev.
Ko uporabnik zahteva odklop od omrežja, ga je upravljalec
omrežja dolžan opozoriti na določbo tega člena.
33. člen
Izvajalec prenosa ali izvajalec distribucije električne
energije in uporabnik se lahko v pogodbi o priključitvi dogovorijo z ustreznim
poslom, da investitorjev zunanji priključek kot tudi oprema merilnega mesta kot
del notranjega priključka uporabnikovega objekta, postane last izvajalca, če so
priključek in naprave tehnično ustrezne.
34. člen
Izvajalec prenosa ali izvajalec distribucije električne
energije in uporabnik v pogodbi o priključitvi uredijo obveznost uporabnika, da
dovoli priključevanje novih uporabnikov na svoj zunanji priključek in pogoje,
pod katerimi to dovoli (povračilo dela cene priključka in podobno).
Če uporabnik ne dovoli priključevanja novih uporabnikov na
svoj zunanji priključek, se v pogodbi o priključitvi ne sme dogovoriti, da
zunanji priključek ostane v lasti uporabnika.
35. člen
Če zunanji priključek ne postane last izvajalca prenosa ali
izvajalca distribucije električne energije, mora uporabnik pred priklopom na
omrežje, z izvajalcem registriranim za dejavnost s katero se izvaja vzdrževanje
omrežij, skleniti pogodbo, s katero se dogovorita o vzdrževanju zunanjega
priključka.
36. člen
Stroške vzdrževanja notranjega in zunanjega priključka nosi
lastnik priključka, če pogodba, sklenjena med uporabnikom in izvajalcem prenosa
ali izvajalcem distribucije, ne določa drugače.
37. člen
Imetnik priključka lahko priključek prenese na drugo osebo le
s pravnim poslom, s katerim prenese lastninsko pravico na nepremičnini, na
kateri je priključek.
Če imetnik priključka prenese na drugo osebo lastninsko
pravico le glede dela nepremičnine, na kateri je priključek, se priključek
deloma ali v celoti prenese na drugo osebo le, če se tako dogovorita v pogodbi
o prenosu lastninske pravice imetnik priključka in novi lastnik.
V. ZAŠČITA IN ZAŠČITNE NAPRAVE
38. člen
Zaščita elektroenergetskih objektov uporabnika in zaščita
omrežja morata biti med seboj tehnično usklajeni. Tehnično usklajenost preverja
upravljalec omrežja.
V soglasju za priključitev upravljalec omrežja določi
karakteristike in vrste zaščitnih naprav uporabnika ter njihovo nastavitev. Ob
spremembah v omrežju mora uporabnik upoštevati zahteve upravljalca omrežja
glede nastavitve zaščitne opreme. Pri spremembah na svojih napravah in pri
posodobitvah zaščitne opreme mora uporabnik prav tako upoštevati navodila
upravljalca omrežja.
Uporabnik je dolžan vzdrževati in obnavljati zaščitne naprave
ves čas, ko je uporabnikov objekt priključen na omrežje.
Uporabnikove zaščitne naprave morajo biti izvedene tako, da
se ob okvarah selektivno odklopi od omrežja samo okvarjeni del in pri tem
povzroči čim manj motenj v preostalem omrežju.
39. člen
Upravljalec omrežja je dolžan v soglasju za priključitev
določiti uporabniku podatke o jakosti pričakovanega toka zemeljskega stika in
toka kratkega stika na uporabnikovem priključku.
Upravljalec omrežja je dolžan sporočiti uporabniku povečano
jakost toka zemeljskega stika in povečano jakost toka kratkega stika na
uporabnikovem priključku, če te vrednosti presegajo vrednosti, za katere so
zaščita in naprave na priključku dimenzionirane. Uporabnik je dolžan svoje naprave
prilagoditi na spremenjene parametre obratovanja omrežja na svoje stroške.
40. člen
Upravljalec omrežja in uporabnik sporazumno izbirata vrste
prenapetostne zaščite na svojih elektroenergetskih objektih, zlasti glede
usklajevanja nivoja izolacije. Če ne pride do sporazuma, o tem dokončno odloči
upravljalec.
41. člen
Zalivko z zaščitne naprave na prevzemno-predajnem mestu
električne energije sme odstraniti le za to pooblaščeni delavec izvajalca
prenosa ali distribucije električne energije na zahtevo upravljalca omrežja.
42. člen
Zahteve za zaščitne naprave posameznih vrst uporabnikov so
podrobneje določene v Prilogi III, ki je sestavni del te uredbe.
VI. ODJEM ALI ODDAJA ENERGIJE
1. Splošne določbe
43. člen
Proizvajalec lahko oddaja električno energijo v omrežje,
upravičeni odjemalec pa jo odjema iz omrežja le, če imata sklenjeno pogodbo o
dostopu do omrežja z upravljalcem omrežja in pogodbeno urejeno izravnavo
odstopanj od načrtovanega odjema oziroma dobave električne energije. Pogodba o
dostopu do omrežja se lahko sklene največ za dogovorjen čas trajanja prodaje
dogovorjen v pogodbi o prodaji električne energije.
Tarifni odjemalec lahko odjema električno energijo iz
omrežja, če ima sklenjeno pogodbo o dobavi električne energije za nedoločen ali
določen čas z dobaviteljem tarifnim odjemalcem.
44. člen
Sistemski proizvajalci so tisti proizvajalci električne
energije, ki morajo na zahtevo upravljalca omrežja sodelovati pri zagotavljanju
sistemskih storitev regulacija frekvence (najmanj na nivoju primarne regulacije
frekvence), kjer ponudijo svoje rezerve delovne moči in regulacijo napetosti in
so praviloma priključeni na 110, 220 ali 400 kV omrežje.
Pogoje za zagotavljanje teh sistemskih storitev določi
upravljalec omrežja v soglasju za priključitev v skladu s sistemskimi
obratovalnimi navodili.
45. člen
Proizvajalci se lahko v okviru tehničnih možnosti v pogodbi o
dostopu do omrežja dogovorijo z upravljalcem omrežja o zagotavljanju ostalih
sistemskih storitev in sicer:
-      
pokrivanje odstopanj dejanskih izmenjav delovnih moči regulacijskega
območja od načrtovanih vrednosti (na izravnalnem trgu),
-      
razbremenjevanje omrežja,
-      
zagotavljanje rezerv jalove moči za regulacijo napetosti omrežnih
vozlišč,
-      
zagon agregata brez zunanjega napajanja.
46. člen
Odjemalci in nesistemski proizvajalci lahko sodelujejo pri
izvajanju sistemskih storitev, kot so:
-      
regulacija napetosti: uporabniki so dolžni poskrbeti za kompenzacijo
jalove energije. Pogoje kompenzacije določa upravljalec omrežja tako, da je na
ustreznih napetostnih nivojih ali prevzemno-predajnih mestih zagotovljena
napetost v predpisanih mejah;
-      
podfrekvenčno razbremenjevanje: upravljalec omrežja pri omejevanju
večjih motenj ali podfrekvenčnem razbremenjevanju sistema odjemalce avtomatsko
in selektivno odklaplja od omrežja;
-      
razbremenjevanje elektroenergetskega sistema v kriznem stanju, ko
elektroenergetski sistem še deluje povezano ob isti frekvenci, vendar je nujno
zmanjšati odjem in upravljalec omrežja zato selektivno odklaplja odjemalce od
omrežja, da bi dosegel stabilizacijo obratovanja sistema.
2. Prekinitev odjema ali oddaje
47. člen
Uporabniku se lahko prekine odjem ali oddaja z odklopom ali
drugim ustreznim ukrepom v skladu s predpisi.
48. člen
Upravljalec omrežja sme na predlog izvajalca prenosa ali
distribucije električne energije začasno prekiniti odjem ali oddajo zaradi:
-      
rednega ali izrednega vzdrževanja,
-      
pregledov ali remontov,
-      
preizkusov ali kontrolnih meritev,
-      
širitve omrežja.
49. člen
Za načrtovano prekinitev odjema ali oddaje morata upravljalec
omrežja in izvajalec prenosa ali izvajalec distribucije električne energije
izbrati čas, ki najmanj prizadene uporabnika oziroma uporabnike.
Upravljalec omrežja mora v tem primeru o načrtovani
prekinitvi odjema ali oddaje pravočasno obvestiti uporabnika v pisni obliki, če
gre za širši krog uporabnikov pa s pomočjo sredstev javnega obveščanja vsaj 48
ur pred prekinitvijo.
Če upravljalec o načrtovani prekinitvi odjema ali oddaje ne
obvesti uporabnikov, se taka prekinitev obravnava kot nenačrtovana prekinitev
odjema ali oddaje.
50. člen
Upravljalec omrežja lahko uporabniku po predhodnem pisnem
opozorilu prekine odjem ali oddajo, če ta v roku, določenem v opozorilu, ne
izpolni svoje obveznosti, v naslednjih primerih:
1.    
če uporabnik moti odjem drugim odjemalcem in oddajo drugim proizvajalcem,
2.    
če uporabnik odreče ali onemogoči pooblaščenim osebam upravljalca
omrežja ali izvajalca prenosa ali distribucije električne energije dostop do
vseh delov priključka, do zaščitnih in merilnih naprav ter do energetskih
naprav in napeljav uporabnika, kadar obstaja sum, da te naprave ali napeljave
povzročajo motnje,
3.    
če uporabnik onemogoča pravilno registriranje obračunskih količin, ali
če odjema električno energijo brez zahtevanih ali dogovorjenih in predpisanih
merilnih naprav ali mimo njih,
4.    
če dobavitelj tarifnim odjemalcem to zahteva za svojega tarifnega
odjemalca, ki ne plača dobavljene električne energije v roku,
5.    
če uporabnik ne plača nadomestila za uporabo omrežja ali stroškov
izravnave odstopanj v roku zapadlosti računa,
6.    
če uporabnik odjema ali oddaja električno energijo brez pogodbe o
dostopu ali pogodbe o odjemu,
7.    
če uporabnik ne zniža do dovoljene meje motenj, ki jih povzročajo
njegovi objekti, naprave ali napeljave ali odjemalci,
8.    
če uporabnik brez soglasja upravljalca omrežja priključi na omrežje
svoje elektroenergetske naprave ali napeljave, ali če omogoči preko svojih
elektroenergetskih naprav priključitev elektroenergetskih naprav drugih
uporabnikov.
51. člen
Upravljalec omrežja uporabniku prekine odjem ali oddajo brez
predhodnega opozorila:
1.    
če uporabnik z obratovanjem svojih elektroenergetskih objektov, naprav
ali napeljav ogroža življenje ali zdravje ljudi ali ogroža premoženje.
2.    
če odjemalec ob pomanjkanju električne energije ne upošteva posebnih
ukrepov o omejevanju odjema električne energije iz omrežja.
52. člen
Upravljalec omrežja je dolžan uporabniku na njegove stroške
ponovno omogočiti odjem ali oddajo, ko prenehajo vzroki prekinitve odjema ali
oddaje po tej uredbi, najkasneje v treh dneh po plačilu stroškov odklopa in
ponovnega priklopa.
53. člen
Upravljalec omrežja, ki je uporabniku prekinil odjem ali
oddajo v nasprotju z določili Energetskega zakona in te uredbe, mora v roku 24
ur na svoje stroške znova priključiti uporabnikove elektroenergetske naprave in
napeljave na omrežje, računajoč od takrat, ko se ugotovi, da je bila prekinitev
odjema ali oddaje izvedena v nasprotju z določili te uredbe in Energetskega
zakona.
3. Dostop do omrežja
54. člen
Dostop do omrežja lahko poteka le preko prevzemno-predajnega
mesta med omrežjem in elektroenergetskimi napravami uporabnika. Upravičen
odjemalec ali proizvajalec uveljavlja dostop do omrežja z zahtevo upravljalcu
omrežja za dostop do omrežja. V zahtevi mora biti navedena količina električne
energije in konična moč odjema ali oddaje električne energije, ki jo bo
uporabnik prejemal ali oddajal preko posameznega prevzemno-predajnega mesta ter
čas trajanja pogodb o prodaji in nakupu električne energije.
Moč, ki se prenaša v okviru dostopa do omrežja, ne sme
presegati priključne moči na posameznem prevzemno-predajnem mestu, določeno v
soglasju za priključitev.
55. člen
Upravljalec omrežja preveri izvedljivost prijavljenega
dostopa v skladu s predpisi, ki se nanašajo na upravljalca prenosnega omrežja,
upravljalca distribucijskega omrežja in organizatorja trga. Na podlagi teh
podatkov upravljalec omrežja dostop dovoli ali zavrne.
56. člen
Dostop je dovoljen, če do izteka roka za dovolitev ali
zavrnitev dostopa, ki ga določa uredba, ki ureja sistemsko obratovanje
prenosnega sistema, uporabnik ni bil obveščen o zavrnitvi.
Ko upravljalec omrežja potrdi dostop, je pogodba o dostopu do
omrežja veljavna za prenos energije v količinah in diagramu iz prijave.
Če upravljalec na podlagi rezultatov preverjanja zavrne
dostop po določilih te uredbe, mora o tem pisno obvestiti prijavitelja dostopa
in v tem navesti razloge za zavrnitev.
57. člen
Če upravičeni odjemalec ne prijavlja voznih redov v okviru
pogodbe o dostopu sam, mora ob zamenjavi dobavitelja ali zastopnika upravljalcu
omrežja dostaviti novo pooblastilo.
58. člen
Upravičen odjemalec ali proizvajalec, priključen na omrežje,
pridobi pravico do dostopa do omrežja s sklenitvijo pogodbe o dostopu do
omrežja. Pogoj za sklenitev pogodbe o dostopu do omrežja je ena ali več pogodb
o prodaji in nakupu električne energije, od katerih mora vsaj ena urejati
odstopanja v skladu z določili Pravilnika o načinu obračunavanja odstopanj
oddaje in odjema električne energije od voznih redov (Uradni list RS, št.
83/02). Pogodba o dostopu mora biti sklenjena pravočasno glede na roke za
prijavo, ki jih določajo predpisi iz 54. člena te uredbe.
59. člen
Pogodbo o dostopu do omrežja lahko v imenu uporabnika sklene
tudi trgovec, posrednik ali zastopnik po pooblastilu uporabnika. Pooblastilo
uporabnika trgovcu ali zastopniku je potrebno predložiti upravljalcu omrežja
pred ali hkrati z zahtevo za dostop do omrežja.
60. člen
Upravljalec omrežja in uporabnik morata skleniti novo pogodbo
pravočasno glede na predpise, ki urejajo delovanje upravljalca prenosnega in
upravljalca distribucijskega omrežja.
Nesklenitev pogodbe se šteje kot zavrnitev dostopa po 88.
členu Energetskega zakona.
V primeru nesklenitve nove pogodbe o dostopu se za čas od
prenehanja veljavnosti pogodbe do odločitve Agencije za energijo Republike
Slovenije upoštevajo določila stare pogodbe o dostopu z izjemo spremembe cen iz
cenika za obračun nadomestila za uporabo omrežja v okviru tehničnih omejitev v
omrežju oziroma v skladu z mednarodnimi sporazumi in dogovori.
61. člen
Pogodba o dostopu do omrežja mora zlasti vsebovati:
-      
navedbo pogodbenih strank,
-      
količino električne energije in konično moč odjema ali oddaje električne
energije po vsaki pogodbi o dobavi električne energije za vsako
prevzemno-predajno mesto,
-      
šifro upravičenega odjemalca, proizvajalca, trgovca ali zastopnika, pod
katero prijavi prenos električne energije za vsako prevzemno-predajno mesto,
-      
seznam prevzemno-predajnih mest z navedbo priključne moči,
-      
izjavo o kakovosti električne napetosti,
-      
obvezo upravičenega odjemalca ali proizvajalca, da bo po odobritvi
prenosa vse sklenjene bilateralne pogodbe evidentiral pri organizatorju trga z
električno energijo,
-      
opis načina zajemanja, prenosa in preverjanja merilnih in obračunskih
podatkov,
-      
način obračunavanja nadomestila za uporabo omrežja, ki vključuje
omrežnino, sistemske storitve in dodatke,
-      
način zagotavljanja in obračuna sistemskih storitev, ki jih upravljalec
omrežja kupi od upravičenega odjemalca ali proizvajalca, razen če se obračun
sistemskih storitev ne določi s posebno pogodbo med uporabnikom in upravljalcem
omrežja,
-      
opis razlogov, zaradi katerih sme upravljalec omrežja zavrniti prijavo
prenosa ali prekiniti dostop do omrežja,
-      
obvezo upravljalca omrežja, da bo podatke, neposredno ali posredno
pridobljene od upravičenega odjemalca ali proizvajalca, uporabljal le za
namene, vezane na dostop do omrežja in jih ne bo posredoval tretjim strankam,
-      
način razreševanja sporov,
-      
način poročanja uporabnika o proizvodnji lastnih proizvodnih virov
upravljalcu omrežja za potrebe obračuna in elektroenergetskih inšpekcij,
-      
način poročanja kvalificiranega proizvajalca upravljalcu omrežja o svoji
proizvodnji, lastni porabi in prodaji električne energije za potrebe obračuna
in pristojnih inšpekcij,
-      
datum sklenitve in čas veljavnosti pogodbe,
-      
pogoji podaljšanja pogodbe in odpovedni rok.
62. člen
Poleg razlogov pogodbenega prava preneha pogodba o dostopu
veljati tudi v naslednjih primerih:
1.    
če uporabnik pisno obvesti upravljalca omrežja o odstopu od pogodbe s
sedem dnevnim odpovednim rokom;
2.    
če upravljalec omrežja odstopi od pogodbe iz razlogov, določenih v
sistemskih obratovalnih navodili;
3.    
ob prenehanju veljavnosti pogodbe o prodaji in nakupu električne
energije; če uporabnik z eno pogodbo o dostopu uveljavlja dostop do omrežja za
več pogodb o prodaji in nakupu električne energije je ob prenehanju veljavnosti
ene pogodbe o prodaji in nakupu električne energije potrebno spremembo
upoštevati tudi v pogodbi o dostopu; pogodba o dostopu v tem primeru ostaja
veljavna v količinah veljavnih pogodb o prodaji in nakupu električne energije;
4.    
ob spremembi imetnika priključka.
63. člen
Uporabnik je dolžan pisno sporočiti upravljalcu omrežja
spremembo imena, naziva in prebivališča (sedeža) najkasneje v 8 dneh po nastali
spremembi, kar se označi v obstoječi pogodbi o dostopu.
Če uporabnik ne upošteva določil iz prvega odstavka tega
člena, mu je upravljalec omrežja upravičen zaračunati stroške, ki mu jih je
uporabnik s takim ravnanjem povzročil.
4. Pogodba o dobavi tarifnim odjemalcem (dobavna pogodba)
64. člen
Dobavne pogodbe s tarifnimi odjemalci se sklepajo praviloma
za nedoločen čas, razen če tarifni odjemalec ne zahteva drugače ali če ima
tarifni odjemalec soglasje za priključitev za določen čas.
Dobavna pogodba se sklene največ za dobo veljavnosti soglasja
za priključitev za določen čas.
Za eno prevzemno-predajno mesto se lahko za isto obdobje
sklene le eno dobavno pogodbo.
65. člen
Dobavna pogodba mora vsebovati:
-      
splošne podatke o pogodbenih strankah,
-      
prevzemno-predajno mesto in priključek z navedbo priključne moči,
-      
odjemno skupino tarifnega odjemalca,
-      
izjavo o kakovosti električne napetosti,
-      
predviden letni odjem električne energije,
-      
opis načina zajemanja, prenosa in preverjanja merilnih in obračunskih
podatkov,
-      
način obračunavanja odjema električne energije in nadomestila za uporabo
omrežja,
-      
obvezo dobavitelja tarifnim odjemalcem, da bo podatke, neposredno ali
posredno pridobljene od tarifnega odjemalce, uporabljal le za namene, vezane na
dobavo električne energije in dostop do omrežja in jih ne bo posredoval tretjim
strankam,
-      
način razreševanja sporov,
-      
datum sklenitve in rok veljavnosti pogodbe, če se dobavna pogodba sklepa
za določen čas.
66. člen
Poleg razlogov pogodbenega prava preneha dobavna pogodba
veljati tudi v naslednjih primerih:
1.    
če tarifni odjemalec pisno obvesti dobavitelja tarifnim odjemalcem o
odstopu od pogodbe s 7 dnevnim odpovednim rokom, razen če ni v pogodbi določen
drugačen odpovedni rok,
2.    
če dobavitelj tarifnim odjemalcem odstopi od pogodbe v primerih, ki jih
določajo veljavni predpisi,
3.    
ob spremembi imetnika priključka.
67. člen
Tarifni odjemalec je dolžan pisno sporočiti dobavitelju
tarifnim odjemalcem spremembo imena, naziva in prebivališča (sedeža) najkasneje
v osmih dneh po nastali spremembi.
Dobavna pogodba za skupne prostore v večstanovanjski hiši ne
preneha veljati ob zamenjavi upravnika večstanovanjske hiše, če se s tem
strinjajo lastniki delov stavbe ter novi upravnik. V tem primeru novi upravnik
hiše izjavi, da se z obstoječo pogodbo strinja in da upravljalcu omrežja na
voljo svoje podatke, ki jih upravljalec omrežja zahteva ob sklenitvi dobavne
pogodbe.
VII. MERILNE NAPRAVE
68. člen
Merilne naprave uporabnika morajo biti tehnološko usklajene z
merilnim sistemom upravljalca omrežja, kar predpiše upravljalec omrežja v
soglasju za priključitev.
Pri številu priključnih mest večjem od enega, se za vsako
priključno mesto uporabi lasten števec.
Merilne in števčne naprave morajo omogočati odbiranje vseh
številčnih in merilnih vrednosti uporabniku in upravljalcu omrežja enako.
Upravljalec omrežja mora zagotoviti uporabnikom pogodbeno določen dostop do
merilnih mest in merilnih podatkov ter mu omogočiti odbiranje merilnih naprav
na tak način, da uporabnik pri tem ne more spreminjati merilnih podatkov.
69. člen
Upravljalec omrežja v soglasju za priključitev določi vrsto,
tip in razred točnosti merilnih in krmilnih naprav ter mesto in način njihove
namestitve.
70. člen
Stroške nakupa, namestitve, izredne zamenjave in popravila
merilnih naprav, merilnih transformatorjev, stikalnih ur in sprejemnikov mrežne
tonske komande plača uporabnik.
Stroške zamenjave zaradi žigosanja in stroške žigosanja
električnih števcev in pripadajoče merilne opreme plača upravljalec omrežja.
71. člen
Če upravljalec distribucijskega omrežja, dobavitelj tarifnim
odjemalcem ali tarifni odjemalec ugotovi, da stikalna ura ali sprejemnik mrežne
tonske komande nepravilno deluje, jo je izvajalec distribucije električne
energije dolžan na zahtevo upravljalca omrežja dati v popravilo ali nadomestiti
z novo uro ali sprejemnikom mrežne tonske komande na stroške lastnika.
72. člen
Dostop do merilnih naprav, merilnih transformatorjev,
stikalnih ur, naprav za omejevanje toka, stikalne plošče in drugih naprav pri
upravičenem odjemalcu se določi v pogodbi o priključitvi.
Merilne naprave, ki jih vgrajujejo novi uporabniki, se morajo
vgraditi na vidno in od upravljalca omrežja pooblaščenim osebam stalno dostopno
mesto.
73. člen
Merilne naprave, merilni transformatorji, stikalne ure,
naprave za omejevanje toka, stikalne plošče in druge naprave pri uporabniku,
preko katerih se lahko vpliva na obračun električne energije, morajo biti
opremljene z zalivko upravljalca omrežja in zaklenjene s ključavnico
upravljalca omrežja.
74. člen
Uporabnik odgovarja za poškodbe in izgubo merilnih in
krmilnih naprav, odstranitev zalivke in poškodb merilno-priključnih omaric, ki
so sestavni del notranjega ali zunanjega priključka, če je v njegovi lasti ali
posesti.
Uporabnik je dolžan obvestiti upravljalca omrežja takoj, ko
ugotovi poškodbo ali izgubo merilnih ali krmilnih naprav, odstranitev zalivke
ali poškodb merilno-priključnih omaric, nameščenih pri uporabniku.
75. člen
Upravljalec omrežja ima pravico preveriti ustreznost merilnih
naprav pred njihovo uporabo in po potrebi opraviti občasne tehnične kontrole
teh naprav.
Uporabnik lahko zahteva od upravljalca omrežja kontrolni
pregled obračunskih merilnih naprav, če sumi, da ne registrirajo pravilno
porabljene energije oziroma moči. Če se pri kontrolnem pregledu ugotovi, da so
imele obračunske merilne naprave pri registriranju odjema električne energije
napake večje od tistih, kot bi jih po veljavnih predpisih smele imeti, nosi
upravljalec omrežja stroške za njihovo demontažo, pregled in umerjanje ter
ponovno montiranje. Če se ugotovi, da se gibljejo napake v dovoljenih mejah,
nosi stroške montaže, demontaže in kontrolnega pregleda uporabnik.
76. člen
Uporabniki prenosnega omrežja morajo imeti merilne naprave za
merjenje delovne in jalove energije ter delovne in jalove moči.
Glavna merilna mesta pri odjemalcih na prenosnem omrežju
morajo biti izvedena na primarni strani transformatorjev, kontrolna merilna
mesta pa na sekundarni strani transformatorjev 110/x kV ali v vodnih poljih,
kjer pomeni x napetost sekundarnih sponk transformatorja.
Glavna merilna mesta pri proizvajalcih na prenosnem omrežju
morajo biti izvedena na visokonapetostni strani energetskega transformatorja.
Na vodih za oddajo električne energije v prenosno omrežje morajo biti nameščene
naprave za kontrolno merjenje delovne in jalove energije.
Na merilnih mestih proizvajalca mora biti vgrajen števec, ki
omogoča odbiranje delovne in jalove energije v obeh smereh.
77. člen
Merilne naprave na prevzemno-predajnih mestih pri uporabnikih
s priključno močjo nad 41 kW morajo biti izvedene tako, da se zagotavlja:
-      
merjenje in registracijo 15-minutnih vrednosti delovne in jalove
energije,
-      
lokalni prikaz obračunskih vrednosti in
-      
daljinski prenos podatkov do upravljalca omrežja.
Upravljalec distribucijskega omrežja pri odjemalcih do
vključno 41 kW zaradi njihovega majhnega odjema praviloma meri le električno
energijo.
78. člen
Odjemalec, ki se na eni lokaciji in iz ene transformatorske
postaje napaja preko več priključkov in ima več merilnih mest ter želi urediti
sumarno merjenje električne energije in konične obremenitve, mora merilna mesta
opremiti v skladu s tehničnimi zahtevami, ki jih v soglasju za priključitev
določi upravljalec omrežja.
79. člen
Značilnosti merilnih naprav za posamezno vrsto uporabnikov
podrobneje določa Priloga IV, ki je sestavni del te uredbe.
VIII. MERJENJE DOBAVLJENE ELEKTRIČNE ENERGIJE
1. Splošno
80. člen
Dobavljena in prevzeta električna energija (delovna in
jalova) ter delovna moč se merijo z ustreznimi merilnimi napravami, ki morajo
ustrezati zakonskim predpisom in pogojem iz soglasja za priključitev.
Upravljalec omrežja po uradni dolžnosti preveri ustreznost
merilnih naprav pred njihovo uporabo in opravlja občasne tehnične kontrole teh
naprav.
Merilne naprave morajo imeti pri priključitvi na omrežje
merilni žig, ki ni starejši od enega leta.
81. člen
Pri obračunavanju se obračunska delovna moč, prevzeta delovna
energija in prekomerno prevzeta jalova energija zaokrožujejo na cela števila v
kilovatih (kW), kilovatnih urah (kWh) in kilovarskih urah (kvarh).
82. člen
Števčne stikalne ure za preklop tarif dvotarifnih števcev
električne energije, ki niso opremljene s sprejemnikom mrežne tonske komande,
so stalno nastavljene po srednjeevropskem času in se ob prehodu med poletnim in
zimskim časom ne prestavljajo.
Upravljalec omrežja mora ob prehodu med poletnim in zimskim
časom ustrezno krmiliti števčne stikalne ure za preklop tarif dvotarifnih
števcev električne energije, ki so opremljene s sprejemnikom mrežne tonske
komande.
83. člen
Če uporabnik zahteva dodatno odbiranje merilnih naprav, ali
ima pri odbiranju stanj merilnih naprav višje zahteve, kot jih za uporabnika
predpisuje upravljalec omrežja, mu ima upravljalec omrežja pravico zaračunati
dodatne stroške odbiranja merilnih naprav po objavljenem ceniku, glede na
dejansko nastale stroške.
84. člen
Če se ugotovi, da so zaradi okvar ali napak brez krivde
uporabnika merilne naprave nepravilno merile obračunske količine, se na podlagi
razpoložljivih podatkov sporazumno določi izpadlo meritev za čas od zadnjega
umerjanja merilne naprave, vendar za največ 12 mesecev nazaj, do dneva
ugotovitve nepravilnosti. Pri tem je treba upoštevati vse okoliščine, v katerih
je uporabnik porabljal električno energijo v času, ko so merilne naprave
nepravilno merile obračunske količine.
V primeru nepravilne meritve moči, se ta določi posredno, na
podlagi izmerjene električne energije in povprečnih obratovalnih ur.
Pri uporabnikih z dvotarifnim merjenjem električne energije
se odjem električne energije določi tako, kot jo je izmeril števec, če merilni
del števca deluje brezhibno.
85. člen
Če ne pride do sporazumne poprave obračunskih količi iz
prejšnjega člena, se poprava izvede tako, da se vrednosti količin za razdobje,
v katerem posamezne merilne naprave niso pravilno merile, določi na podlagi
srednjih vrednosti posameznih količin v zadnjem obračunskem obdobju pred nastankom
okvare in prvim obračunskim obdobjem po odpravi okvare.
2. Merjenje za tarifne odjemalce
86. člen
V dobavni pogodbi se uredi obveznost tarifnega odjemalca, da
upravljalcu distribucijskega omrežja omogoči brezplačen in neoviran dostop do
merilnih naprav zaradi odbiranja stanja električnega števca.
Če upravljalec distribucijskega omrežja ni mogel odbrati
stanja števca električne energije, mu je tarifni odjemalec dolžan na podlagi
obvestila upravljavca distribucijskega omrežja javiti pravilen odbirek v skladu
s to uredbo in v roku, ki ga določi upravljalec distribucijskega omrežja.
Če tarifni odjemalec upravljalcu distribucijskega omrežja ni
omogočil dostopa po prvem odstavku tega člena ali če je dostavljal napačne
odbirke po drugem odstavku tega člena, lahko upravljalec distribucijskega
omrežja zahteva prestavitev merilnih naprav na dostopno mesto.
87. člen
Tarifni odjemalec lahko na svojo željo ali na zahtevo
upravljalca distribucijskega omrežja pisno sporoči upravljalcu omrežja odbirke
električnih števcev vključno z datumom odbirkov.
Upravljalec distribucijskega omrežja lahko sporočene odbirke
preveri.
88. člen
Tarifnim odjemalcem, ki imajo letno, večmesečno ali mesečno
obračunsko obdobje, upravljalec distribucijskega omrežja ob spremembi cene
električne energije, ki ne sovpada z zaključkom obračunskega obdobja, ne odbira
električnih števcev.
89. člen
Upravljalec distribucijskega omrežja izračuna tarifnim
odjemalcem dobavljeno električno energijo z linearno interpolacijo v sorazmerju
s številom dni veljavnosti posameznih tarifnih postavk med dvema odbirkoma na
začetku in koncu obračunskega obdobja ali na podlagi sporočenih odbirkov, v
petih delovnih dneh od dneva objave poziva za sporočilo odbirka v sredstvih
javnega obveščanja.
3. Merjenje za upravičene odjemalce
90. člen
Upravičeni odjemalec je dolžan upravljalcu omrežja omogočiti
brezplačen in neoviran dostop do merilnih naprav. Odbirke merilnih naprav
upravljalec omrežja posreduje prodajalcu, s katerim ima upravičeni odjemalec
sklenjeno pogodbo o prodaji in nakupu električne energije in upravičenemu
odjemalcu, če to zahteva ali če tako določa pogodba o dostopu do omrežja.
Upravičen odjemalec in njegov prodajalec se lahko v pogodbi o
dobavi električne energije dogovorita, da ima pravico do preverjanja odbirkov
merilnih naprav tudi prodajalec.
91. člen
Odbiranje merilnih naprav upravičenega odjemalca z merilnimi
napravami za registracijo 15 minutnega odjema, ki ima daljinsko odbiranje,
poteka periodično (sproti, dnevno, tedensko, mesečno) in se registrira pri
upravljalcu omrežja.
Upravičenemu odjemalcu brez merilne naprave za merjenje in
registracijo 15 minutnega odjema upravljalec omrežja odbira števce mesečno v
prvih petih delovnih dneh posameznega meseca.
92. člen
Če upravičeni odjemalec sodeluje na trgu sistemskih storitev,
mora upravljalec omrežja zagotoviti odbiranje parametrov teh storitev.
V zagotavljanju sistemskih storitev sodelujejo le upravičeni
odjemalci, ki so opremljeni z merilnimi napravami skladno s 77. členom te
uredbe.
93. člen
Ob zamenjavi prodajalca električne energije mora upravljalec
omrežja odbrati stanje vseh merilnih naprav upravičenega odjemalca. Te odbirke
upravljalec omrežja posreduje tako staremu kot tudi novemu prodajalcu.
Stari in novi prodajalec imata pravico primerjati odbrano in
dejansko stanje merilnih naprav.
Podrobnejše postopke ob zamenjavi prodajalca ureja pogodba o
prodaji in nakupu električne energije med upravičenim odjemalcem in njegovim
prodajalcem.
4. Predplačilni števci električne energije
94. člen
Prodajalec in dobavitelj tarifnim odjemalcem svojim
odjemalcem lahko omogočita obračun električne energije po predplačilnih
števcih.
Stroške nabave števca in njegove namestitve nosi tisti, ki je
to zahteval. Namestitev predplačilnega števca izvede izvajalec distribucije električne
energije.
95. člen
Prodajalec in dobavitelj tarifnim odjemalcem morata
zagotoviti hitro in nemoteno polnjenje predplačilnega števca svojim odjemalcem.
Prodajalec, dobavitelj tarifnim odjemalcem in upravljalec
omrežja niso odgovorni za prekinitev dobave, do katere pride zaradi
izpraznjenega predplačilnega števca.
IX. OBRAČUN IN NAČIN ZARAČUNAVANJA IN PLAČEVANJA ELEKTRIČNE
ENERGIJE
96. člen
Za tarifne odjemalce se električna energija obračunava po
tarifnemu sistemu za prodajo električne energije iz elektroenergetskega sistema
Slovenije in veljavnih tarifnih postavkah. Tarifnim odjemalcem se na istem
računu obračuna tudi nadomestilo za uporabo omrežja po predpisih o določitvi
cen za uporabo elektroenergetskih omrežij in kriterijih za določitev stroškov.
V računu morata biti ločeno prikazana najmanj znesek za
porabljeno električno energijo in nadomestilo za uporabo omrežja.
97. člen
Dobavitelj tarifnim odjemalcem električne energije določi
tarifnim odjemalcem obračunsko obdobje in število obrokov za plačevanje
električne energije.
Če tarifni odjemalec sporoči svoj odbirek, mu dobavitelj
tarifnim odjemalcem s sporočenim odbirkom zaključi obračunsko obdobje.
98. člen
Za novega tarifnega odjemalca določi dobavitelj tarifnim
odjemalcem na podlagi podatkov odjemalca pričakovani povprečni mesečni odjem,
kar je podlaga za izračun višine obroka.
Višino obroka določi dobavitelj tarifnim odjemalcem na
podlagi povprečnega mesečnega odjema tarifnega odjemalca iz ustreznega
preteklega obdobja in obračunske moči.
99. člen
Če se med obračunskim obdobjem spremeni cena električne
energije, dobavitelj tarifnim odjemalcem to upošteva v obrokih do konca
obračunskega obdobja.
Če se tarifnemu odjemalcu med obračunskim obdobjem bistveno
spremenijo okoliščine, ki vplivajo na količino odjema električne energije,
lahko od dobavitelja tarifnim odjemalcem zahteva spremembo višine obrokov, kar
mora dobavitelj tarifnim odjemalcem upoštevati.
100. člen
Tarifni odjemalec mora plačati račun v roku 15 dni od datuma
izstavitve računa.
Če tarifni odjemalec ne plača zapadlega obračuna v roku, mu
dobavitelj tarifnim odjemalcem zaračuna stroške opomina, morebitne zakonite
zamudne obresti za zapadli znesek obračuna in stroške izterjave.
Stroški opomina in zamudne obresti se izkažejo in zaračunavajo
na prvem naslednjem računu za električno energijo.
101. člen
Tarifni odjemalec poda dobavitelju tarifnim odjemalcem
pripombe ali ugovor na prejeti račun ali obračun za porabljeno električno
energijo najpozneje v osmih dneh po prejemu računa ali obračuna.
Dobavitelj tarifnim odjemalcem je dolžan odgovoriti tarifnemu
odjemalcu v osmih dneh po prejemu pripomb ali ugovora.
Pripombe ali ugovor na prejeti račun ali obračun ne zadržijo
plačila za nesporni del računa ali obračuna.
102. člen
Če upravljalec distribucijskega omrežja ali dobavitelj
tarifnim odjemalcem pri kontrolnem pregledu ali pri obračunu ugotovi, da so
pisno sporočeni podatki tarifnega odjemalca netočni ali nepopolni, jih
dobavitelj tarifnim odjemalcem pri obračunu ne upošteva, dobavljeno električno
energijo pa obračuna v sorazmerju s številom dni med dvema odbirkoma po
posameznih tarifnih postavkah.
103. člen
Tarifni odjemalec, ki preneha uporabljati priključek, je
dolžan o tem najkasneje v osmih dneh obvestiti upravljalca distribucijskega
omrežja.
Upravljalec distribucijskega omrežja je dolžan odbrati števec
najkasneje v treh dneh od prejema obvestila o začetku uporabe ali prenehanju
uporabe priključka tarifnega odjemalca.
Tarifni odjemalec, ki preneha uporabljati priključek, je
dolžan plačati vso porabljeno energijo do tega odbirka, kar je pogoj za
veljavno odjavo. Pogoj za prijavo novega tarifnega odjemalca je veljavna odjava
prejšnjega tarifnega odjemalca. Tarifni odjemalec, ki se vseli, plača vso
porabljeno električno energijo od zadnjega odbirka na merilni napravi tarifnega
odjemalca, ki se je izselil.
104. člen
Uporabnik poda upravljalcu omrežja pripombe ali ugovor na
prejeti račun za dostop do omrežja omrežja najpozneje v osmih dneh po prejemu
računa.
Upravljalec omrežja je dolžan odgovoriti uporabniku v osmih
dneh po prejemu pripomb ali ugovora.
Pripombe ali ugovor na prejeti račun ne zadržijo plačila za
nesporni del računa.
105. člen
Če pravna ali fizična oseba odjema električno energijo brez
zahtevanih ali dogovorjenih merilnih naprav, ali mimo njih, ali če onemogoča
pravilno registriranje obračunskih količin, je upravljalec omrežja upravičen
zahtevati in pravna ali fizična oseba dolžna plačati:
1.    
ocenjeni odjem električne energije in moči,
2.    
stroške odklopa in ponovnega priklopa ter stroške v zvezi z
ugotavljanjem neupravičenega odjema.
Če ni mogoče ugotoviti, kdaj se je začel neupravičeni odjem
električne energije, mora odjemalec plačati neupravičeni odjem za obdobje 12.
mesecev pred dnem ugotovitve neupravičenega odjema.
106. člen
Če v konkretnih primerih ni mogoče zanesljivo ugotoviti
drugih podatkov, se ocenitev neupravičenega odjema električne energije izvede
na način, določen v Prilogi V, ki je sestavni del te uredbe.
Pri končnem obračunu vrednosti posameznih obračunskih količin
za neupravičen odjem električne energije se od vrednosti, določene po tem členu
odštejejo že obračunane vrednosti.
107. člen
O morebitni kompenzaciji jalove moči preko faktorja moči 0,95
induktivno in o plačilu zanjo, se lahko uporabnik pogodbeno dogovori z
upravljalcem omrežja v odvisnosti od lokalnih razmer v sistemu.
X. ODŠKODNINE
108. člen
Upravljalec omrežja ima pravico do povračila škode od
uporabnika, če je škoda nastala zaradi ravnanj uporabnika, na podlagi katerih
mu je prekinil ali ustavil odjem ali oddajo električne energije po tej uredbi.
109. člen
Uporabnik ima pravico do odškodnine, če mu je upravljalec
omrežja neutemeljeno prekinil ali ustavil odjem ali oddajo električne energije
ali če traja prekinitev odjema neupravičeno dolgo.
Uporabnik je upravičen do odškodnine tudi, če kakovost
električne napetosti ne ustreza veljavnim standardom ali pogodbeno dogovorjeni
vrednosti.
110. člen
Uporabnik, ki ima pri rabi električne energije škodo zaradi
motenj, ki jih povzroča drugi uporabnik – povzročitelj motenj, ima pravico
zahtevati od upravljalca omrežja odškodnino, upravljalec omrežja pa jo ima
pravico zahtevati od povzročitelja motenj, če je le-ta za to odškodninsko
odgovoren.
XI. PREHODNE IN KONČNE DOLOČBE
111. člen
Postopki za pridobitev soglasij za priključitev, ki so bili
začeti pred uveljavitvijo te uredbe, se končajo po dosedanjih predpisih.
112. člen
Določila 7. člena te uredbe, ki se nanašajo na največje
dovoljeno skupno trajanje prekinitev dobave ali odjema električne energije v
urah in minutah glede na posamezno vrsto električnega omrežja, se začnejo
uporabljati 1. januarja 2008. Do takrat veljajo naslednje vrednosti skupnih
vsot vseh načrtovanih prekinitev dobave in odjema v enem letu na enem
prevzemno-predajnem mestu:
od uveljavitve te uredbe do 31.
decembra 2005


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

10

8


SN

100

16


NN

120

32


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

4

2


SN

34

12


NN

40

32


od 1. januarja 2005 do 31.
decembra 2007


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

8

6


SN

75

12


NN

90

24


Omrežje

Skupno trajanje
  kratkotrajnih prekinitev krajših od treh minut v letu v minutah

Skupno trajanje
  dolgotrajnih prekinitev daljših od treh minut v letu v urah


VN

3

2


SN

25

9


NN

30

24


113. člen
Upravljalec omrežja je dolžan do 1. januarja 2008 vzpostaviti
sistem za zajemanje in shranjevanje podatkov o prekinitvah dobave in odjema
električne energije v skladu z določili te uredbe.
114. člen
Obstoječi uporabniki s priključno močjo nad 41 kW morajo
vgraditi ustrezno merilno opremo po določilih te uredbe do 31. decembra 2008.
115. člen
V treh mesecih od uveljavitve te uredbe morata upravljalec
prenosnega omrežja in upravljalec distribucijskega omrežja pripraviti s to
uredbo usklajeno navodilo o sistemskem obratovanju prenosnega
elektroenergetskega omrežja (Uradni list RS, št. 46/02) in navodilo o
sistemskem obratovanju distribucijskega omrežja za električno energijo (Uradni
list RS, št. 15/02).
116. člen
Agencija za energijo določi povprečne stroške priključevanja
in faktorje iz priloge I te uredbe v enem mesecu od uveljavitve te uredbe.
117. člen
Z dnem uveljavitve te uredbe prenehajo veljati:
-      
splošni pogoji za dobavo in odjem električne energije (Uradni list SRS,
št. 27/85, 5/88, 23/88, 15/89 in Uradni list RS, št. 26/90, 47/90, 16/91 in
3/92),
-      
pogoji za izdajanje elektroenergetskih soglasij za priključitev na
elektroenergetski sistem (Uradni list SRS, št. 29/86 in 15/89),
-      
merila in kriteriji o povračilih za nove priključitve in za povečanje
obstoječih priključnih moči uporabnikov na nizki napetosti 0,4 kV in napetosti
1-35 kV, (Uradni list SRS, št. 2/82, 1/83, 1/84, 27/85, 1/86, 50/86, 45/87 in
3/88),
-      
kriteriji o združevanju sredstev uporabnikov električne energije na 110
kV za povečanje priključne moči (Uradni list SRS, št. 15/87, 45/87 in 3/88),
-      
sklep Vlade Republike Slovenije št. 330-01/93-5/4-8 (Uradni list RS, št.
32/95),
uporabljajo pa se do 1. marca 2003.
118. člen
Ta uredba začne veljati naslednji dan po objavi v Uradnem
listu RS, uporablja pa se od 1. marca 2003.
Št. 312-38/2002-1
Ljubljana, dne 24. decembra 2002.
Vlada Republike
Slovenije
mag. Anton Rop
l. r.
Predsednik

Priloga I: Povprečni
stroški priključevanja na omrežje
Priloga II:
Konstrukcijske zahteve za priključke
Priloga III: Posebne
zahteve za zaščito
Priloga IV:Tehnične
zahteve za merilne naprave uporabnikov distribucijskega omrežja
Priloga V: Način
ocenitve neupravičenega odjema električne energije