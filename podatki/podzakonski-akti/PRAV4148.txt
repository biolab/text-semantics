I. SPLOŠNE DOLOČBE
1. člen
Ta pravilnik natančneje ureja pogoje za
opravljanje pripravništva zdravstvenih delavcev in zdravstvenih sodelavcev (v
nadaljnjem besedilu: delavci), ki delajo na področju zdravstvene dejavnosti,
preizkušanje pripravnikovega praktičnega znanja, pogoje za opravljanje
strokovnih izpitov, programe strokovnih izpitov in tehnična vprašanja, ki so s
tem v zvezi.
2. člen
Delavci, ki delajo na področju zdravstvene
dejavnosti in imajo najmanj srednjo strokovno izobrazbo zdravstvene ali druge
ustrezne usmeritve, opravljajo po končanem šolanju pripravništvo v obdobjih, ki
jih določa zakon.
Določbe tega pravilnika veljajo tudi za
delavce, ki v zdravstvenih zavodih opravljajo druga z zdravstvenim varstvom
povezana strokovna dela, za delavce, ki opravljajo dela na področju zdravstvene
dejavnosti v drugih z zakonom določenih zavodih ter za delavce, ki ne delajo v
zdravstvenih zavodih, njihovo delo pa sega na področje zdravstvene dejavnosti.
3. člen
Pripravnik ali pripravnica (v nadaljnjem
besedilu: pripravnik) mora pred koncem pripravniške dobe opraviti strokovni
izpit. S tem pridobi pravico samostojnega opravljanja dela v zdravstveni
dejavnosti.
II. PRIPRAVNIŠTVO
4. člen
Namen pripravništva je, da se pripravnik po
predpisanem programu seznani z vsemi opravili za delo, za katero se glede na
svojo strokovno izobrazbo pripravlja, ter se pripravi za strokovni izpit in za
poznejše samostojno delo.
Pripravništvo poteka po programu, ki ga predpiše
minister, pristojen za zdravje (v nadaljnjem besedilu: minister) in obsega
vsebine, ki ustrezajo pripravnikovi izobrazbi, ter praktična in teoretična
znanja.
5. člen
Pripravnik mora med pripravništvom delati
polni delovni čas.
Trajanje pripravništva se podaljša za čas
daljše opravičene odsotnosti skladno s kolektivno pogodbo oziroma splošnim
aktom zdravstvenega zavoda, razen za čas letnega dopusta.
Volontersko pripravništvo pri delodajalcu
poteka skladno z zakonom.
6. člen
Pripravništvo se opravlja v zdravstvenih
zavodih, pri zasebnih zdravstvenih delavcih in v drugih zavodih, ki opravljajo
zdravstveno dejavnost (v nadaljnjem besedilu: delodajalci) in izpolnjujejo
predpisane pogoje za izvajanje pripravništva.
Delodajalec je odgovoren za pravilno izvajanje
pripravništva.
Delodajalec je dolžan pripravniku
organizirati potek pripravništva skladno s predpisanim programom in mu
omogočiti, da se na ustrezen način seznani s programom strokovnega izpita. Če ni predpisanega programa
pripravništva, je delodajalec dolžan pripraviti program pripravništva in ga
poslati v soglasje na ministrstvo, pristojno za zdravje.
Delodajalec mora pripravniku pred začetkom
pripravništva določiti mentorja, predložiti program pripravništva in program
strokovnega izpita.
Delodajalec izda pripravniku list
pripravništva in praktičnega usposabljanja, ki je v prilogi I tega pravilnika,
v katerega pripravnik vpisuje opravljanje del iz predpisanega programa ter
udeležbo na seminarjih, kar potrjuje mentor.
Če se pripravnik pri delodajalcu ne more
seznaniti z vsemi vsebinami programa pripravništva iz prejšnjega odstavka, mora
opravljati pripravništvo deloma ali v celoti pri drugem delodajalcu, ki
izpolnjuje pogoje.
V primerih iz prejšnjega odstavka mora
delodajalec, pri katerem pripravnik opravlja pripravništvo, omogočiti
pripravniku, da opravi deloma ali v celoti pripravništvo pri drugem
delodajalcu.
7. člen
Pripravništvo se opravlja pod neposrednim
vodstvom in nadzorom mentorja, ki je odgovoren za izvedbo posameznega programa
pripravništva.
Mentor mora imeti enako vrsto in najmanj
enako ali višjo stopnjo strokovne izobrazbe kot pripravnik, opravljen strokovni
izpit in najmanj 5 let strokovnih izkušenj na področju, za katerega se
pripravnik usposablja.
Plačilo mentorskega dela je opredeljeno v
kolektivni pogodbi.
8. člen
Naloge mentorja so:
-      
skrbi, da se dosledno izvaja pripravništvo po
predpisanem programu;
-      
uvaja sam in po drugih delavcih pripravnika v
delo ter mu z navodili, nasveti ter s praktičnim delom pomaga pri usposabljanju
za samostojno delo;
-      
skrbi, da pripravnik sodeluje na strokovnih
posvetih;
-      
dodeljuje pripravniku delo oziroma posamezna
opravila, ki jih mora pripravnik praktično obvladati po končanem pripravništvu
v mentorjevi strokovni enoti;
-      
nadzira sam in po drugih delavcih, ali se je
pripravnik v strokovni enoti zadosti usposobil za samostojno delo;
-      
obravnava in analizira individualno ali
skupinsko s pripravniki posamezna praktična vprašanja oziroma primere iz
prakse;
-      
skrbi, da se pripravnik ne usmerja v ozko
oziroma specialistično dejavnost, ampak da je o tem le informiran, da spozna
delo drugih delavcev v procesu dela ter se predvsem usposablja za samostojno
delo v svoji stroki;
-      
skrbi sam ali po drugih delavcih, da se
pripravnik nauči pravilno uporabljati delovna sredstva in da se seznani s
predpisi o varstvu pri delu;
-      
pripravnika pri konkretnem delu opozarja na
kodeks etike;
-      
sodeluje pri preizkušanju praktičnega znanja
pripravnika.
9. člen
Mentor mora ob koncu pripravništva dati
pisno poročilo o opravljenem programu pripravništva in mnenje o pripravnikovi
usposobljenosti za opravljanje praktičnega preizkusa znanja in strokovnega
izpita. Pisno poročilo je sestavni del Lista pripravništva in praktičnega
usposabljanja.
10. člen
Pripravnikovo praktično znanje se sproti
preizkuša pri delodajalcu, pri katerem pripravništvo poteka.
Pripravništvo se zaključi s preizkusom
praktičnega znanja, ki je pogoj za pripustitev pripravnika k strokovnemu
izpitu.
Način preizkusa znanja iz prejšnjega
odstavka določa splošni akt delodajalca, kjer pripravništvo poteka.
III. STROKOVNI IZPIT
11. člen
Pripravniki s srednjo strokovno izobrazbo
opravljajo strokovni izpit pri zdravstvenih zavodih, ki jih za opravljanje
strokovnih izpitov pooblasti minister (v nadaljnjem besedilu: pooblaščeni
zdravstveni zavodi).
Pripravniki z višjo strokovno, visoko
strokovno, univerzitetno, visokošolsko strokovno izobrazbo prve stopnje,
univerzitetno izobrazbo prve stopnje, izobrazbo, pridobljeno po magistrskem
študijskem programu druge stopnje ter izobrazbo, pridobljeno po enovitem
magistrskem študijskem programu, opravljajo strokovni izpit pri ministrstvu,
pristojnem za zdravje (v nadaljnjem besedilu: ministrstvo).
12. člen
Program strokovnega izpita predpiše
minister in obsega:
1.    
strokovne vsebine poklicnega področja, razen za
doktorje medicine,
2.    
prva pomoč – organizacija in dajanje pomoči v
rednih in izrednih razmerah, razen za doktorje medicine,
3.    
urgentna medicina za doktorje medicine,
4.    
socialna medicina, razen za doktorje medicine
in magistre farmacije,
5.    
socialna farmacija za magistre farmacije in
farmacevtske tehnike,
6.    
osnove pravne ureditve s področja zdravstvene
dejavnosti ter zdravstvenega varstva in zdravstvenega zavarovanja.
Ministrstvo tekoče vodi seznam pravnih
virov in strokovne literature, ki pomagajo pripravniku za pripravo na strokovni
izpit. Seznam je na voljo na sedežu in na spletni strani ministrstva.
13. člen
Pripravnik vloži prijavo za opravljanje
strokovnega izpita pri delodajalcu. 
Delodajalec pošlje prijavo za delavca s
srednjo strokovno izobrazbo pooblaščenemu zdravstvenemu zavodu, za delavca z
višjo strokovno, visoko strokovno, univerzitetno, visokošolsko strokovno
izobrazbo prve stopnje, univerzitetno izobrazbo prve stopnje, izobrazbo,
pridobljeno po magistrskem študijskem programu druge stopnje, in izobrazbo,
pridobljeno po enovitem magistrskem študijskem programu, pa ministrstvu. 
Volonterski pripravnik s srednjo strokovno
izobrazbo vloži prijavo za opravljanje strokovnega izpita pri pooblaščenem
zavodu, volonterski pripravnik z višjo strokovno, visoko strokovno,
univerzitetno izobrazbo, visokošolsko strokovno izobrazbo prve stopnje,
univerzitetno izobrazbo prve stopnje, izobrazbo, pridobljeno po magistrskem
študijskem programu druge stopnje, in izobrazbo, pridobljeno po enovitem
magistrskem študijskem programu, pa pri ministrstvu.
14. člen
Prijavi za opravljanje strokovnega izpita
je treba priložiti:
-      
overjeno fotokopijo ali overjen prepis diplome
oziroma zaključnega spričevala,
-      
List pripravništva in praktičnega
usposabljanja, iz katerega mora biti časovno in vsebinsko razviden potek
programa pripravništva, uspešno opravljen preizkus praktičnega znanja in mnenje
mentorja o pripravnikovi usposobljenosti,
-      
potrdilo o plačilu stroškov izpita skladno s
posebnim sklepom iz 27. člena tega pravilnika.
14.a člen
Pooblaščeni zdravstveni zavod in
ministrstvo sta dolžna preveriti ali je pripravnik opravil pripravništvo po
predpisanem programu pripravništva.
Če pooblaščeni zdravstveni zavod ali
ministrstvo ugotovi, da pripravništvo ni opravljeno v skladu s predpisanim
programom, o tem obvesti delodajalca in zahteva potrebne spremembe ali
dopolnitve.
15. člen
Pripravnik mora biti obveščen o času in
kraju strokovnega izpita najmanj 14 dni pred dnevom izpita.
Če kandidat brez upravičenega razloga ne
pristopi k opravljanju strokovnega izpita ali odstopi od že začetega
strokovnega izpita se šteje, da izpita ni opravil.
16. člen
Pripravnik opravlja strokovni izpit pred
člani komisije, ki jih imenuje minister ali direktor pooblaščenega zavoda.
Člani komisije morajo imeti enako vrsto in
najmanj enako ali višjo stopnjo strokovne izobrazbe, kot jo ima pripravnik,
opravljen strokovni izpit in najmanj 5 let delovnih izkušenj na strokovnem
področju, iz katerega se strokovni izpit opravlja.
17. člen
Sestava in število članov komisije se
imenuje glede na program strokovnega izpita posameznega pripravnika.
Predsednika in člane komisije za strokovni
izpit pripravnika s srednjo strokovno izobrazbo imenuje direktor pooblaščenega
zavoda, predsednika in člane komisije za strokovni izpit pripravnika z višjo
strokovno, visoko strokovno, univerzitetno izobrazbo, visokošolsko strokovno
izobrazbo prve stopnje, univerzitetno izobrazbo prve stopnje, izobrazbo,
pridobljeno po magistrskem študijskem programu druge stopnje, in izobrazbo,
pridobljeno po enovitem magistrskem študijskem programu, pa imenuje minister.
18. člen
Strokovni izpit je usten, razen iz predmeta
urgentna medicina, ki je sestavljen iz pisnega, praktičnega in ustnega dela.
19. člen
O poteku strokovnega izpita se za vsakega
pripravnika vodi zapisnik, ki ga podpišejo člani komisije.
20. člen
Komisija oceni celotni uspeh pripravnika na
podlagi ocen iz posameznih predmetov.
Skupna ocena uspeha je:
"opravil/a" ali "ni opravil/a".
Predsednik komisije sporoči kandidatu uspeh
izpita takoj po končanem posvetu s člani komisije.
21. člen
Pripravniku, ki je uspešno opravil
strokovni izpit, se izda potrdilo o strokovnem izpitu na obrazcu iz priloge II
tega pravilnika.
Potrdilo o strokovnem izpitu za delavce s
srednjo strokovno izobrazbo podpiše direktor pooblaščenega zdravstvenega
zavoda.
Potrdilo o strokovnem izpitu za delavce z
višjo strokovno, visoko strokovno, univerzitetno izobrazbo, visokošolsko
strokovno izobrazbo prve stopnje, univerzitetno izobrazbo prve stopnje,
izobrazbo, pridobljeno po magistrskem študijskem programu druge stopnje, in
izobrazbo, pridobljeno po enovitem magistrskem študijskem programu, podpiše
predsednik komisije.
22. člen
Pooblaščeni zdravstveni zavodi morajo
ministrstvu najmanj dvakrat letno poslati evidenco o opravljenih strokovnih
izpitih za delavce s srednjo strokovno izobrazbo.
23. člen
Pripravnik, ki ni pokazal zadovoljivega
znanja pri enem oziroma dveh izpitnih predmetih, lahko po preteku najmanj enega
meseca od opravljanja izpita ponovno opravlja izpit iz teh predmetov (v
nadaljnjem besedilu: popravni izpit). Datum popravnega izpita določi komisija.
Če ne opravi popravnega izpita v določenem
roku, ga lahko ponovno opravlja v roku, ki ne sme biti krajši od treh mesecev
od opravljanja popravnega izpita.
Če kandidat brez upravičenega razloga ne
pristopi k opravljanju popravnega izpita, se šteje, da strokovnega izpita ni
opravil.
24. člen
Pripravnik, ki ni pokazal zadovoljivega
znanja iz več kot polovice izpitnih predmetov, izpita ni opravil in mora
ponavljati celotni izpit.
Čas med enim in drugim opravljanjem izpita
ne sme biti krajši od treh mesecev.
Pripravnik, ki ne opravi popravnega izpita,
lahko še enkrat opravlja celoten strokovni izpit. Če tudi tega izpita ne
opravi, ne more ponavljati celotnega izpita in tudi ne delati popravnega izpita
iz posameznih predmetov pred pretekom enega leta.
Pripravnik, ki ni opravil strokovnega
izpita, ne more opravljati svojega poklica.
24.a člen
Pripravnik, ki strokovnega ali popravnega
izpita ne opravi, se lahko v treh dneh po razglasitvi rezultatov strokovnega
ali popravnega izpita pritoži iz naslednjih razlogov:
-      
če izpit ni potekal v skladu s tem pravilnikom,
-      
če pripravnik meni, da je pokazal ustrezno
znanje za uspešno oceno.
Obrazloženo pritožbo vloži ali priporočeno
pošlje na ministrstvo.
Minister najpozneje v 30 dneh odloči o
pritožbi. Če minister ugotovi, da so bile pri strokovnem ali popravnem izpitu
kršene določbe tega pravilnika, ga razveljavi in določi, da ga pripravnik
opravlja ponovno.
Odločitev ministra o pritožbi je dokončna.
25. člen
Administrativno delo v zvezi s strokovnimi
izpiti za delavce s srednjo strokovno izobrazbo opravlja pooblaščeni
zdravstveni zavod.
Administrativno delo v zvezi s strokovnimi
izpiti za delavce z višjo strokovno, visoko strokovno, univerzitetno izobrazbo,
visokošolsko strokovno izobrazbo prve stopnje, univerzitetno izobrazbo prve
stopnje, izobrazbo, pridobljeno po magistrskem študijskem programu druge
stopnje, in izobrazbo, pridobljeno po enovitem magistrskem študijskem programu,
opravlja ministrstvo.
26. člen
Vse gradivo v zvezi z opravljanjem
strokovnega izpita hranijo pooblaščeni zdravstveni zavodi oziroma ministrstvo.
27. člen
Stroške za delo s strokovnimi izpiti krije:
-      
delodajalec, ki je pripravnika prijavil k
strokovnem izpitu,
-      
pripravnik, če je nezaposlen ali če se je sam
prijavil k strokovnem izpitu ali volonterski pripravnik.
Višino stroškov za delo s strokovnimi
izpiti določi minister s posebnim sklepom o stroških strokovnega izpita.
28. člen
Za postopek izdajanja potrdila o strokovnem
izpitu se uporablja zakon o splošnem upravnem postopku, (Uradni list RS, št.
80/99, 70/00 in 52/02), če ni z zakonom drugače določeno.
IV. NADZOR
29. člen
Ministrstvo spremlja in nadzira izvajanje
pripravništva pri delodajalcu. Predvsem nadzira potek pripravništva v skladu s
programi, izvajanje mentorstva in preizkušanje praktičnega znanja, daje v zvezi
s tem nasvete in informacije ter sprejema potrebne ukrepe.
Ministrstvo spremlja in nadzira izvajanje
strokovnih izpitov pripravnikov s srednjo strokovno izobrazbo v pooblaščenih
zdravstvenih zavodih in v zvezi s tem sprejema potrebne ukrepe.
V. POSEBNE DOLOČBE
30. člen
Delavec, ki je že opravil strokovni izpit
na področju zdravstvene dejavnosti, pa si je pozneje pridobil drug poklic, mora
opraviti pripravništvo in strokovni izpit za ta poklic.
Obseg pripravništva in strokovnega izpita
iz prejšnjega odstavka določi minister, pri čemer upošteva strokovno izobrazbo,
delovne izkušnje ter področje dela.
Ne glede na določbo prvega odstavka tega
člena minister na predlog delodajalca in na prošnjo delavca lahko delavca z
odločbo oprosti opravljanja strokovnega izpita, če s svojim strokovnim delom to
opravičuje.
Ne glede na določbo prvega odstavka tega
člena lahko minister delavca, ki je nezaposlen, z odločbo oprosti opravljanja
strokovnega izpita, če je pred vložitvijo prošnje tri leta v zadnjih petih
letih samostojno delal v zdravstveni dejavnosti.
Delavec iz prejšnjega odstavka mora prošnji
za oprostitev opravljanja strokovnega izpita priložiti:
-      
original oziroma overjeno fotokopijo diplome
ali spričevala za drug poklic,
-      
original oziroma overjeno fotokopijo potrdila o
že opravljenem strokovnem izpitu iz prvega odstavka tega člena,
-      
overjeno fotokopijo delovne knjižice,
-      
izjavo delodajalca oziroma delodajalcev, da je
delavec pri njem oziroma pri njih samostojno opravljal delo v zdravstveni
dejavnosti najmanj tri leta v zadnjih petih letih pred vložitvijo prošnje.
Določbe tega člena se smiselno uporabljajo
tudi za delavca, ki ima opravljen strokovni izpit na drugem področju in se želi
zaposliti na področju zdravstvene dejavnosti.
30.a člen
Delavec, ki je v Republiki Sloveniji
pridobil najmanj srednjo strokovno izobrazbo zdravstvene ali druge ustrezne
usmeritve, ni pa opravil pripravništva in strokovnega izpita za poklic, ki
ustreza njegovi pridobljeni izobrazbi, lahko v Republiki Sloveniji opravlja
samo strokovni izpit, če je v drugih državah članicah Evropske unije delal v
zdravstveni dejavnosti najmanj tri leta v zadnjih petih letih.
Delavec iz prejšnjega odstavka mora prošnji
za opravljanje strokovnega izpita priložiti:
-      
original oziroma overjeno fotokopijo diplome
ali spričevala,
-      
overjeno fotokopijo delovne knjižice,
-      
izjavo delodajalca oziroma delodajalcev, da je
delavec pri njem oziroma pri njih samostojno opravljal delo v zdravstveni
dejavnosti najmanj tri leta v zadnjih petih letih pred prijavo na strokovni
izpit.
Izjava delodajalca oziroma delodajalcev iz
tretje alinee prejšnjega odstavka ob predložitvi ne sme biti starejša od 12
mesecev in se predloži v overjenem prevodu, njen izvirnik pa na vpogled.
31. člen
Delavcu, ki je opravil pripravništvo in
strokovni izpit na področju zdravstvene dejavnosti pred 25. junijem 1991 v eni
od drugih republik bivše SFR Jugoslavije, se opravljen strokovni izpit prizna,
če je tri leta v zadnjih petih letih pred prijavo na strokovni izpit v
Republiki Sloveniji, opravljal svoj poklic v zdravstveni dejavnosti in če
opravi izpit iz predmeta Osnove pravne ureditve s področja zdravstvene
dejavnosti, zdravstvenega varstva in zdravstvenega zavarovanja. 
Vloga za priznanje strokovnega izpita iz
prejšnjega odstavka vsebuje: 
-      
original oziroma overjeno fotokopijo diplome in
prevod v slovenski jezik, 
-      
original oziroma overjeno fotokopijo potrdila o
opravljenem strokovnem izpitu ter prevod v slovenski jezik, 
-      
kratek življenjepis z opisom delovnih izkušenj,
s poudarkom na zadnjih desetih letih, v slovenskem jeziku, 
-      
potrdilo pooblaščene izobraževalne ustanove o
uspešno opravljenem preizkusu znanja slovenskega jezika, 
-      
izjavo delodajalca oziroma delodajalcev, da je
delavec pri njem oziroma pri njih samostojno opravljal svoj poklic v
zdravstveni dejavnosti najmanj zadnjih pet let pred prijavo na strokovni izpit
v Republiki Sloveniji. Izjava se predloži v originalu in prevedena v slovenski
jezik. 
Če delavec iz prvega odstavka tega člena
pred prijavo na strokovni izpit zadnjih pet let ni opravljal svojega poklica v
zdravstveni dejavnosti, opravlja pripravništvo in strokovni izpit v celoti.
31.a člen
Delavcu, ki je pridobil izobrazbo po 25.
juniju 1991 v eni od drugih republik bivše SFR Jugoslavije ali v tretji državi,
nima pa delovnih izkušenj in se želi zaposliti v Republiki Sloveniji,
ministrstvo za pristop k pripravništvu lahko določi, na katerem področju in v
katerih vsebinah mora dopolniti obveznost študijskega programa. Pripravništvo
in strokovni izpit opravlja v celoti. Ta določba se uporablja tudi za delavce,
ki so pridobili izobrazbo v drugi državi članici Evropske unije, nimajo pa
pridobljene poklicne kvalifikacije. 
Vloga za pristop k opravljanju
pripravništva in strokovnega izpita iz prejšnjega odstavka vsebuje: 
-      
dokazilo o zaključenem študijskem programu v
tujini, 
-      
dokazilo o vsebini in poteku študijskega
programa v tujini, iz katerega je razvidno trajanje študijska programa, vsebina
študijskega programa in ure posameznega predmeta študijskega programa, 
-      
program opravljenega pripravništva v tujini, 
-      
dokazilo o opravljenem strokovnem izpitu, 
-      
življenjepis, 
-      
potrdilo pooblaščene izobraževalne ustanove o
uspešno opravljenem preizkusu znanja slovenskega jezika, 
-      
mnenje o izobraževanju v skladu s predpisi, ki
urejajo priznavanje in vrednotenje izobraževanja. 
Dokazila iz prve, druge, in tretje alinee
prejšnjega člena se predložijo v overjenem prevodu v slovenski jezik, njihov
izvirnik pa na vpogled. 
Ta določba se smiselno uporablja tudi za
magistrice farmacije oziroma magistre farmacije, diplomirane medicinske sestre
oziroma diplomirane zdravstvenike ter diplomirane babice oziroma diplomirane
babičarje.
31.b člen
Delavcu, ki je opravil pripravništvo in
strokovni izpit po 25. juniju 1991 v eni od drugih republik bivše SFR
Jugoslavije ali v tretji državi ter ima delovne izkušnje in se želi zaposliti v
Republiki Sloveniji, lahko ministrstvo določi, na katerem področju in v katerih
vsebinah mora dopolniti obveznost študijskega programa in pripravništva.
Strokovni izpit v Republiki Sloveniji mora opraviti v celoti. 
Vloga za pristop k opravljanju pripravništva
in strokovnega izpita iz prejšnjega odstavka vsebuje: 
-      
dokazilo o zaključenem študijskem programu v
tujini, 
-      
dokazilo o vsebini in poteku študijskega
programa v tujini, iz katerega je razvidno trajanje študijska programa, vsebina
študijskega programa in ure posameznega predmeta študijskega programa, 
-      
program opravljenega pripravništva v tujini, 
-      
dokazilo o opravljenem strokovnem izpitu, 
-      
življenjepis z opisom delovnih izkušenj, s
poudarkom na zadnjih desetih letih, 
-      
izjavo delodajalca oziroma delodajalcev, da je
delavec pri njem oziroma pri njih samostojno opravljal svoj poklic v
zdravstveni dejavnosti zadnjih pet let pred vložitvijo vloge z navedbo in
opisom delovnih izkušenj ter področja dela, 
-      
potrdilo pooblaščene izobraževalne ustanove o
uspešno opravljenem preizkusu znanja slovenskega jezika, 
-      
mnenje o izobraževanju v skladu s predpisi, ki
urejajo priznavanje in vrednotenje izobraževanja. 
Dokazila iz prve, druge, tretje, četrte in
pete alinee prejšnjega odstavka se predložijo v overjenem prevodu v slovenski
jezik, njihov izvirnik pa na vpogled. 
Pri določitvi vsebine in trajanja
opravljanja pripravništva za delavca, ministrstvo upošteva delovne izkušnje in
področje dela delavca. 
Ta določba se smiselno uporablja tudi za
magistrice farmacije oziroma magistre farmacije, diplomirane medicinske sestre
oziroma diplomirane zdravstvenike ter diplomirane babice oziroma diplomirane
babičarje.
31.c člen
Delavec, ki je opravil specializacijo po
25. juniju 1991 v eni od republik bivše SFR Jugoslavije, razen na ozemlju
Republike Slovenije ali v tretji državi in ima v zadnjih desetih letih najmanj
sedem let delovnih izkušenj na specialističnem področju, pred zaposlitvijo v
Republiki Sloveniji opravi strokovni izpit. 
Vloga za opravljanje strokovnega izpita iz
prejšnjega odstavka vsebuje: 
-      
dokazilo o zaključenem študijskem programu v
tujini, 
-      
dokazilo o opravljenem strokovnem izpitu, 
-      
dokazilo o opravljenem specialističnem izpitu, 
-      
življenjepis z opisom delovnih izkušenj, s
poudarkom na zadnjih desetih letih, 
-      
izjavo delodajalca oziroma delodajalcev, da je
delavec pri njem oziroma pri njih samostojno opravljal svoj poklic v
zdravstveni dejavnosti na specialističnem področju zadnjih sedem let pred
vložitvijo vloge, 
-      
potrdilo pooblaščene izobraževalne ustanove o
uspešno opravljenem preizkusu znanja slovenskega jezika, 
-      
mnenje o izobraževanju v skladu s predpisi, ki
urejajo priznavanje in vrednotenje izobraževanja. 
Dokazila iz prve, druge, tretje, četrte in
pete alinee se predložijo v overjenem prevodu v slovenski jezik, njihov
izvirnik pa na vpogled.
31.č člen
V postopku dopolnitve obveznosti
izobraževalnega programa iz 31.a in 31.b člena tega pravilnika, ministrstvo
primerja: 
-      
izobraževalni program, ki ga je delavec
opravil, z izobraževalnim programom, ki velja za zadevni poklic v Republiki
Sloveniji, 
-      
trajanje izobraževanje, ki ga je kandidat
zaključil, s trajanjem izobraževanja v Republiki Sloveniji. 
Če je delavec zaključil izobraževalni
program, ki ne izpolnjuje pogojev izobraževalnega programa v Republiki
Sloveniji, se določi opravljanje dodatnega izpita ali dodatnih izpitov, ki bi
jih delavec moral opraviti, da bi izobraževalni program po vsebini in poteku
ustrezal slovenskemu izobraževalnemu programu. Določi se strokovno področje
dodatnega izpita ali strokovna področja dodatnih izpitov, rok za njegovo ali
njihovo opravo in izobraževalni zavod, kjer se dodatni izpit ali izpiti
opravljajo. 
Če uradna oseba ministrstva ne razpolaga s
strokovnim znanjem, ki je potrebno za presojo študijskega programa skladno s
prvim odstavkom tega člena, se za pripravo mnenja imenuje izvedenca. Izvedenec
je lahko posameznik oziroma izobraževalni zavod. 
Dodatni izpit oziroma dodatni izpiti se
opravljajo pri izobraževalnem zavodu, ki ga določi uradna oseba in ki izvaja
zadevni izobraževalni program v Republiki Sloveniji. 
Dodatni izpit je pisen ali usten in traja
najdlje eno uro. 
Delavec lahko pristopi k dodatnemu izpitu
(eno strokovno področje) največ trikrat. 
Izobraževalni zavod, določen v odločbi, po
opravljenem dodatnem izpitu oziroma po opravljenih dodatnih izpitih delavcu
izda potrdilo, da je uspešno opravil dopolnilne obveznosti študijskega
programa. 
Strošek izvedenskega mnenja in strošek
dodatnega izpita bremenita delavca. 
Višino stroškov izvedenskega mnenja določi
minister. 
Strošek dodatnega izpita določi
izobraževalni zavod, pri čemer ta strošek ne sme biti višji od tistega, ki je
za opravljanje izpitov določen za dijake ali študente izobraževalnih zavodov v
Republiki Sloveniji. 
Delavec lahko pristopi k opravljanju
pripravništva po uspešno opravljenem dodatnem ali dodatnih izpitih.
31.d člen
Ne glede na določbo 11. člena tega
pravilnika delavci iz 30., 30.a, 31., 31.a, 31.b, 31.c in 31.č člena tega
pravilnika opravljajo strokovni izpit pri ministrstvu.
32. člen
Delavci – državljani Republike Slovenije
lahko opravljajo pripravništvo v tujini in po opravljenem pripravništvu
opravijo v Republiki Sloveniji strokovni izpit pod pogojem, da je program
pripravništva enak programu v Republiki Sloveniji.
Enakost programov ugotavlja ministrstvo.
32.a člen
(črtan)

Priloga
I: Poročilo mentorja o opravljenem programu pripravništva
Priloga
II: Potrdilo o strokovnem izpitu

Pravilnik o pripravništvu in strokovnih
izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 33/04)
vsebuje naslednje prehodne in končne določbe:
»VI. PREHODNE IN KONČNE DOLOČBE
33. člen
Ne glede na določbo drugega odstavka
7. člena tega pravilnika lahko opravljajo mentorstvo pripravnikom z visoko
strokovno izobrazbo mentorji z višjo strokovno izobrazbo, ki so zadnjih 5 let
do izdaje tega pravilnika opravljali mentorstvo na področju, za katerega se
pripravnik usposablja. Opravljajo ga lahko še 5 let od uveljavitve tega
pravilnika.
34. člen
Dokler minister ne določi programov
pripravništva iz 12. člena tega pravilnika, se uporabljajo programi
pripravništva, ki so veljali pred uveljavitvijo tega pravilnika.
35. člen
Minister pooblasti zdravstvene zavode iz
11. člena tega pravilnika najpozneje v treh mesecih po uveljavitvi tega
pravilnika.
36. člen
Z dnem, ko začne veljati ta pravilnik, se
preneha uporabljati pravilnik o pripravništvu in strokovnih izpitih delavcev na
področju zdravstvenega varstva (Uradni list RS, št. 59/92, 59/96 in 45/99).
37. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS, št.
38/06) vsebuje naslednjo prehodno in
končno določbo:
»15. člen
Ne glede na določbo drugega odstavka
16. člena pravilnika lahko še 5 let od uveljavitve tega pravilnika izprašujejo
pripravnika člani komisije, ki imajo opravljen strokovni izpit in nižjo stopnjo
strokovne izobrazbe, kot jo ima pripravnik, če imajo najmanj 15 let delovnih
izkušenj na strokovnem področju na katerem izprašujejo.
16. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS, št.
84/09) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Zakon o priznavanju poklicnih kvalifikacij
zdravnik, zdravnik specialist, doktor dentalne medicine in doktor dentalne
medicine specialist – ZPPKZ (Uradni list RS, št. 107/10) v zvezi s prenehanjem uporabe
določb pravilnika določa:
»36. člen
(prenehanje
uporabe)
(1) […]
(2) Z dnem uporabe tega zakona se za kandidate oziroma vlagatelje
preneha uporabljati Pravilnik o pripravništvu in
strokovnih izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 33/04, 38/06 in 84/09) v delu, ki
se nanaša na obveznost opravljanja pripravništva tujcev, kolikor ta zakon ne
določa drugače.«;
ter vsebuje naslednjo končno določbo:
»37. člen
(začetek
veljavnosti)
Ta zakon
začne veljati naslednji dan po objavi v Uradnem listu
Republike Slovenije, uporabljati pa se začne petnajsti dan po njegovi
uveljavitvi.«.

Pravilnik o spremembi Pravilnika o
pripravništvu in strokovnih izpitih zdravstvenih delavcev in zdravstvenih sodelavcev
na področju zdravstvene dejavnosti (Uradni list RS, št. 42/12) vsebuje naslednjo prehodno in končno
določbo:
»Prehodna in končna določba
2. člen
Magistrom farmacije, ki jim je bilo izdano
potrdilo na podlagi 32.a člena pravilnika, strokovnega izpita v skladu z
določbami pravilnika ni treba opraviti.
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS, št.
4/15)
vsebuje naslednjo končno določbo:
»11. člen
Ta pravilnik začne veljati petnajsti dan po
objavi v Uradnem listu Republike Slovenije.«.