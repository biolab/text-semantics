1. člen
Ta pravilnik v skladu s Prilogo II Direktive 2001/18/ES
Evropskega parlamenta in Sveta z dne 12. marca 2001 o namernem sproščanju
gensko spremenjenih organizmov v okolje in razveljavitvi Direktive Sveta
90/220/EGS (UL L št. 106 z dne 17. 4. 2001, str. 1), zadnjič spremenjene z
Uredbo (EU) 2019/1381 Evropskega parlamenta in Sveta z dne 20. junija 2019 o
preglednosti in trajnosti ocenjevanja tveganja v prehranski verigi v EU ter o
spremembah uredb (ES) št. 178/2002, (ES) št. 1829/2003, (ES) št. 1831/2003,
(ES) št. 2065/2003, (ES) št. 1935/2004, (ES) št. 1331/2008, (ES) št. 1107/2009,
(EU) 2015/2283 in Direktive 2001/18/ES (UL L št. 231 z dne 6. 9. 2019, str. 1),
določa elemente in obseg ocene tveganja za dajanje izdelka, ki vsebuje gensko
spremenjene organizme (v nadaljnjem besedilu: GSO), na trg ter metodologijo za
njeno izdelavo.
2. člen
Izrazi, uporabljeni v tem pravilniku pomenijo:
1.     
prejemni organizem je celica ali organizem, ki sprejema genski material
iz izvornega organizma ali okolja, ga podvaja in lahko izrazi informacijo ter
jo lahko prenaša na potomce;
2.     
starševski organizem je prejemni organizem pred izvedeno gensko
spremembo;
3.     
izvorni organizem je organizem, iz katerega se pridobi genski material
za prenos v prejemni organizem;
4.     
vektor je prenašalec genskega materiala ali ustreznih celičnih sestavin
iz izvornega organizma v prejemni organizem;
5.     
vključek je genski material, ki se ga vključi v vektor;
6.     
višje rastline so rastline, ki se uvrščajo v taksonomsko skupino semenk
(Spermatophytae) (golosemenke – Gymnospermae in kritosemenke – Angiospermae);
7.     
piramideni transformacijski dogodki so dogodki, ki pomenijo večje
število vnesenih transformacijskih dogodkov;
8.     
namerne in nenamerne spremembe so spremembe, ki izhajajo iz genske
spremembe in imajo lahko škodljive učinke na zdravje ljudi in na okolje.
Namerne spremembe izhajajo iz genske spremembe in so namenske ter izpolnjujejo
prvotne namene genske spremembe. Nenamerne spremembe izhajajo iz genske
spremembe in so konstantne spremembe, ki presegajo namerne spremembe, ki
izhajajo iz genske spremembe. Namerne in nenamerne spremembe imajo lahko
neposredne ali posredne ter takojšnje ali kasnejše učinke na zdravje ljudi in
na okolje;
9.     
dolgoročni škodljivi učinki so učinki, ki lahko izhajajo iz zakasnelega
odziva organizmov ali njihovih potomcev na izpostavljenost GSO zaradi široke
uporabe GSO v času in prostoru; 10. dolgoročni kumulativni škodljivi učinki so
učinki, ki lahko izhajajo iz zakasnelega odziva organizmov ali njihovih
potomcev na dolgoročno ali kronično izpostavljenost GSO zaradi široke uporabe
GSO v času in prostoru, upoštevajoč GSO, ki so se dajali na trg v preteklosti.
3. člen
(1) Predmet ocene tveganja za dajanje izdelka na trg (v
nadaljnjem besedilu: ocena tveganja) je ugotovitev, analiza in ovrednotenje
možnih vplivov izdelka, ki se namerava dati na trg, in njegove uporabe na
okolje ali zdravje ljudi in določitev ravni tveganja ter potrebnih ukrepov za
nadzor in obvladovanje tveganja v skladu s predpisanimi merili.
(2) Pri ugotavljanju, analizi in vrednotenju možnih vplivov
izdelka, ki se namerava dati na trg, in njegove uporabe na okolje ali zdravje
ljudi se upoštevajo zlasti:
-       
neposredni učinki, ki obsegajo primarne učinke samega GSO in niso
posledica drugih vzročno povezanih dogodkov,
-       
posredni učinki, ki so posledica medsebojnega vplivanja z drugimi
organizmi, prenosa genskega materiala, spremembe v uporabi ali ravnanju ali
drugih vzročno povezanih dogodkov in mehanizmov in se verjetno zaznajo z
zakasnitvijo,
-       
takojšnji učinki, ki se pojavijo in so opazni v obdobju sproščanja GSO,
in so lahko neposredni ali posredni,
-       
kasnejši učinki, ki niso opazni v obdobju sproščanja GSO, se pa pojavijo
kot neposredni ali posredni učinki z zakasnitvijo v kasnejši fazi ali po
zaključku sproščanja in
-       
dolgoročni kumulativni škodljivi učinki, ki obsegajo akumulirane učinke
na okolje in zdravje ljudi, zlasti na živalstvo in rastlinstvo, plodnost
zemlje, razgradnjo organskih snovi v tleh, krmo in prehransko verigo, biotsko
raznovrstnost, zdravje živali in pojav odpornosti na antibiotike.
4. člen
(1) Kot možni škodljivi učinki, ki jih lahko povzroči GSO, se
upoštevajo zlasti:
-       
bolezni živali in rastlin, vključno s toksičnimi in alergenimi učinki,
-       
učinki na populacijsko dinamiko vrst v prejemnem okolju in gensko
raznovrstnost vsake od teh populacij,
-       
spremembe občutljivosti na patogene, ki bi pospešila širjenje
infekcijskih bolezni ali ustvarjanje novih bazenov za zbiranje ali vektorjev,
-       
ogrožanje profilaktičnih ali terapevtskih medicinskih in veterinarskih
postopkov ali postopkov varstva rastlin, na primer s prenosom genov, ki dajejo
odpornost na antibiotike, uporabljane v medicini ali veterini, in
-       
učinki na biogeokemijo (biogeokemijska kroženja), še zlasti na ponovno
kroženje ogljika in dušika prek sprememb v razgradnji organskih snovi v tleh.
(2) Pri ugotavljanju možnih škodljivih učinkov iz prejšnjega
odstavka se upoštevajo vsi mehanizmi, ki neposredno ali posredno omogočijo, da
se ti učinki lahko pojavijo, zlasti pa:
-       
širjenje GSO v okolje,
-       
prenos vključenega genskega materiala na gensko spremenjene ali
nespremenjene druge organizme ali enak organizem,
-       
fenotipsko in gensko nestabilnost,
-       
medsebojno vplivanje z drugimi organizmi in
-       
spremembe v ravnanju ali gospodarjenju, vključno s postopki v
kmetijstvu.
(3) Kadar se ugotovijo možni dolgoročni škodljivi učinki GSO,
se ocenijo v obliki teoretičnih študij, upoštevajoč dolgoročno medsebojno
vplivanje GSO in prejemnega okolja, značilnosti GSO, ki dolgoročno postanejo
pomembne, in podatke, ki se pridobijo pri trajajočem dajanju na trg v daljšem
časovnem obdobju ali preteklosti, zlasti z uporabo:
-       
dokazov iz prejšnjih izkušenj,
-       
razpoložljivih zbirk podatkov ali literature ali
-       
matematičnega modeliranja.
(4) Kadar se ugotovijo možni dolgoročni kumulativni škodljivi
učinki GSO, se ocenijo v obliki teoretičnih študij, upoštevajoč dolgoročno
medsebojno vplivanje GSO in prejemnega okolja, značilnosti GSO, ki dolgoročno
kumulativno postanejo pomembne, in podatke, ki se pridobijo pri trajajočem
dajanju na trg v daljšem časovnem obdobju ali preteklosti, zlasti z uporabo:
-       
dokazov iz prejšnjih izkušenj,
-       
razpoložljivih zbirk podatkov ali literature ali
-       
matematičnega modeliranja.
(5) Pri ugotavljanju možnih škodljivih učinkov, dolgoročnih
škodljivih učinkov in dolgoročnih kumulativnih škodljivih učinkov je treba
določiti in opisati poti izpostavljenosti ali druge mehanizme, preko katerih se
lahko pojavijo škodljivi učinki, ter opredeliti končne točke ocene tveganja
zaradi njihovih možnih vplivov in oblikovati preverljive hipoteze ter upoštevati
negotovosti, vključno z vrzelmi v znanju in metodološkimi omejitvami.
5. člen
(1) Ocena tveganja se izdela na znanstvenih osnovah in na
podlagi vseh razpoložljivih znanstvenih in tehničnih podatkov.
(2) V oceni tveganja se možne vplive in raven tveganja
ugotavlja in ovrednoti po načelu presoje vsakega posameznega primera posebej,
tako da se upoštevajo in preverijo značilnosti in specifičnosti glede na vrsto
GSO, ki so v izdelku, predvidene uporabe izdelka in predvidenega prejemnega
okolja, vključno z upoštevanjem GSO, ki so že v okolju.
(3) Pri ugotavljanju in vrednotenju možnih vplivov na okolje
in zdravje ljudi se ugotovljene lastnosti GSO in značilnosti njegove uporabe
ali uporabe izdelka, ki bi lahko povzročile škodljive učinke, primerja z
značilnostmi nespremenjenega organizma, iz katerega GSO izhaja, in njegove
uporabe v primerljivih razmerah.
(4) V primeru novih informacij o GSO in njegovih učinkih na
zdravje ljudi in okolje se ponovno izdela ocena tveganja, da se pri tem
ugotovi, ali se je tveganje spremenilo in je potrebno ustrezno spremeniti
obvladovanje tveganja.
(5) V ugotavljanje in vrednotenje možnih vplivov na okolje in
zdravje ljudi se vključi tudi tiste možne škodljive učinke, za katere je malo
verjetno, da se lahko pojavijo.
6. člen
(1) Za izdelavo ocene tveganja mora prijavitelj pregledati že
razpoložljive podatke iz znanstvene literature ali iz drugih virov, vključno s
poročili o spremljanju, in pridobiti ustrezne podatke tako, da opravi tudi
ustrezne študije. Če to ni mogoče, mora utemeljiti, zakaj podatkov s študijami
ni bilo mogoče pridobiti.
(2) Zahtevani podatki iz prejšnjega odstavka za izdelavo
ocene tveganja morajo izpolnjevati naslednje zahteve:
1.     
za toksikološke študije, ki so bile opravljene za oceno tveganja za
zdravje ljudi ali živali, prijavitelj zagotovi dokaze, da so bile izvedene v
prostorih, ki izpolnjujejo:
- 
zahteve predpisov, ki urejajo kemikalije, ali
- 
načela o dobri laboratorijski praksi Organizacije za gospodarsko
sodelovanje in razvoj, če se opravijo zunaj Evropske unije;
2.     
za študije, ki niso toksikološke študije, prijavitelj zagotovi, da:
- 
izpolnjujejo načela dobre laboratorijske prakse iz predpisov, ki urejajo
kemikalije,
- 
jih izvedejo organizacije, akreditirane v okviru ustreznega standarda
ISO, ali
- 
se izvedejo v skladu z mednarodno priznanimi standardi, če ni ustreznega
standarda ISO;
3.     
informacije o rezultatih študij, navedenih v 1. in 2. točki tega
odstavka, in o uporabljenih študijskih protokolih so zanesljive in celovite ter
vključujejo neobdelane podatke v elektronski obliki, primerne za opravljanje
statističnih ali drugih analiz;
4.     
prijavitelj opredeli velikost učinka, ki ga zazna vsaka študija, in ga
utemelji;
5.     
izbor mest za študije, pridobljene z namernim sproščanjem GSO v okolje,
temelji na ustreznih prejemnih okoljih glede na potencialno izpostavljenost in
vpliv, ki bi ga imelo sproščanje GSO, utemeljeno v oceni tveganja, in
6.     
gensko nespremenjene primerjalne vrste ustrezajo prejemnemu okolju in
imajo primerljivo gensko osnovo kot GSO, utemeljeno v oceni tveganja.
7. člen
Za oceno tveganja za GSO, ki vsebuje piramidene
transformacijske dogodke, prijavitelj zagotovi:
1.     
oceno za vsak posamezni transformacijski dogodek v GSO ali se sklicuje
na že predložene prijave za navedene posamezne transformacijske dogodke;
2.     
oceno naslednjih vidikov:
- 
stabilnost transformacijskih dogodkov,
- 
izražanje transformacijskih dogodkov,
- 
možni dodani, kombinirani ali nasprotni učinki, ki izhajajo iz
kombinacije transformacijskih dogodkov, in
3.     
kadar lahko potomci GSO vsebujejo različne podkombinacije piramidenih
transformacijskih dogodkov, predloži znanstveno utemeljitev, ki dokazuje, da za
zadevne podkombinacije ni treba zagotoviti rezultatov poskusa ne glede na
njihov izvor. Če ni znanstvene utemeljitve, prijavitelj zagotovi ustrezne
rezultate poskusa.
8. člen
(1) V prvem delu ocene tveganja se ugotovijo in analizirajo
značilnosti GSO in izdelka ter njegove nameravane uporabe, zlasti značilnosti:
1.     
prejemnega ali starševskega organizma,
2.     
genske spremembe, ne glede na to, ali gre za vključevanje ali odstranjevanje
genskega materiala,
3.     
vektorja in izvornega organizma,
4.     
GSO,
5.     
nameravanega namernega sproščanja v okolje in njegovega obsega,
6.     
predvidenega prejemnega okolja, v katerega se bo sproščal GSO in v
katerega se lahko razširi transgen, in
7.     
medsebojnega vplivanja naštetih elementov.
(2) Ugotavljanje in analiza značilnosti iz prejšnjega
odstavka morata temeljiti na podatkih, ki so sestavni del tehnične
dokumentacije, določene s predpisom, ki ureja vsebino prijave za dajanje
izdelkov, ki vsebujejo GSO, na trg.
(3) Kot pomoč pri ugotovitvah in analizi iz prvega odstavka
tega člena se lahko uporabijo tudi podatki o podobnem ali istovrstnem namernem
sproščanju v okolje ali o organizmih s podobnimi lastnostmi ter medsebojnim
biotskim in abiotskim vplivanjem v podobnem ali istovrstnem okolju.
9. člen
V drugem delu ocene tveganja se v šestih stopnjah ugotovijo
in ovrednotijo možni vplivi uporabe izdelka in s tem povezanega sproščanja GSO
v okolje in raven tveganja za okolje in zdravje ljudi, in sicer zlasti:
1.     
značilnosti GSO, povezane z gensko spremembo, ki lahko povzročijo
škodljive učinke za okolje ali zdravje ljudi, pri čemer se te značilnosti
primerjajo z značilnostmi gensko nespremenjenega organizma in njegovega
sproščanja v okolje v primerljivih razmerah;
2.     
potencialne posledice vsakega škodljivega učinka, če do njega pride, in
njihov obseg, pri čemer se upošteva zlasti vpliv predvidenega načina sproščanja
GSO v okolje in značilnosti prejemnega okolja, praviloma je ocena
kvantitativna, in sicer se uporabi opisna ocena potencialnih posledic
škodljivega učinka („velika“, „zmerna“, „majhna“ ali „zanemarljiva“) in pojasni
obseg učinka za vsako kategorijo;
3.     
verjetnost, da se bo katerikoli možni škodljivi učinek pojavil, pri
čemer je potrebno upoštevati zlasti značilnosti prejemnega okolja in načina
namernega sproščanja GSO v okolje, in sicer kadar je ocena kvalitativna, se
uporabi opisna ocena izpostavljenosti („velika“, „zmerna“, „majhna“ ali
„zanemarljiva“) in pojasni obseg učinka za vsako kategorijo;
4.     
raven tveganja, ki ga za okolje ali zdravje ljudi predstavlja vsaka od
značilnosti GSO, za katero je ugotovljeno, da lahko povzroči škodljive učinke,
pri čemer je treba upoštevati zlasti kombinacijo verjetnosti, da se bo možni
škodljivi učinek pojavil, in obseg posledic, če do njih pride, pri čemer se
določi kvalitativna opisna ocena ravni tveganja („visoko“, „zmerno“, „nizko“
ali „zanemarljivo“) in pojasni obseg škodljivega učinka za vsako kategorijo ter
se uporabi, kadar ni mogoča kvantitativna ali semi-kvantitativna ocena ravni
tveganja. Opiše se negotovost za vsako ugotovljeno raven tveganja in jo oceni
kvantitativno ali, če ni mogoče, kvalitativno;
5.     
tveganje, ki ga je potrebno nadzorovati in obvladovati ter potrebne
ukrepe in predvideno strategijo ukrepov za njegovo nadzorovanje in
obvladovanje, pri čemer mora biti strategija sorazmerna s predvidenim
zmanjšanjem tveganja, obsegom in pogoji sproščanja ter ravnmi negotovosti iz
ocene tveganja;
6.     
skupno tveganje, ki ga pomeni GSO, ki je v izdelku, ki se daje na trg,
pri čemer se upošteva tudi uporaba možnih ukrepov za njegovo nadzorovanje in
obvladovanje ter predlog strategij za vsako ugotovljeno tveganje, predloge
posebnih zahtev za njegovo nadzorovanje in spremljanje učinkovitosti
predlaganih ukrepov za obvladovanje tveganja.
10. člen
Če je predmet ocene tveganja dajanje na trg izdelka, ki
vsebuje katerekoli GSO, razen gensko spremenjenih višjih rastlin, morajo biti v
okviru zaključkov ocene tveganja navedeni in ocenjeni tudi podatki, ki se
nanašajo na:
1.     
verjetnost, da GSO v predvidenih pogojih uporabe in sproščanja v okolje
postane obstojen in invaziven v naravnih habitatih;
2.     
morebitno selektivno prednost ali pomanjkljivost, preneseno na GSO, in
verjetnost, da se v pogojih nameravane uporabe in sproščanja v okolje uresniči;
3.     
možnost genskega prenosa na druge vrste v pogojih nameravane uporabe in
sproščanja v okolje in morebitno selektivno prednost ali pomanjkljivost,
preneseno na te vrste;
4.     
možen takojšnji in kasnejši vpliv posrednega in neposrednega
medsebojnega vplivanja GSO in ciljnih organizmov na okolje;
5.     
možen takojšnji in kasnejši vpliv posrednega in neposrednega
medsebojnega vplivanja GSO in neciljnih organizmov na okolje, vključno z vplivi
na populacijske ravni tekmecev, plenjenja, gostiteljev, simbiontov, plenilcev,
parazitov in patogenov;
6.     
možne takojšnje in kasnejše učinke na zdravje ljudi kot posledica
možnega neposrednega in posrednega medsebojnega vplivanja GSO in oseb, ki
delajo z GSO, prihajajo v stik z njim ali pridejo v bližnjo okolico kraja
njegove uporabe ali sproščanja;
7.     
možne takojšnje in kasnejše učinke na zdravje živali in možne posledice
za krmo ali prehransko verigo, povezane s potrošnjo GSO in izdelkov, ki jih
vsebujejo, če so namenjeni živalski krmi;
8.     
možne takojšnje in kasnejše učinke na biogeokemijske procese kot posledica
možnega neposrednega in posrednega medsebojnega vplivanja GSO in ciljnih ter
neciljnih organizmov v bližnji okolici kraja uporabe ali sproščanja GSO v
okolje in
9.     
možne takojšnje in kasnejše posredne in neposredne vplive na okolje, ki
jih lahko povzročijo specifični ukrepi in ravnanje pri uporabi ali sproščanju
GSO, če so drugačni od ravnanj pri uporabi ali sproščanju GSO.
11. člen
Če je predmet ocene tveganja dajanje na trg izdelka, ki
vsebuje gensko spremenjene višje rastline, morajo biti v okviru zaključkov
ocene tveganja navedeni in ocenjeni tudi podatki, ki se nanašajo na:
1.     
verjetnost, da gensko spremenjena višja rastlina postane obstojnejša od
prejemnih ali starševskih rastlin v kmetijskih habitatih ali bolj invazivna v
naravnih habitatih;
2.     
morebitno selektivno prednost ali pomanjkljivost, preneseno na gensko
spremenjene višje rastline;
3.     
možnost genskega prenosa na isto ali drugo spolno združljivo rastlinsko
vrsto v pogojih nameravanega gojenja gensko spremenjenih višjih rastlin in
morebitno selektivno prednost ali pomanjkljivost, preneseno na to rastlinsko
vrsto;
4.     
možnost genskega prenosa na mikroorganizme;
5.     
možen takojšnji in kasnejši vpliv posrednega in neposrednega
medsebojnega vplivanja gensko spremenjenih višjih rastlin in ciljnih
organizmov, kot so plenilci, paraziti in patogeni na okolje;
6.     
možen takojšnji in kasnejši vpliv posrednega in neposrednega
medsebojnega vplivanja gensko spremenjenih višjih rastlin in neciljnih
organizmov na okolje, ob upoštevanju organizmov, ki medsebojno vplivajo s ciljnimi
organizmi, in vključno z vplivom na populacijske ravni tekmecev,
rastlinojedcev, simbiontov, parazitov in patogenov;
7.     
možne takojšnje in kasnejše učinke na zdravje ljudi kot posledica
možnega neposrednega in posrednega medsebojnega vplivanja gensko spremenjenih
višjih rastlin in oseb, ki delajo z gensko spremenjenimi višjimi rastlinami,
prihajajo v stik z njimi ali pridejo v bližnjo okolico kraja uporabe in
sproščanja;
8.     
možne takojšnje in kasnejše učinke na zdravje živali in možne posledice
za krmo ali prehransko verigo, povezane s potrošnjo gensko spremenjenih višjih
rastlin in izdelkov, ki jih vsebujejo, če so namenjeni živalski krmi;
9.     
možne takojšnje in kasnejše učinke na biogeokemijske procese kot
posledica možnega neposrednega in posrednega medsebojnega vplivanja gensko
spremenjenih višjih rastlin in ciljnih ter neciljnih organizmov v bližnji
okolici kraja uporabe ali sproščanja gensko spremenjenih višjih rastlin in
10.  
možne takojšnje in kasnejše posredne in neposredne vplive na okolje, ki
jih lahko povzročijo specifične metode in postopki pri gojenju gensko
spremenjenih višjih rastlin, ravnanju in spravilu pridelka, če so drugačni od
metod in postopkov, uporabljenih pri gensko nespremenjenih višjih rastlinah.
12. člen
(1) V sklepnem delu ocene tveganja se opiše postopek njene
izdelave in navedejo viri podatkov in informacij, ki so bili uporabljeni za
njeno pripravo, ter oceni njihova razpoložljivost, kakovost, časovna ažurnost
in popolnost.
(2) V sklepnem delu ocene tveganja je treba opozoriti tudi na
možne pomanjkljivosti ocene tveganja, če ugotovitve in vrednotenje možnih
škodljivih vplivov izdelka ali njegove uporabe ter verjetnosti, da se pojavijo,
zaradi kakršnihkoli težav pri pripravi ocene tveganja niso celoviti ali
zanesljivi.
(3) V sklepnem delu ocene tveganja se zagotovi tudi povzetek
vseh zaključkov za posamezna tveganja.
13. člen
(1) Ocena tveganja mora vsebovati tudi naziv ter ime in
priimek izdelovalca ocene tveganja ter imena in priimke oseb, ki so sodelovale
pri njeni pripravi.
(2) Oceno tveganja in njene sestavine mora s svojim podpisom
potrditi oseba, ki je pri izdelovalcu ocene tveganja odgovorna za njeno
pripravo.
KONČNI DOLOČBI
14. člen
Z dnem uveljavitve tega pravilnika preneha veljati Pravilnik
o oceni tveganja za dajanje izdelka, ki vsebuje gensko spremenjene organizme,
na trg (Uradni list RS, št. 13/06).
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-49/2020
Ljubljana, dne 24. februarja 2021
EVA 2019-2550-0003
Mag. Andrej Vizjak
minister
za okolje in prostor

Soglašam!
 
Dr. Jože Podgoršek
minister
za kmetijstvo, gozdarstvo in
prehrano 
 
Soglašam!
 
Janez Poklukar
minister
za zdravje