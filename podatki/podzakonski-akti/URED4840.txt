I. SPLOŠNE DOLOČBE
1. člen
(vsebina)
Ta uredba v skladu z Direktivo 2007/60/ES Evropskega
parlamenta in Sveta z dne 23. oktobra 2007 o oceni in obvladovanju poplavne
ogroženosti (UL L št. 288 z dne 6. 11. 2007, str. 27) določa pogoje in omejitve
za posege v prostor in izvajanje dejavnosti na območjih, ogroženih zaradi
poplav in z njimi povezane erozije celinskih voda in morja, za posege v okolje,
ki v primeru poplav in z njimi povezane erozije lahko ogrožajo vodno okolje,
ter za načrtovanje rabe prostora in preventivnih ukrepov za zmanjševanje
poplavne ogroženosti.
2. člen
(cilji)
Pogoji in omejitve iz te uredbe so namenjeni: 
-       
zmanjševanju poplavne in erozijske ogroženosti prebivalcev, gospodarskih
dejavnosti in kulturne dediščine, v skladu s predpisi o vodah in s predpisi o
varstvu pred naravnimi in drugimi nesrečami, 
-       
ohranitvi vodnega in obvodnega prostora, potrebnega za poplavne in
erozijske procese, 
-       
zagotavljanju okoljskih ciljev na območjih poplav in erozije v skladu s
predpisi o varstvu okolja in s predpisi vodah.
3. člen
(pojmi)
Pojmi, uporabljeni v tej uredbi, imajo naslednji pomen: 
1.     
poplavna in z njo povezana erozijska ogroženost je kombinacija
verjetnosti nastopa poplavnega dogodka in morebitnih, s poplavo povezanih
škodljivih posledic za človeka, okolje, gospodarske dejavnosti in kulturno
dediščino; 
2.     
načrt za zmanjševanje poplavne ogroženosti je podrobnejši načrt v skladu
s predpisi o vodah, pripravljen v skladu s predpisom o podrobnejši vsebini
načrta za zmanjševanje poplavne ogroženosti; 
3.     
celoviti ukrepi so gradbeni in ne gradbeni ukrepi za zmanjšanje stopnje
ogroženosti, ki obravnavajo vse vidike obvladovanja poplavne ogroženosti, s
poudarkom na preprečevanju, varstvu, pripravljenosti, vključno z napovedovanjem
poplav in sistemi za zgodnje opozarjanje in vključujejo tudi spodbujanje praks
trajnostne rabe prostora, izboljšanja zadrževanja voda ter nadzorovanega
poplavljanja območij; 
4.     
omilitveni ukrepi so del celovitih ukrepov, ki jih je treba načrtovati
in izvajati skupaj z načrtovanjem namenske rabe prostora in z gradnjo novih
objektov ali rekonstrukcij na območjih poplav in z njimi povezane erozije; 
5.     
sprejemljiva stopnja ogroženosti je stopnja tveganja, ki jo odtehtajo
ustrezne koristi; 
6.     
obrati in naprave ter vrste dejavnosti, ki povzročajo onesnaženje
večjega obsega, so tiste, ki pomenijo tveganje za okolje po predpisih o varstvu
okolja, in tiste, ki pomenijo nevarnost za nastanek nesreč po predpisih o
naravnih in drugih nesrečah, 
7.     
opozorilna karta je opozorilna karta poplav in erozije, določena s predpisom
o metodologiji za določanje območij, ogroženih zaradi poplav in z njimi
povezane erozije celinskih voda in morja in načinu razvrščanja zemljišč v
razrede ogroženosti.
II. POGOJI IN OMEJITVE ZA IZVAJANJE POSEGOV V PROSTOR IN
DEJAVNOSTI NA OBMOČJIH, OGROŽENIH ZARADI POPLAV IN Z NJIMI POVEZANE EROZIJE
CELINSKIH VODA IN MORJA
4. člen
(pogoji in omejitve na območjih pomembnega vpliva poplav in
z njimi povezane erozije)
(1) Na območjih pomembnega vpliva poplav in z njimi povezane
erozije so pogoji in omejitve za izvajanje posegov v prostor navedeni v prilogi
1, ki je sestavni del te uredbe, pogoji in omejitve za izvajanje dejavnosti pa
navedeni v prilogi 2, ki je sestavni del te uredbe. 
(2) Za pomemben vpliv poplav iz prejšnjega odstavka velja
tisti vpliv preteklih ali možnih prihodnjih poplav, ki ogroža: 
-       
območja, na katerih je gostota ogroženih prebivalcev več kakor 500
prebivalcev na km2, pod pogojem, da je skupna površina območja s
takšno gostoto ogroženih prebivalcev znotraj območja zelo redkih poplav večja
kakor 1,25 km2, 
-       
obrate in naprave, ki lahko povzročajo onesnaženje večjega obsega, ali
druge obrate in naprave, ki pomenijo tveganje za okolje po predpisih o varstvu
okolja, in tiste, ki pomenijo nevarnost za nastanek nesreč po predpisih o
naravnih in drugih nesrečah, 
-       
objekte kulturne dediščine po predpisih o varstvu kulturne dediščine ali
za družbo pomembne gospodarske dejavnosti. 
(3) Pogoji in omejitve za izvajanje posegov v prostor in
dejavnosti na območjih pomembnega vpliva poplav in z njimi povezane erozije so
sorazmerni razredu poplavne in z njo povezane erozijske nevarnosti na območjih,
določenih s predpisi, ki določajo posamezno območje poplavne in z njim povezane
erozijske nevarnosti. 
(4) Pogoji in omejitve za izvajanje posegov v prostor ali
dejavnosti na območjih pomembnega vpliva poplav in z njimi povezane erozije
veljajo tudi za prostorske ukrepe za preprečitev oziroma zmanjšanje škodljivih
vplivov poplav, v skladu s predpisi o varstvu pred naravnimi in drugimi
nesrečami.
5. člen
(pogoji in omejitve na območjih, ki niso določena kot
območja pomembnega vpliva poplav in z njimi povezane erozije)
(1) Na območjih, ki niso določena kot območja pomembnega
vpliva poplav ter na njih poplavno območje ni določeno, se pogoji in omejitve
za posege v prostor in za izvajanje dejavnosti lahko določijo na podlagi
poenostavljenih meril iz tega člena. 
(2) Pogoji in omejitve iz prejšnjega odstavka tega člena se
določijo na podlagi podatkov o globinah poplavne vode in o debelini
odplavljenega in odloženega preperelega kamninskega materiala pri vrednosti
pretoka vode s povratno dobo 100 let (Q100). 
(3) Kot merila se na območju posega v prostor: 
a)    
pri globini vode: 
- 
< 0,5 m uporabijo pogoji in omejitve srednjega razreda nevarnosti, 
- 
≥ 0,5 m pa pogoji in omejitve velikega razreda nevarnosti; 
b)    
pri debelini odplavljenega in odloženega preperelega kamninskega
materiala: 
- 
< 0,5 m pogoji in omejitve srednjega razreda nevarnosti, 
- 
≥ 0,5 m pa pogoji in omejitve velikega razreda nevarnosti.
6. člen
(pogoji in omejitve za izvajanje posegov v prostor in
njihovo označevanje)
(1) V prilogi 1 te uredbe so glede na razred nevarnosti
določeni pogoji in omejitve za izvajanje posegov v prostor, ki imajo lahko
vpliv na cilje za zmanjševanje poplavne ogroženosti. 
(2) Na območjih poplav in erozije so posegi v prostor iz
priloge 1 te uredbe, označeni z oznako »+«, dovoljeni, z upoštevanjem pogojev
iz vodnega soglasja. 
(3) Na območjih poplav in z njimi povezane erozije so posegi
v prostor iz priloge 1 te uredbe, označeni z oznako »–«, prepovedani. 
(4) Na območjih poplav in z njimi povezane erozije so posegi
v prostor iz priloge 1 te uredbe, označeni z oznako »-1«, prepovedani.
Dovoljeni so le na območju strnjeno grajenih stavb enakovrstne namembnosti v
obstoječih naseljih, kadar je mogoče s predhodno izvedenimi omilitvenimi ukrepi
in v skladu s smernicami ali pogoji vodnega soglasja zagotoviti, da vpliv
načrtovanega posega v prostor ni bistven. 
(5) Na območjih poplav in erozije so posegi v prostor iz
priloge 1 te uredbe, označeni z oznako »-2«, prepovedani.
(6) Ne glede na prejšnji odstavek so posegi v prostor iz
prejšnjega odstavka dovoljeni, če:
-       
se v predhodnem postopku, ki se izvede v skladu s predpisi, ki urejajo
presojo vplivov na okolje, ugotovi, da presoja vplivov na okolje ni potrebna,
ali
-       
ugotovitve celovite presoje vplivov na okolje ali presoje vplivov na
okolje, ki se izvede v skladu s predpisi, ki urejajo presojo vplivov na okolje,
niso ocenjene kot uničujoče ali bistvene in je mogoče s predhodno izvedbo
omilitvenih ukrepov v skladu z okoljevarstvenim soglasjem ali vodnim soglasjem
zagotoviti, da njihov vpliv ni bistven.
(7) Pogoje in omejitve iz te uredbe je treba upoštevati tudi
pri gradnji in izvajanju gradbenih del tistih objektov, ki se štejejo za
nezahtevne in manj zahtevne objekte v skladu s predpisi o graditvi.
7. člen
(pogoji in omejitve za izvajanje dejavnosti in njihovo
označevanje)
(1) V prilogi 2 te uredbe so glede na razred nevarnosti
določeni pogoji in omejitve za izvajanje dejavnosti, ki imajo lahko vpliv na doseganje
okoljskih ciljev v povezavi z ogroženostjo zaradi poplav in z njimi povezane
erozije. 
(2) V prilogi 2 so glede na razred nevarnosti določeni pogoji
in omejitve za izvajanje: 
-       
dejavnosti v obratih in napravah, ki imajo v skladu s predpisi o varstvu
okolja lahko vpliv na doseganje okoljskih ciljev, 
-       
dejavnosti v občutljivih objektih, določenih s predpisi, ki predpisujejo
metodologijo za določanje območij, ogroženih zaradi poplav in z njimi povezane
erozije celinskih voda in morja, in način razvrščanja zemljišč v razrede
ogroženosti. 
(3) Izvajanje dejavnosti, označenih z »«, je
dovoljeno v skladu s pogoji okoljevarstvenega dovoljenja oziroma vodnega
soglasja, ker je v postopku celovite presoje vplivov na okolje ali presoje
vplivov na okolje vpliv dejavnosti ocenjen kot nebistven oziroma ga ni ali pa
je pozitiven. 
(4) Izvajanje dejavnosti, označenih z »X«, je
prepovedano, ker je v postopku celovite presoje vplivov na okolje ali presoje
vplivov na okolje vpliv dejavnosti ocenjen kot uničujoč glede na okoljske cilje
po predpisih o varstvu okolja in lahko ogrozi dobro stanje voda po predpisih o
vodah ali cilje zmanjševanja škodljivega delovanja voda po predpisih o vodah in
varstvu pred naravnimi in drugimi nesrečami. 
(5) Izvajanje dejavnosti, označenih z »?«, je
prepovedano.
(6) Ne glede na prejšnji odstavek je izvajanje dejavnosti iz
prejšnjega odstavka dovoljeno, če:
-       
se v predhodnem postopku, ki se izvede v skladu s predpisi, ki urejajo
presojo vplivov na okolje, ugotovi, da presoja vplivov na okolje ni potrebna,
ali
-       
ugotovitve celovite presoje vplivov na okolje ali presoje vplivov na
okolje, ki se izvede v skladu s predpisi, ki urejajo presojo vplivov na okolje,
niso ocenjene kot uničujoče ali bistvene in je mogoče s predhodno izvedbo
omilitvenih ukrepov v skladu z okoljevarstvenim soglasjem ali vodnim soglasjem
zagotoviti, da njihov vpliv ni bistven.
8. člen
(podrobnejši pogoji in omejitve)
Poleg pogojev in omejitev iz te uredbe se pri izvajanju
dejavnosti in posegov v prostor upoštevajo tudi podrobnejši pogoji in omejitve
ter omilitveni ukrepi, določeni s podrobnejšim načrtom za zmanjševanje poplavne
ogroženosti po predpisih o vodah oziroma po predpisih, ki določajo posamezno
območje poplavne in z njimi povezane erozijske nevarnosti.
9. člen
(nova določitev območij poplav in z njimi povezane erozije)
(1) Če območja in pripadajoči razredi nevarnosti v skladu s
predpisom o metodologiji za določanje območij, ogroženih zaradi poplav in z
njimi povezane erozije celinskih voda in morja, in način razvrščanja zemljišč v
razrede ogroženosti niso določeni, iz podatkov o poplavnih in erozijskih
dogodkih ali iz opozorilne karte pa izhaja, da je območje izpostavljeno
poplavam in z njimi povezani eroziji, je za izdelavo prostorskih aktov treba
pripraviti najmanj karte poplavne in z njimi povezane erozijske nevarnosti, za
pridobitev vodnega soglasja pa upoštevati vsaj določbe 5. člena te uredbe. 
(2) Podatke o novi določitvi območja poplav in z njimi
povezane erozije ali spremembi območja ali razreda nevarnosti ali ogroženosti
na območju načrtovanja mora nosilec prostorskega načrtovanja posredovati
ministrstvu, pristojnemu za vode, ki jih potrdi in vpiše v vodni kataster.
10. člen
(dopolnitev opozorilne karte)
(1) Če opozorilna karta iz predpisa o metodologiji za
določanje območij, ogroženih zaradi poplav in z njimi povezane erozije
celinskih voda in morja, in način razvrščanja zemljišč v razrede ogroženosti ne
prikazuje območja poplav in erozije, iz novih podatkov ali analiz obravnavanega
območja pa izhaja, da na območju posega v prostor ali izvajanja dejavnosti
obstaja možnost poplav in z njimi povezane erozije, je treba pri presoji
pogojev in omejitev upoštevati nove podatke in z njimi opozorilno karto
dopolniti. 
(2) Dopolnitev opozorilne karte lahko predlagajo tudi
zainteresirane pravne ali fizične osebe ali nosilci prostorskega načrtovanja. 
(3) Predlog dopolnitve mora vsebovati podatke o odseku
vodotoka, kjer obstaja možnost nastopa poplav in o novih razpoložljivih
podatkih ali analizah v zvezi s tem. 
(4) Ministrstvo, pristojno za vode, po preveritvi
posredovanih podatkov opozorilno karto dopolni v šestih mesecih po prejemu
predloga dopolnitve.
III. NAČRTOVANJE NOVIH PROSTORSKIH UREDITEV IN UKREPOV ZA
ZMANJŠANJE POPLAVNE IN Z NJIMI POVEZANE EROZIJSKE OGROŽENOSTI
11. člen
(načrtovanje novih prostorskih ureditev)
(1) Pogoji in omejitve iz te uredbe se v prostorskih aktih upoštevajo
kot smernice k načrtovanim prostorskim ureditvam v skladu s predpisi o
prostorskem načrtovanju. 
(2) Načrtovanje novih prostorskih ureditev na območjih poplav
in z njimi povezane erozije, kjer že obstajajo elementi ogroženosti, mora
upoštevati pogoje in omejitve iz prilog 1 in 2 te uredbe, pri tem pa zagotoviti
tudi, da se z načrtovanjem nove namenske rabe ne povečajo obstoječe stopnje
ogroženosti na območju in izven njega. V ta namen je treba skupaj z
načrtovanjem gradnje novih objektov načrtovati celovite ukrepe za zmanjšanje
poplavne ogroženosti, njihovo izvedbo pa končati pred začetkom gradnje novih
objektov. 
(3) Na območju poplavne in z njo povezane erozijske
nevarnosti, kjer še ni elementov ogroženosti, je treba skupaj z načrtovanjem
prostora in ob upoštevanju pogojev in omejitev iz te uredbe načrtovati in
zagotoviti tudi poprejšnjo izvedbo ustreznih omilitvenih ukrepov za doseganje
sprejemljivega razreda ogroženosti na območju in izven njega. 
(4) Če se ob pripravi prostorskih aktov ali pri posegih v
prostor zaradi zagotavljanja varnosti novih gradenj načrtujejo tudi omilitveni
ukrepi, je treba upoštevati učinke teh gradenj in načrtovanih omilitvenih
ukrepov pri določitvi razredov nevarnosti oziroma ogroženosti na način, kakor
ga določa predpis o metodologiji za določanje območij, ogroženih zaradi poplav
in z njimi povezane erozije celinskih voda in morja, in način razvrščanja
zemljišč v razrede ogroženosti. 
(5) Omilitveni ukrepi iz tretjega in četrtega odstavka tega
člena so: 
-       
varovalni ukrepi: ukrepi za zmanjšanje stopnje ogroženosti prebivalcev,
gospodarskih dejavnosti in kulturne dediščine na posameznem območju; 
-       
varstveni ukrepi: ukrepi za zmanjšanje stopnje ogroženosti obratov in
naprav, zaradi katerih lahko nastopi onesnaženje večjega obsega, ali drugih
objektov, ki ob poplavah in z njimi povezani eroziji pomenijo tveganje za
okolje; 
-       
izravnalni ukrepi: ukrepi za izravnavo negativnega vpliva načrtovanega
posega v prostor na obstoječo poplavno in z njo povezano erozijsko ogroženost
na obstoječem območju ogroženosti in zunaj njega.
12. člen
(celovita presoja vplivov izvedbe planov na okolje)
Za pripravo okoljskega poročila, v skladu s predpisom o
celoviti presoji vplivov na okolje na posameznem območju poplav in z njimi
povezane erozijske nevarnosti se pogoji in omejitve iz prilog 1 in 2 te uredbe
lahko uporabljajo kot eno od meril za vrednotenje posledic izvedbe plana, s
katerim bi bilo na tem območju možno vplivati na okoljske cilje plana tako, da
se okolje zaradi tega spreminja oziroma v njem potekajo naravni procesi
drugače, kakor bi sicer.
13. člen
(presoja vplivov na okolje)
Za vrste posegov in dejavnosti in za njihove spremembe, za
katere je treba izvesti presojo vplivov na okolje po predpisih o varstvu
okolja, je treba takrat, kadar so znotraj območja poplavne in z njo povezane
erozijske nevarnosti, omejitve in pogoje iz prilog 1 in 2 te uredbe upoštevati
kot eno od meril za oceno vplivov in določitev pogojev.
14. člen
(načrtovanje posegov v prostor za zmanjšanje poplavne in njo
povezane erozijske ogroženosti)
(1) Načrtovanje posegov v prostor za zmanjšanje poplavne in z
njo povezane erozijske ogroženosti se načrtuje v okviru prostorskih aktov z
upoštevanjem predpisov o podrobnejši vsebini načrta za ocenjevanje in
obvladovanje ogroženosti zaradi poplav in erozije po predpisih o vodah. 
(2) Posege v prostor iz prvega odstavka tega člena je treba
načrtovati kot celovite ukrepe in jih izvajati pred začetkom izvajanja novih
posegov v prostor na območju. Na območjih pomembnih vplivov poplavne in
erozijske ogroženosti se celoviti ukrepi načrtujejo na ravni države, na vseh
preostalih pa na ravni samoupravnih lokalnih skupnosti. 
(3) Cilj načrtovanja ukrepov iz prvega in drugega odstavka
tega člena je zagotoviti vsaj sprejemljivo stopnjo ogroženosti ob upoštevanju
načela stroškov in koristi.
15. člen
(načrtovanje omilitvenih ukrepov za zmanjšanje poplavne in z
njo povezane erozijske ogroženosti)
(1) Če je na območju poplavne ali erozijske nevarnosti objekt
ali se izvaja dejavnost v nasprotju s pogoji in omejitvami iz te uredbe, je
treba z načrtovanjem in izvedbo omilitvenih ukrepov iz petega odstavka 11.
člena prednostno zagotoviti zmanjšanje njihove ogroženosti najmanj do stopnje,
ki v prilogah 1 in 2 te uredbe dopušča gradnjo te vrste objektov ali izvajanje
dejavnosti, ob pogoju, da se poplavna in z njo povezana erozijska nevarnost
zunaj območja ne poslabša. 
(2) Nosilci urejanja prostora morajo v postopku sprememb
prostorskih aktov prednostno zagotoviti možnost izvedbe ustreznih omilitvenih
ukrepov za obstoječe objekte in še posebno za obrate in naprave, zaradi katerih
lahko nastopi onesnaženje večjega obsega, ter za občutljive objekte.

Priloga
1: Posegi v prostor
Priloga
2: Pogoji in omejitev za izvajanje dejavnosti

Uredba o pogojih in omejitvah za izvajanje
dejavnosti in posegov v prostor na območjih, ogroženih zaradi poplav in z njimi
povezane erozije celinskih voda in morja (Uradni list RS, št. 89/09) vsebuje naslednjo prehodno in
končno določbo:
»IV. PREHODNA IN KONČNA DOLOČBA
16. člen
(uporaba določb)
Ta uredba se ne uporablja za posege v prostor, za katere je
bilo pred njeno uveljavitvijo: 
-       
pridobljeno veljavno gradbeno dovoljenje, 
-       
pridobljeno veljavno lokacijsko dovoljenje, 
-       
izdano vodno soglasje, 
-       
izdano okoljevarstveno dovoljenje.
17. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
pogojih in omejitvah za izvajanje dejavnosti in posegov v prostor na območjih,
ogroženih zaradi poplav in z njimi povezane erozije celinskih voda in morja
(Uradni list RS, št. 49/20) vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po objavi v Uradnem
listu Republike Slovenije.«.