I. SPLOŠNE DOLOČBE
1. člen
(vsebina)
S to uredbo se določajo pristojni organi, izvajanje ukrepov
za preprečevanje vnosa in širjenja ter izkoreninjenje ali zadrževanje
škodljivih organizmov, postopki v zvezi s karantenskimi postajami in objekti za
izolacijo, z izdajo dovoljenj za raziskovalne namene, z registracijo izvajalcev
poslovnih dejavnosti, z izdajo rastlinskih potnih listov, dovoljenj za
obdelavo, označevanje in popravljanje lesenega pakirnega materiala, z izdajo fitosanitarnih
spričeval za izvoz in ponovni izvoz, z izdajo predizvoznih spričeval in
sankcije za izvajanje:
-       
Uredbe (EU) št. 2016/2031 Evropskega parlamenta in Sveta z dne 26.
oktobra 2016 o ukrepih varstva pred škodljivimi organizmi rastlin, spremembi uredb
(EU) št. 228/2013, (EU) št. 652/2014 in (EU) št. 1143/2014 Evropskega
parlamenta in Sveta ter razveljavitvi direktiv Sveta 69/464/EGS, 74/647/EGS,
93/85/EGS, 98/57/ES, 2000/29/ES, 2006/91/ES in 2007/33/ES (UL L št. 317 z dne
23. 11. 2016, str. 4), zadnjič spremenjene z Delegirano uredbo Komisije (EU)
2022/2404 z dne 14. septembra 2022 o dopolnitvi Uredbe (EU)
2016/2031 Evropskega parlamenta in Sveta z določitvijo podrobnih pravil za
preiskave karantenskih škodljivih organizmov za varovano območje in razveljavitvi
Direktive Komisije 92/70/EGS (UL L št. 317 z dne 9. 12. 2022, str.
42), (v nadaljnjem besedilu: Uredba 2016/2031/EU);
-       
Delegirane uredbe Komisije (EU) 2019/827 z dne 13. marca 2019 o merilih,
ki jih morajo izpolnjevati izvajalci poslovnih dejavnosti, da izpolnijo pogoje
iz člena 89(1)(a) Uredbe (EU) 2016/2031 Evropskega parlamenta in Sveta, in
postopkih za zagotovitev, da so navedena merila izpolnjena (UL L št. 317 z dne
23. 5. 2019, str. 10; v nadaljnjem besedilu: Delegirana uredba 2019/827/EU);
-       
Delegirane uredbe Komisije (EU) 2019/829 z dne 14. marca 2019 o
dopolnitvi Uredbe (EU) 2016/2031 Evropskega parlamenta in Sveta o ukrepih
varstva pred škodljivimi organizmi rastlin, da lahko države članice dovolijo
začasna odstopanja za namene uradnega testiranja, znanstvene ali izobraževalne
namene, poskuse, izbore sort ali žlahtnjenje (UL L št. 137 z dne 23. 5. 2019,
str. 15; v nadaljnjem besedilu: Delegirana uredba 2019/829/EU);
-       
Izvedbene uredbe Komisije (EU) 2019/2072 z dne 28. novembra 2019 o
določitvi enotnih pogojev za izvajanje Uredbe (EU) 2016/2031 Evropskega
parlamenta in Sveta, kar zadeva ukrepe varstva pred škodljivimi organizmi
rastlin, ter razveljavitvi Uredbe komisije (ES) št. 690/2008 in spremembi
Izvedbene uredbe Komisije (EU) 2018/2019 (UL L št. 319 z dne 10. 12.
2019, str. 1), zadnjič spremenjene z Izvedbeno uredbo Komisije (EU) 2022/959
z dne 16. junija 2022 o spremembi Priloge VII k Izvedbeni
uredbi (EU) 2019/2072 glede zahtev za vnos nekaterih plodov Capsicum (L.),
Citrus L., Citrus sinensis Pers., Prunus persica (L.) Batsch in Punica granatum
L. v Unijo (UL L št. 165 z dne 21. 6. 2022, str. 30), (v
nadaljnjem besedilu: Izvedbena uredba 2019/2072/EU).
2. člen
(pomen izrazov)
Izrazi, uporabljeni v tej uredbi, pomenijo:
1.     
karantenski škodljivi organizmi so karantenski škodljivi organizmi za
Evropsko unijo (v nadaljnjem besedilu: Unijo) iz 4. člena Uredbe 2016/2031/EU,
vključno s prednostnimi škodljivimi organizmi iz 6. člena Uredbe 2016/2031/EU,
karantenski škodljivi organizmi za varovana območja iz 32. člena Uredbe
2016/2031/EU in karantenski škodljivi organizmi, ki izpolnjujejo pogoje iz 3.
člena Uredbe 2016/2031/EU in za katere se uporabljajo ukrepi iz 29. ali 30.
člena Uredbe 2016/2031/EU;
2.     
nadzorovani nekarantenski škodljivi organizem za Unijo je škodljivi
organizem na specifičnih rastlinah za saditev iz 36. člena Uredbe 2016/2031/EU;
3.     
kooperant je pravna ali fizična oseba, ki prideluje oziroma poseduje
rastline, rastlinske proizvode in druge predmete za drugega izvajalca poslovnih
dejavnosti, s katerim ima pogodbeno razmerje;
4.     
lesen pakirni material je les ali lesni proizvod, narejen iz
neobdelanega lesa, ki se uporablja v prometu za zaščito, pritrjevanje,
podpiranje ali prevažanje blaga ter je določen z mednarodnim standardom ISPM
15, ki ureja fitosanitarne zahteve za lesen pakirni material v mednarodni
trgovini (v nadaljnjem besedilu: standard ISPM 15);
5.     
material za znanstvene namene je material, ki je kot specificiran
material opredeljen v točki (c) 2. člena Delegirane uredbe 2019/829/EU;
6.     
uradni laboratorij je od pristojnega organa določen laboratorij, ki
izpolnjuje pogoje iz Uredbe (EU) 2017/625 Evropskega parlamenta in Sveta z dne
15. marca 2017 o izvajanju uradnega nadzora in drugih uradnih dejavnosti, da se
zagotovi uporaba zakonodaje o živilih in krmi, pravil o zdravju in dobrobiti živali
ter zdravju rastlin in fitofarmacevtskih sredstvih, ter o spremembi uredb (ES)
št. 999/2001, (ES) št. 396/2005, (ES) št. 1069/2009, (ES) št. 1107/2009, (EU)
št. 1151/2012, (EU) št. 652/2014, (EU) 2016/429 in (EU) 2016/2031 Evropskega
parlamenta in Sveta, uredb Sveta (ES) št. 1/2005 in (ES) št. 1099/2009 ter
direktiv Sveta 98/58/ES, 1999/74/ES, 2007/43/ES, 2008/119/ES in 2008/120/ES ter
razveljavitvi uredb (ES) št. 854/2004 in (ES) št. 882/2004 Evropskega
parlamenta in Sveta, direktiv Sveta 89/608/EGS, 89/662/EGS, 90/425/EGS,
91/496/EGS, 96/23/ES, 96/93/ES in 97/78/ES ter sklepa Sveta 92/438/EGS (Uredba
o uradnem nadzoru) (UL L št. 95 z dne 7. 4. 2017, str. 1), zadnjič spremenjene
z Delegirano uredbo Komisije (EU) 2023/842 z dne 17. februarja 2023
o dopolnitvi Uredbe (EU) 2017/625 Evropskega parlamenta in Sveta
v zvezi s pravili za izvajanje uradnega nadzora za preverjanje skladnosti
z zahtevami glede dobrobiti živali za prevoz živali s plovili za prevoz rejnih
živali (UL L št. 109 z dne 24. 4. 2023, str. 1), (v nadaljnjem
besedilu: Uredba 2017/625/EU).
3. člen
(pristojni organi)
(1) Pristojni organ za izvajanje uredb iz 1. člena te uredbe
in te uredbe je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: Uprava).
(2) Nadzor nad izvajanjem uredb iz 1. člena te uredbe in te
uredbe opravljajo fitosanitarni inšpektorji Uprave, razen nadzora v gozdovih,
na gozdnih zemljiščih, v gozdnih drevesnicah, v gozdnem prostoru in na gozdnem
drevju zunaj ureditvenih območij naselij, kjer opravljajo nadzor v skladu s
predpisi, ki urejajo gozdove in gozdni reprodukcijski material, gozdarski
inšpektorji Inšpektorata Republike Slovenije za kmetijstvo, gozdarstvo, lovstvo
in ribištvo.
(3) Ne glede na prejšnji odstavek ob množičnem izbruhu
karantenskega škodljivega organizma nadzor nad izvajanjem uredb iz 1. člena te
uredbe in te uredbe na razmejenem območju izvajajo fitosanitarni in gozdarski
inšpektorji.
(4) Ne glede na določbe prvega in drugega odstavka tega člena
so za izvajanje prvega odstavka 15. člena Uredbe 2016/2031/EU, drugega odstavka
84. člena in drugega odstavka 87. člena Uredbe 2016/2031/EU pristojni organi
tudi izvajalci, ki jim je javno pooblastilo dodeljeno v skladu z zakonom, ki
ureja zdravstveno varstvo rastlin (v nadaljnjem besedilu: izvajalci javnih
pooblastil).
(5) Poleg izvajalcev javnih pooblastil iz prejšnjega odstavka
so za izvajanje drugega odstavka 84. člena in drugega odstavka 87. člena Uredbe
2016/2031/EU pristojni tudi izvajalci javnih pooblastil, ki jim je dodeljeno
javno pooblastilo za vodenje postopka uradne potrditve v skladu z zakonom, ki
ureja semenski material kmetijskih rastlin.
(6) Obveznosti države članice iz 8., 9., 10., 19., 20., 22.,
23., 24., 25., 26., 27., 28., 29., 30., 31., 32., 33., 34., 35., 37., 40., 41.,
45., 46., 48., 49., 52., 53., 54., 60., 65., 68., 77., 82., 94., 95., 102. in
108. člena Uredbe 2016/2031/EU izvaja Uprava.
4. člen
(strokovna podpora)
Pri pripravi predhodne ocene in ocene tveganja, določitvi
oziroma izvajanju ukrepov za preprečevanje vnosa in širjenja, za izkoreninjenje
ali zadrževanje škodljivih organizmov na rastlinah, rastlinskih proizvodih in
drugih predmetih iz Uredbe 2016/2031/EU ter zagotavljanju visoke stopnje
ozaveščenosti in pripravljenosti ter sposobnosti hitrega odzivanja na pojav
škodljivih organizmov se predstojnik Uprave lahko posvetuje s strokovnjaki s
področja varstva rastlin, laboratorijske diagnostike, varovanja okolja,
kmetijstva, gozdarstva in drugih strokovnih področij.
II. UKREPI ZA PREPREČEVANJE VNOSA IN ŠIRJENJA ŠKODLJIVIH
ORGANIZMOV RASTLIN
5. člen
(obveščanje o pojavu ali sumu na pojav škodljivih
organizmov)
(1) Za izvajanje tretjega odstavka 9. člena in prvega
odstavka 14. člena Uredbe 2016/2031/EU izvajalci poslovnih dejavnosti o sumu na
pojav ali o pojavu karantenskih škodljivih organizmov nemudoma obvestijo
pristojnega inšpektorja ali Upravo.
(2) Poleg obveščanja o karantenskih škodljivih organizmih iz
prejšnjega odstavka izvajalci poslovnih dejavnosti nemudoma obvestijo
pristojnega inšpektorja ali Upravo tudi o sumu na pojav ali o pojavu škodljivih
organizmov iz drugega odstavka 9. člena Uredbe 2016/2031/EU.
(3) Za izvajanje prvega odstavka 15. člena Uredbe
2016/2031/EU osebe, ki niso izvajalci poslovnih dejavnosti, o sumu na pojav ali
o pojavu karantenskih škodljivih organizmov za Unijo nemudoma obvestijo
izvajalce javnih pooblastil, pristojnega inšpektorja ali Upravo.
6. člen
(preventivni ukrepi do uradne potrditve navzočnosti
karantenskega škodljivega organizma)
(1) Za izvajanje drugega odstavka 10. člena,
28. člena, četrtega in petega pododstavka prvega odstavka 29. člena in 33.
člena Uredbe 2016/2031/EU, kadar je ustrezno, da se prepreči nevarnost za
zdravje rastlin do uradne potrditve navzočnosti karantenskega škodljivega
organizma, pristojni inšpektor odredi, lahko tudi z ustno odločbo, enega ali
več naslednjih preventivnih ukrepov:
-       
začasno prepoved premikov ali vnosov rastlin, rastlinskih proizvodov ali
nadzorovanih predmetov,
-       
higienske ukrepe oziroma
-       
druge potrebne preventivne ukrepe.
(2) Ne glede na prejšnji odstavek se preventivni ukrepi iz
prejšnjega odstavka uporabljajo tudi po uradni potrditvi, in sicer do odreditve
končnih ukrepov v skladu z 10. členom te uredbe.
7. člen
(programi preiskav)
Z namenom preverjanja navzočnosti karantenskih škodljivih
organizmov Uprava za izvajanje prvega odstavka 19. člena, 22., 23., 24., 28.,
30. in 34. člena Uredbe 2016/2031/EU v sodelovanju z izvajalci javnih
pooblastil pripravi in izvaja programe preiskav ter zbira informacije v zvezi z
navzočnostjo karantenskih škodljivih organizmov.
8. člen
(načrti izrednih ukrepov)
(1) Za izvajanje prvega
odstavka 25. člena Uredbe 2016/2031/EU
Uprava na podlagi predlogov strokovnih skupin iz tretjega odstavka tega člena
pripravi načrte izrednih ukrepov za posamezne prednostne škodljive organizme iz
6. člena Uredbe 2016/2031/EU.
(2) Načrti izrednih
ukrepov so sestavljeni iz splošnega in posebnega dela. Splošni del vsebuje
zlasti informacije o postopkih vodenja in odločanja, pristojnostih,
koordiniranju ter poročanju. Posebni del vključuje informacije o posameznem
prednostnem škodljivem organizmu ter ukrepe izkoreninjenja in preprečevanja
širjenja v primeru njegovega pojava na ozemlju Republike Slovenije v skladu s
Prilogo II Uredbe 2016/2031/EU.
(3) Predstojnik Uprave
imenuje člane strokovnih skupin za pripravo predloga splošnega dela načrtov
izrednih ukrepov in posebnega dela načrtov izrednih ukrepov za posamezen
prednostni škodljivi organizem. Vsako strokovno skupino sestavljajo najmanj po
en predstavnik ministrstva, pristojnega za varstvo rastlin (v nadaljnjem
besedilu: ministrstvo), Uprave, pristojne inšpekcije in izvajalca javnih
pooblastil. Vodja vsake strokovne skupine je predstavnik Uprave.
(4) Načrte izrednih
ukrepov Uprava po odobritvi ministra, pristojnega za varstvo rastlin (v
nadaljnjem besedilu: minister), objavi na svoji spletni strani. Minister z
odredbo določi izvajanje posameznih načrtov iz tega člena.
(5) Po uveljavitvi
odredbe iz prejšnjega odstavka izvajalci poslovnih dejavnosti iz 10.a člena te
uredbe in osebe, ki niso izvajalci poslovnih dejavnosti iz 10.b člena te
uredbe, ravnajo glede posameznega prednostnega škodljivega organizma v skladu z
načrti iz tega člena.
(6) Za izvajanje 26. člena Uredbe 2016/2031/EU Uprava organizira
simulacijske vaje v zvezi z načrti iz tega člena.
8.a člen
(krizni skupini za nadzor škodljivih organizmov rastlin)
(1) Za izvajanje prvega
odstavka 25. člena Uredbe 2016/2031/EU in
zagotavljanje usklajene izvedbe načrtov izrednih ukrepov v primeru izbruha
prednostnega škodljivega organizma ali množičnega izbruha karantenskega
škodljivega organizma v Republiki Sloveniji ter večje usklajenosti pristojnih
organov iz 3. člena te uredbe pri nadzoru
karantenskih škodljivih organizmov rastlin se vzpostavita krizni skupini, in
sicer krizna skupina za nadzor škodljivih organizmov rastlin v kmetijstvu in
krizna skupina za nadzor škodljivih organizmov rastlin v gozdarstvu (v
nadaljnjem besedilu: krizni skupini). Delovanje kriznih skupin se podrobneje
določi v splošnem delu načrtov izrednih ukrepov iz prejšnjega člena.
(2) Naloge kriznih
skupin so zlasti usklajevanje, upravljanje in spremljanje izvajanja načrtov
izrednih ukrepov iz prejšnjega člena ter priprava predlogov ukrepov za
odzivanje na krizne dogodke v zvezi z izbruhom prednostnega ali množičnega
izbruha karantenskega škodljivega organizma s ciljem njihovega izkoreninjenja.
(3) Za primere izbruha
prednostnega škodljivega organizma ali množičnega izbruha karantenskih
škodljivih organizmov iz prvega odstavka tega člena na kmetijskih rastlinah
krizno skupino sestavljajo najmanj po en predstavnik Uprave, ministrstva,
pristojne inšpekcije in izvajalcev javnih pooblastil s področja kmetijstva.
(4) Za primere izbruha
prednostnega škodljivega organizma ali množičnega izbruha karantenskih
škodljivih organizmov iz prvega odstavka tega člena v gozdovih, na gozdnih
zemljiščih, v gozdnih drevesnicah, v gozdnem prostoru in na gozdnem drevju
zunaj ureditvenih območij naselij krizno skupino sestavljajo najmanj po en
predstavnik Uprave, ministrstva, pristojne inšpekcije in izvajalcev javnih
pooblastil s področja gozdarstva.
(5) Krizni skupini
skliče in vodi predstojnik Uprave ali njegov namestnik.
(6) Minister imenuje
člane kriznih skupin in podrobneje opredeli naloge kriznih skupin.
III. UKREPI ZA IZKORENINJENJE ALI ZADRŽEVANJE KARANTENSKIH
ŠKODLJIVIH ORGANIZMOV RASTLIN
9. člen
(uradna potrditev)
V skladu z 10., 29. in 33. členom Uredbe 2016/2031/EU je
navzočnost karantenskega škodljivega organizma uradno potrjena, ko Uprava po
elektronski pošti na predal glavnega urada prejme rezultat diagnostične
preiskave iz uradnega laboratorija.
10. člen
(ukrepi izkoreninjenja ali zadrževanja)
(1) Če se uradno potrdi
navzočnost karantenskega škodljivega organizma na ozemlju ali delu ozemlja
Republike Slovenije, na katerem pred tem ni bil navzoč, se za njegovo
izkoreninjenje ali zadrževanje izvedejo ukrepi, določeni s predpisi Unije
oziroma načrti izrednih ukrepov iz 8. člena
te uredbe.
(2) Če se uradno potrdi
navzočnost karantenskega škodljivega organizma na ozemlju ali delu ozemlja
Republike Slovenije, na katerem pred tem ni bil navzoč, in ukrepi iz prejšnjega
odstavka niso določeni, jih za izvajanje prvega odstavka 17. člena Uredbe 2016/2031/EU za posamezen
škodljivi organizem nemudoma sprejme predstojnik Uprave z odločbo o nujnih
ukrepih, ki se objavi v Uradnem listu Republike Slovenije. Pri pripravi ukrepov
se predstojnik Uprave posvetuje s strokovnjaki iz 4. člena
te uredbe.
(3) Poleg ukrepov iz
prvega in drugega odstavka tega člena lahko ukrepe za izkoreninjenje določi
fitosanitarni inšpektor v skladu s Prilogo II Uredbe 2016/2031/EU, če se:
-       
uradno potrdi karantenski škodljivi organizem, za katerega Uprava v
skladu s četrtim odstavkom 18. člena Uredbe
2016/2031/EU ne vzpostavi razmejenega območja,
-       
karantenski škodljivi organizem uradno potrdi pri vnosu ali premiku
pošiljk rastlin, rastlinskih proizvodov in drugih predmetov.
(4) Fitosanitarni inšpektor se v strokovnih zadevah za
določitev ukrepov iz prejšnjega odstavka lahko posvetuje s strokovnjakom
izvajalca javnih pooblastil iz 3. člena te uredbe.
10.a člen
(ukrepi izvajalcev poslovnih dejavnosti)
(1) Za izvajanje prvega
odstavka 14. člena Uredbe 2016/2031/EU
izvajalec poslovne dejavnosti v odrejenem roku izvede preventivne ukrepe za
preprečevanje širjenja karantenskih škodljivih organizmov, ki mu jih odredi
pristojni inšpektor v skladu s 6. členom
te uredbe.
(2) Za izvajanje
tretjega, četrtega in petega odstavka 14. člena Uredbe 2016/2031/EU izvajalec
poslovne dejavnosti izvede ukrepe iz prvega ali drugega odstavka prejšnjega
člena oziroma v odrejenem roku izvede ukrepe za preprečevanje širjenja oziroma
odstranitev karantenskih škodljivih organizmov, ki mu jih odredi pristojni
inšpektor v skladu s prejšnjim členom.
(3) Za izvajanje
šestega odstavka 14. člena Uredbe
2016/2031/EU izvajalec poslovne dejavnosti takoj po potrditvi navzočnosti
škodljivega organizma umakne s trga rastline, rastlinske proizvode in druge
predmete, na katerih bi bil lahko navzoč škodljivi organizem, in o tem obvesti
Upravo. Če rastline, rastlinski proizvodi ali drugi predmeti niso več pod
njegovim nadzorom, jih mora odpoklicati ter o tem obvestiti osebe v trgovinski
verigi in Upravo.
(4) Izvajalec poslovne
dejavnosti o umiku oziroma odpoklicu rastlin, rastlinskih proizvodov in drugih
predmetov iz trgovske verige iz prejšnjega odstavka obvesti Upravo po
elektronski pošti v skladu z navodili, ki jih Uprava pripravi in objavi na
svoji spletni strani.
(5) Za izvajanje točk
(a) in (b) drugega pododstavka šestega odstavka 14. člena
Uredbe 2016/2031/EU izvajalec poslovne dejavnosti o odpoklicu rastlin,
rastlinskih proizvodov in drugih predmetov obvesti osebe v trgovski verigi in
jim po elektronski pošti pošlje navodila o potrebnih ukrepih v skladu z
navodili iz prejšnjega odstavka.
10.b člen
(ukrepi oseb, ki niso izvajalci poslovnih dejavnosti)
Za izvajanje tretjega odstavka 15. člena Uredbe
2016/2031/EU oseba iz prvega odstavka 15. člena Uredbe 2016/2031/EU, ki ni
izvajalec poslovnih dejavnosti, izvede ukrepe iz 10. člena te uredbe
oziroma v odrejenem roku izvede ukrepe za preprečevanje širjenja karantenskih
škodljivih organizmov, ki mu jih odredi pristojni inšpektor v skladu s 6. in
10. členom te uredbe.
11. člen
(ocene tveganja in ukrepi)
(1) Za izvajanje prvega pododstavka prvega odstavka 29. člena
Uredbe 2016/2031/EU Uprava pripravi predhodno oceno tveganja, s katero oceni,
ali škodljivi organizem izpolnjuje merila za karantenski škodljivi organizem za
Unijo iz pododdelka 1 oddelka 3 Priloge I Uredbe 2016/2031/EU.
(2) Če se na podlagi predhodne ocene ugotovi izpolnjevanje
meril iz prejšnjega odstavka, predstojnik Uprave potrdi, da škodljivi organizem
izpolnjuje merila za karantenski škodljiv organizem za Unijo in določi nujne
ukrepe v skladu s Prilogo II Uredbe 2016/2031/EU, ki se objavijo na spletni
strani Uprave.
(3) Po potrditvi, da škodljivi organizem izpolnjuje merila za
karantenski škodljivi organizem za Unijo, Uprava za izvajanje drugega odstavka
29. člena Uredbe 2016/2031/EU v sodelovanju z izvajalci javnih pooblastil
pripravi oceno tveganja za celotno ozemlje Republike Slovenije, s katero oceni,
ali škodljivi organizem izpolnjuje merila za karantenski škodljivi organizem za
Unijo iz oddelka 1 Priloge I Uredbe 2016/2031/EU.
(4) Na podlagi te ocene tveganja predstojnik Uprave določi
ukrepe v skladu s Prilogo II Uredbe 2016/2031/EU in jih objavi v Uradnem listu
Republike Slovenije.
(5) Pri pripravi predhodne ocene tveganja, ocene tveganja in
ukrepov iz tega člena se predstojnik Uprave posvetuje s strokovnjaki iz 4.
člena te uredbe.
12. člen
(razmejena območja)
(1) Če se uradno potrdi navzočnost karantenskega škodljivega
organizma, ki v Republiki Sloveniji pred tem ni bil navzoč ali pa se pojavi na
delu ozemlja, kjer pred tem ni bil navzoč, Uprava za izvajanje 18., 29., 30. in
33. člena Uredbe 2016/2031/EU vzpostavi eno ali več razmejenih območij in to
objavi na svoji spletni strani.
(2) Za izvajanje 19. člena Uredbe 2016/2031/EU Uprava
prilagodi meje razmejenega območja ali razmejeno območje prekliče.
13. člen
(akcijski načrti za prednostne škodljive organizme)
(1) Uprava na svoji spletni strani objavi akcijski načrt za
prednostne škodljive organizme iz 27. člena Uredbe 2016/2031/EU, ki ga je
sprejel predstojnik Uprave na podlagi načrta izrednih ukrepov iz 8. člena te
uredbe.
(2) Pri pripravi in usklajevanju izvajanja akcijskega načrta
sodeluje strokovna skupina iz drugega odstavka 8. člena te uredbe.
(3) Vodja strokovne skupine ob izbruhu posameznega
prednostnega škodljivega organizma nemudoma skliče strokovno skupino, ki:
-       
predlaga strokovne podlage za akcijski načrt,
-       
zbira, ureja in ovrednoti podatke pri pripravi ukrepov za izkoreninjenje
ali zadrževanje prednostnih škodljivih organizmov,
-       
pripravlja strokovna mnenja v konkretnih primerih najdbe,
-       
izvaja še druge naloge v zvezi z akcijskim načrtom.
(4) Uprava lahko sprejme akcijski načrt tudi za škodljive
organizme iz 4., 28., 29. in 30. člena Uredbe 2016/2031/EU.
IV. KARANTENSKE POSTAJE IN OBJEKTI ZA IZOLACIJO
14. člen
(karantenske postaje in objekti za izolacijo)
(1) Za izvajanje 60. člena Uredbe 2016/2031/EU Uprava na
ozemlju Republike Slovenije z odločbo določi karantenske postaje ali objekte za
izolacijo.
(2) Izvajalec poslovne dejavnosti za pridobitev odločbe iz
prejšnjega odstavka vloži vlogo pri Upravi. Predlog obrazca vloge za pridobitev
odločbe je objavljen na spletni strani Uprave.
(3) V vlogi se navedejo zlasti naslednji podatki:
-       
o vlagatelju: naslov, kontaktni podatki (telefon in elektronski naslov)
in matična številka izvajalca poslovne dejavnosti,
-       
o lokaciji karantenske postaje ali objekta za izolacijo,
-       
o osebi, odgovorni za karantensko postajo ali objekt za izolacijo v
skladu prvim odstavkom 62. člena Uredbe 2016/2031/EU: osebno ime in kontaktni
podatki (telefon in elektronski naslov),
-       
o kvalificiranem, usposobljenem in izkušenem osebju: osebno ime,
izobrazba, delovne izkušnje, opis delovnega mesta, vrsta zaposlitve, seznam
nalog, ki jih opravljajo v povezavi s karantenskimi postajami,
-       
opisi postopkov, ki zagotavljajo fizično ločitev škodljivih organizmov,
rastlin, rastlinskih proizvodov in drugih predmetov, ki se morajo hraniti v
karanteni ali izolaciji, z namenom, da do njih v navedenih postajah ali
objektih ni mogoče dostopati oziroma jih iz njih odstraniti brez soglasja pristojnega
organa,
-       
opisi sistemov za sterilizacijo, dekontaminacijo ali uničenje napadenih
rastlin, rastlinskih proizvodov in drugih predmetov, odpadkov in opreme pred
odstranitvijo iz postaj ali objektov,
-       
opredelitev in opis nalog navedenih postaj in objektov ter pogojev, pod
katerimi se te naloge opravljajo,
-       
načrt ukrepov z namenom učinkovite odstranitve vseh karantenskih
škodljivih organizmov za Unijo, karantenskih škodljivih organizmov za varovano
območje in škodljivih organizmov, za katere se uporabljajo ukrepi, sprejeti za
izvajanje prvega odstavka 30. člena Uredbe 2016/2031/EU, katerih navzočnost ni
namerna, ter preprečitve njihovega širjenja.
(4) Predstojnik Uprave imenuje dvočlansko komisijo, ki pred
izdajo odločbe o določitvi karantenske postaje ali objekta za izolacijo opravi
pregled, da ugotovi, če so izpolnjeni pogoji iz prvega odstavka 61. člena
Uredbe 2016/2031/EU. Člana komisije sta predstavnik Uprave in fitosanitarni
inšpektor, ki o ugotovitvah pregleda pripravita poročilo.
(5) Če so izpolnjeni pogoji iz 61. člena Uredbe 2016/2031/EU,
Uprava izda odločbo o določitvi karantenske postaje ali objekta za izolacijo.
(6) Za izvajanje drugega odstavka 60. člena Uredbe
2016/2031/EU Uprava vodi seznam karantenskih postaj in objektov za izolacijo.
(7) Če so izpolnjeni pogoji iz drugega odstavka 63. člena
Uredbe 2016/2031/EU, Uprava po uradni dolžnosti izda odločbo o razveljavitvi
dovoljenja o določitvi karantenske postaje ali objekta za izolacijo za namene
uradnega testiranja, znanstvene ali izobraževalne namene, poskuse, izbore sort
ali žlahtnjenje.
(8) Določbe iz tega člena se uporabljajo tudi za škodljive
organizme in rastline, rastlinske proizvode in druge predmete iz 29. člena
Uredbe 2016/2031/EU.
15. člen
(evidenca v zvezi z delovanjem karantenske postaje in
objekta za izolacijo)
(1) Za izvajanje tretjega odstavka 62. člena Uredbe
2016/2031/EU oseba iz tretje alineje tretjega odstavka 14. člena te uredbe vodi
v evidenci zlasti podatke o:
-       
zaposlenem osebju;
-       
obiskovalcih postaje ali objekta: datum obiska;
-       
škodljivih organizmih, rastlinah, rastlinskih proizvodih in drugih
predmetih, ki vstopajo v postajo ali objekt in iz njiju izstopajo;
-       
kraju porekla rastlin, rastlinskih proizvodov in drugih predmetov iz
prejšnje alineje; in
-       
navzočnosti karantenskih škodljivih organizmov za Unijo, karantenskih
škodljivih organizmov za varovano območje in škodljivih organizmov, za katere
se uporabljajo ukrepi, sprejeti za izvajanje prvega odstavka 30. člena Uredbe
2016/2031/EU na rastlinah, rastlinskih proizvodih in drugih predmetih znotraj
karantenske postaje ali objekta za izolacijo in v njuni neposredni okolici.
(2) Določbe iz tega člena se uporabljajo tudi za škodljive
organizme in rastline, rastlinske proizvode in druge predmete iz 29. člena
Uredbe 2016/2031/EU.
16. člen
(sprostitev iz karantenske postaje ali objekta za izolacijo)
(1) Če so izpolnjeni pogoji iz 64. člena Uredbe 2016/2031,
Uprava dovoli sprostitev rastlin, rastlinskih proizvodov in drugih predmetov iz
karantenske postaje ali objekta za izolacijo.
(2) Za sprostitev rastlin, rastlinskih proizvodov in drugih
predmetov iz karantenske postaje ali objekta za izolacijo se vloži vloga na
Upravo.
(3) V vlogi se navedejo zlasti naslednji podatki:
-       
naziv karantenske postaje ali objekta za izolacijo, iz katerega se rastline,
rastlinski proizvodi in drugi predmeti sproščajo;
-       
odgovorna oseba za sproščanje: osebno ime in kontaktni podatki (telefon
in elektronski naslov); in
-       
kraj sproščanja iz karantenske postaje ali objekta za izolacijo z
navedbo neponovljive identifikacijske številke grafičnih enot rabe kmetijskega
gospodarstva (v nadaljnjem besedilu: GERK-PID) ali številko parcele in
katastrske občine ali dela GERK-PID ali dela parcele.
(4) Fitosanitarni inšpektor pred izdajo odločbe o sprostitvi
rastlin, rastlinskih proizvodov in drugih predmetov iz karantenske postaje ali
objekta za izolacijo preveri, če so izpolnjeni pogoji iz 64. člena Uredbe
2016/2031/EU.
(5) Uprava izda odločbo o dovolitvi sprostitve rastlin,
rastlinskih proizvodov in drugih predmetov iz karantenske postaje ali objekta
za izolacijo, če so izpolnjeni pogoji iz 64. člena Uredbe 2016/2031/EU.
(6) Določbe iz tega člena se uporabljajo tudi za škodljive
organizme in rastline, rastlinske proizvode in druge predmete iz 29. člena
Uredbe 2016/2031/EU.
17. člen
(material za znanstvene namene)
(1) Če so izpolnjeni pogoji iz 8. oziroma 48. člena Uredbe
2016/2031/EU, Uprava za določeno obdobje dovoli vnos materiala za znanstvene
namene v Unijo, premike po Uniji, posedovanje, razmnoževanje in uporabo, ki se
uporablja za specificirane dejavnosti (v nadaljnjem besedilu: dovoljenje za
vnos).
(2) Vloga za pridobitev dovoljenja za vnos iz prejšnjega
odstavka se vloži pri Upravi na obrazcu, ki vsebuje podatke iz Priloge 1
Delegirane uredbe 2019/829/EU. Predlog obrazca je objavljen na spletni strani
Uprave.
(3) Uprava poleg dovoljenja za vnos iz prvega odstavka tega
člena izda tudi Pooblastilo za premik ali vnos materiala za znanstvene namene
za izvajanje specificiranih dejavnosti v slovenskem ali angleškem jeziku, ki
spremlja material za znanstvene namene tako pri vnosu kot pri premikih.
Pooblastilo se v primeru premikov izda na obrazcu iz Priloge II, v primeru
vnosa pa na obrazcu iz Priloge III Delegirane uredbe 2019/829/EU.
(4) Določbe iz tega člena se uporabljajo tudi za škodljive
organizme in ukrepe iz 29. člena Uredbe 2016/2031/EU.
18. člen
(uradno testiranje – posebne določbe)
(1) Izvajalec specificirane dejavnosti, ki vnese, premika,
poseduje, razmnožuje in uporablja material za znanstvene namene le za namen
izvajanja uradnega testiranja, dovoljenja iz prejšnjega člena ne potrebuje,
mora pa pri Upravi pridobiti dovoljenje za uradno testiranje materiala za
znanstvene namene.
(2) Dovoljenje iz prejšnjega odstavka se izda, če so
izpolnjeni pogoji iz 7. člena Delegirane uredbe 2019/829/EU.
(3) Laboratorij ima dovoljenje za izvajanje uradnega
testiranja, če je pri Upravi pridobil javno pooblastilo za izvajanje nalog
diagnostičnih preiskav v skladu zakonom, ki ureja zdravstveno varstvo rastlin,
ali če je imenovan za uradni laboratorij v skladu s 37. členom Uredbe
2017/625/EU.
V. REGISTRACIJA IZVAJALCEV POSLOVNIH DEJAVNOSTI
19. člen
(uradni register izvajalcev poslovnih dejavnosti)
(1) Za izvajanje 65. člena Uredbe 2016/2031/EU Uprava
vzpostavi register izvajalcev poslovnih dejavnosti (v nadaljnjem besedilu:
FITO-register), ki ga vodi in posodablja v elektronski obliki.
(2) Uprava zaradi zagotavljanja zdravja rastlin poleg
izvajalcev poslovnih dejavnosti iz prvega odstavka 65. člena Uredbe
2016/2031/EU v register iz prejšnjega odstavka vpiše tudi izvajalce poslovnih
dejavnosti, ki obdelujejo in popravljajo lesen pakirni material v skladu z 98.
členom Uredbe 2016/2031/EU.
(3) FITO-register poleg podatkov iz 67. člena Uredbe
2016/2031/EU vsebuje tudi:
-       
matično številko izvajalca poslovne dejavnosti,
-       
enotno in neponovljivo identifikacijsko številko kmetijskega
gospodarstva (v nadaljnjem besedilu: KMG-MID),
-       
GERK-PID kmetijskega gospodarstva,
-       
podatke o osebah, ki imajo potrdilo o preverjanju znanja s področja
zdravja rastlin iz četrtega odstavka 23. člena te uredbe: osebno ime, kontaktni
podatki (telefon in elektronski naslov) ter razmerje posamezne osebe do
izvajalca poslovne dejavnosti.
20. člen
(registracija)
(1) Za vpis v FITO-register v skladu s 66. členom Uredbe
2016/2031/EU izvajalec poslovne dejavnosti pri Upravi vloži vlogo. Predlog
obrazca vloge za vpis v FITO-register je objavljen na spletni strani Uprave.
(2) V vlogi se poleg podatkov iz drugega odstavka 66. člena
Uredbe 2016/2031/EU navedejo tudi naslednji podatki:
-       
matična številka izvajalca poslovne dejavnosti,
-       
KMG-MID, če ta obstaja,
-       
GERK-PID-e v primeru pridelave rastlin, za katere se zahteva vpis v
FITO-register,
-       
status ter organiziranost izvajalca poslovne dejavnosti in
-       
še drugi podatki o izvajalcu poslovne dejavnosti.
(3) Po prejemu popolne vloge Uprava izvajalcu poslovne
dejavnosti izda izpis iz FITO-registra, ki velja kot potrdilo o vpisu.
(4) Ob posodobitvi podatkov v FITO-registru se izpis iz
prejšnjega odstavka izda na zahtevo izvajalca poslovne dejavnosti.
(5) Uprava za izvajanje šestega odstavka 66. člena Uredbe
2016/2031/EU po uradni dolžnosti izda odločbo o izbrisu izvajalca poslovne
dejavnosti iz FITO-registra. Izvajalca poslovne dejavnosti izbriše iz
FITO-registra tudi na njegovo zahtevo.
VI. RASTLINSKI POTNI LIST
21. člen
(rastlinski potni list)
(1) Za izvajanje 79. in 80. člena Uredbe 2016/2031/EU se
rastlinski potni list zahteva za premike rastlin, rastlinskih proizvodov in
drugih predmetov po ozemlju Unije, razen izjem v skladu z 81. členom Uredbe
2016/2031/EU.
(2) Ne glede na prejšnji odstavek rastlinskega potnega lista
za premik rastlin, rastlinskih proizvodov in drugih predmetov med izvajalcem
poslovne dejavnosti in njegovim kooperantom ni treba izdati, ker se ta premik
šteje za premik po prostorih oziroma zemljiščih istega izvajalca poslovne
dejavnosti v skladu z 82. členom Uredbe 2016/2031/EU.
(3) Za izvajanje drugega odstavka 84. člena Uredbe
2016/2031/EU mora izvajalec poslovne dejavnosti podati vlogo za izdajo
rastlinskih potnih listov pri izvajalcu javnih pooblastil iz četrtega in petega
odstavka 3. člena te uredbe.
(4) V vlogi se navedejo naslednji podatki:
-       
registrska številka iz FITO-registra oziroma osebno ime in naslov ali
firma in sedež izvajalca poslovne dejavnosti,
-       
podatki o rastlinah, rastlinskih proizvodih in drugih predmetih, za
katere se izdaja rastlinski potni list.
(5) Izvajalec javnega pooblastila izda rastlinski potni list,
če so izpolnjeni pogoji iz 85. ali 86. člena Uredbe 2016/2031/EU. Če zahteve iz
85. ali 86. člena niso izpolnjene, izvajalec javnega pooblastila vlogo za
izdajo dovoljenja zavrne.
22. člen
(dovoljenje za izdajanje rastlinskih potnih listov)
(1) Če so izpolnjeni pogoji iz 89. člena Uredbe 2016/2031/EU
in 1. člena Delegirane uredbe 2019/827/EU ter je izvajalec vpisan v FITO-register,
mu Uprava izda dovoljenje za izdajo rastlinskega potnega lista.
(2) Predlog obrazca vloge za pridobitev dovoljenja za
izdajanje rastlinskih potnih listov je objavljen na spletni strani Uprave.
Izvajalec poslovne dejavnosti lahko to vlogo vloži hkrati z vlogo za vpis v
FITO-register.
(3) V vlogi se navedejo naslednji podatki in priložijo
izjave:
-       
registrska številka iz FITO-registra oziroma ime in naslov izvajalca
poslovne dejavnosti,
-       
podatki o rastlinah, za katere se bodo rastlinski potni listi izdajali,
-       
podatki o osebi, ki ima znanje s področja zdravja rastlin: osebno ime,
kontaktni podatki (telefon in elektronski naslov) ter razmerje te osebe do
izvajalca poslovne dejavnosti,
-       
izjava o izpolnjevanju zahtev iz točke (b) prvega odstavka 89. člena Uredbe
2016/2031/EU glede zagotavljanja sledljivosti,
-       
izjava o izpolnjevanju točk (c) in (e) 1. člena Delegirane uredbe
2019/827/EU glede vzpostavljenega načrta za ukrepanje v primeru suma pojava ali
odkritja škodljivih organizmov ter glede ustreznih objektov in opreme.
(4) Fitosanitarni inšpektor pred izdajo dovoljenja za
izdajanje rastlinskih potnih listov preveri, če so izpolnjeni pogoji iz točke
(b) prvega odstavka 89. člena Uredbe 2016/2031/EU ter točke (c) in (e) 1. člena
Delegirane uredbe 2019/827/EU.
(5) Za pridobitev dovoljenja za izdajanje rastlinskih potnih
listov iz tega člena mora izvajalec poslovne dejavnosti izkazati tudi znanje s
področja zdravja rastlin v skladu s točko (a) prvega odstavka 89. člena Uredbe
2016/2031/EU ter točkami (a), (b) in (d) 1. člena Delegirane uredbe
2019/827/EU.
(6) Izvajalec poslovne dejavnosti izkaže znanje s področja
zdravja rastlin s pridobljenim potrdilom iz četrtega odstavka 23. člena te
uredbe. Znanje ima lahko sam ali pa zagotavlja osebo, ki ima to znanje in jo je
navedel v vlogi iz tretjega odstavka tega člena.
(7) Uprava izda dovoljenje za izdajanje rastlinskih potnih
listov, če so izpolnjene zahteve iz tega člena, ter podatke iz vloge vpiše v
FITO-register iz 19. člena te uredbe. Če zahteve iz tega člena niso izpolnjene,
Uprava vlogo za izdajo dovoljenja z odločbo zavrne.
(8) Če so izpolnjeni pogoji iz drugega odstavka 92. člena
Uredbe 2016/2031/EU, Uprava po uradni dolžnosti izda odločbo o razveljavitvi
dovoljenja za izdajanje rastlinskih potnih listov. Uprava razveljavi dovoljenje
za izdajanje rastlinskih potnih listov tudi ob izbrisu izvajalca poslovnih
dejavnosti iz FITO-registra v skladu s petim odstavkom 20. člena te uredbe ali
na zahtevo izvajalca poslovne dejavnosti.
(9) Če je Uprava razveljavila dovoljenje v skladu z 92.
členom Uredbe 2016/2031/EU, lahko izvajalec poslovne dejavnosti znova pridobi
dovoljenje za izdajanje rastlinskih potnih listov, če je iz zapisnika
pristojnega inšpektorja razvidno, da izpolnjuje predpisane obveznosti in
zahteve.
(10) Za izvajanje prvega odstavka 92. člena
Uredbe 2016/2031/EU mora izvajalec poslovne dejavnosti, ki opravlja dejavnost
pridelave, vključno z gojenjem, razmnoževanjem in ohranjanjem rastlin, za
katere je treba izdati rastlinski potni list, vsako leto prijaviti pristojnemu
inšpektorju ali izvajalcu javnih pooblastil iz četrtega in petega odstavka 3. člena te uredbe lokacijo in obseg pridelave za
posamezne družine, rodove ali vrste rastlin ter tipe blaga rastlin za saditev,
in sicer:
-       
za uradno potrjen semenski material kmetijskih rastlin in standardni
material vinske trte v rokih, ki jih določajo predpisi, ki urejajo trženje
semenskega materiala kmetijskih rastlin,
-       
za gozdni reprodukcijski material najpozneje do 30. aprila oziroma
v rokih, ki jih določajo predpisi, ki urejajo gozdni reprodukcijski material,
-       
za standardni material sadnih in okrasnih lesnatih rastlin najpozneje do
30. aprila,
-       
za standardno seme in sadilni material zelenjadnic in okrasnih zelnatih
rastlin ter za standardne sadike konoplje najpozneje 10 dni pred setvijo
oziroma sajenjem.
(11) Predlog obrazca za prijavo iz prejšnjega odstavka je
objavljen na spletni strani Uprave.
(12) Izvajalec poslovnih dejavnosti z dovoljenjem za
izdajanje rastlinskih potnih listov ima poleg obveznosti iz 90. člena Uredbe
2016/2031/EU tudi obveznost, da v primeru spremembe osebe iz tretje alineje
tretjega odstavka tega člena to pisno sporoči Upravi v 30 dneh od nastanka
spremembe. V sporočilu tudi za drugo osebo navede vse podatke iz tretje alineje
tretjega odstavka tega člena.
22.a člen
(smernice za izdajanje rastlinskih potnih listov)
(1) Za izvajanje 2. člena Delegirane uredbe 2019/827/EU Uprava
pripravi smernice za izvajanje pregledov, vzorčenj, testiranj in ukrepov ter
izpolnjevanje posebnih zahtev v zvezi z izdajo rastlinskih potnih listov.
(2) Smernice iz
prejšnjega odstavka so objavljene na spletni strani Uprave.
23. člen
(preverjanje znanja)
(1) Uprava v skladu z Delegirano uredbo 2019/827/EU pripravi
gradivo za preverjanje znanja s področja zdravja rastlin iz petega odstavka 22. člena
te uredbe, ki vključuje tudi smernice iz prejšnjega člena, in ga objavi na
svoji spletni strani. Na spletni strani objavi tudi informacije o kraju in času
pisnih preverjanj znanja ter predlog obrazca prijave.
(2) Kdor želi opravljati pisno preverjanje znanja s področja
zdravja rastlin, preuči vsebino gradiva za preverjanje znanja iz prejšnjega
odstavka ter se pri Upravi prijavi za pisno preverjanje znanja in plača upravno
takso.
(3) Predstojnik Uprave imenuje člane izpitne komisije, ki
pripravijo in izvajajo pisno preverjanje znanja. Pri posameznem preverjanju
znanja sodelujejo najmanj trije člani izpitne komisije.
(4) Po uspešno opravljenem pisnem preverjanju znanja Uprava
izda potrdilo o preverjanju znanja s področja zdravja rastlin ter osebo, ki je
pridobila potrdilo, vpiše v FITO-register iz 19. člena te uredbe.
(5) Uprava vodi seznam izvedenih preverjanj znanj, v katerem
za vsako preverjanje znanja vodi podatke o datumu, številu udeležencev, številu
izdanih potrdil in članih izpitne komisije.
24. člen
(rastlinski potni listi, ki nadomeščajo fitosanitarna
spričevala)
(1) Če so izpolnjeni pogoji iz prvega odstavka 94. člena
Uredbe 2016/2031/EU, fitosanitarni inšpektor izda rastlinski potni list.
(2) Za izvajanje drugega odstavka 94. člena Uredbe
2016/2031/EU fitosanitarni inšpektor izda overjeno kopijo izvirnika
fitosanitarnega spričevala, ki spremlja premike vnesene rastline, rastlinskega
proizvoda ali drugega predmeta na ozemlje Republike Slovenije do izdaje
rastlinskega potnega lista.
VII. LESEN PAKIRNI MATERIAL
25. člen
(dovoljenje za obdelavo, označevanje in popravljanje
lesenega pakirnega materiala)
(1) Za pridobitev dovoljenja za označevanje oziroma
popravljanje lesenega pakirnega materiala iz 98. člena Uredbe 2016/2031/EU mora
biti izvajalec poslovne dejavnosti vpisan v FITO-register in izpolnjevati
zahteve glede znanj, prostorov in opreme ter zagotavljanja sledljivosti iz
prvega in drugega odstavka 98. člena Uredbe 2016/2031/EU. Vlogo za pridobitev
dovoljenja za označevanje oziroma popravljanje lesenega pakirnega materiala
lahko izvajalec poslovne dejavnosti vloži hkrati z vlogo za vpis v
FITO-register. Vloga za pridobitev dovoljenja za označevanje oziroma
popravljanje lesenega pakirnega materiala se vloži pri Upravi. Predlogi obrazcev
so objavljeni na spletni strani Uprave.
(2) Izvajalec poslovnih dejavnosti, vpisan v FITO-register,
ki zagotavlja ustrezno obdelavo lesa za izdelavo lesenega pakirnega materiala
iz 96., 97. oziroma 98. člena Uredbe 2016/2031/EU, mora pri Upravi pridobiti
dovoljenje za obdelavo lesenega pakirnega materiala. Izpolnjevati mora enake
zahteve, kot so določene v prejšnjem odstavku za pridobitev dovoljenja za
označevanje oziroma popravljanje lesenega pakirnega materiala. Dovoljenje za
obdelavo mora pridobiti tudi, če lesenega pakirnega materiala ne popravlja
oziroma označuje.
(3) V vlogi iz prvega oziroma drugega odstavka tega člena se
navedejo naslednji podatki:
-       
registrska številka iz FITO-registra oziroma osebno ime in naslov ali
firma in sedež izvajalca poslovne dejavnosti,
-       
podatki o osebi, ki ima znanje s področja obdelave, označevanja oziroma
popravljanja lesenega pakirnega materiala: osebno ime, kontaktni podatki
(telefon in elektronski naslov) ter razmerje te osebe do izvajalca poslovne
dejavnosti,
-       
izjava osebe iz prejšnje alineje o poznavanju navodil Uprave iz 5. točke
prvega odstavka 28. člena te uredbe,
-       
podatki o dejavnostih v zvezi z lesenim pakirnim materialom,
razpoložljivi opremi in zagotavljanju sledljivosti,
-       
podatki o podizvajalcu, če se les obdela pri drugem registriranem
izvajalcu poslovne dejavnosti, ki ima dovoljenje za obdelavo lesenega pakirnega
materiala: osebno ime ali firma, naslov ali sedež, registrska številko iz
FITO-registra oziroma, če je podizvajalec iz druge države, registrska številka,
ki jo dodeli pristojni organ te države.
(4) Izpolnjevanje pogojev iz prvega oziroma drugega odstavka
tega člena preveri preglednik izvajalcev poslovnih dejavnosti za lesen pakirni
material (v nadaljnjem besedilu: preglednik), ki o rezultatu pregleda obvesti
Upravo. Preglednik mora biti naveden na seznamu preglednikov iz tretjega
odstavka 27. člena te uredbe.
(5) Stroške preveritve plača izvajalec poslovnih dejavnosti.
Preglednik mora preveritev izvesti po ceni, ki ne sme presegati cene, določene
s pogodbo iz četrtega odstavka 27. člena te uredbe in je objavljena na njegovi
spletni strani.
(6) Uprava izda dovoljenje za obdelavo, označevanje oziroma
popravljanje lesenega pakirnega materiala, če so izpolnjene zahteve iz prvega
oziroma drugega odstavka tega člena, ki jih je preveril preglednik iz četrtega
odstavka tega člena, ter podatke iz vloge vpiše v FITO-register iz 19. člena te
uredbe. Če zahteve iz tega člena niso izpolnjene, Uprava vlogo za izdajo
dovoljenja z odločbo zavrne.
(7) Za izvajanje četrtega odstavka 98. člena Uredbe
2016/2031/EU Uprava po uradni dolžnosti izda odločbo o razveljavitvi dovoljenja
za obdelavo, označevanje oziroma popravljanje lesenega pakirnega materiala ali
ob izbrisu izvajalca poslovnih dejavnosti iz FITO-registra v skladu s petim
odstavkom 20. člena te uredbe. Uprava razveljavi dovoljenje za obdelavo,
označevanje oziroma popravljanje lesenega pakirnega materiala tudi na zahtevo
izvajalca poslovne dejavnosti.
(8) Če je Uprava razveljavila dovoljenje v skladu z 98.
členom Uredbe 2016/2031/EU, lahko izvajalec poslovne dejavnosti znova pridobi
dovoljenje za obdelavo, označevanje oziroma popravljanje lesenega pakirnega
materiala, če je iz zapisnika pristojnega inšpektorja razvidno, da izpolnjuje
predpisane obveznosti in zahteve.
26. člen
(tehnični pregledi opreme)
(1) Izvajalec poslovne dejavnosti, ki izvaja obdelavo lesa
oziroma lesenega pakirnega materiala, mora razpolagati s tehnično brezhibno in
umerjeno opremo za obdelavo. Tehnični pregled opreme opravi preglednik pri pregledu
izpolnjevanja pogojev iz četrtega odstavka prejšnjega člena po izvedeni
predelavi ali popravilu komor za toplotno obdelavo, po zamenjavi ali nadgradnji
tehnične ali programske opreme za merjenje temperature ali njenih sestavnih
delov. Nato se redni tehnični pregledi opravljajo na vsaki dve leti.
(2) Pregled iz prejšnjega odstavka vključuje:
-       
kontrolo postopka in izvedbe toplotne obdelave,
-       
kontrolo ustreznosti komor za obdelavo lesa, opreme za merjenje pogojev
v komori in temperature lesa ter umerjanje te opreme,
-       
kontrolo tehnične usposobljenosti osebja.
(3) Tehnični pregled opreme opravi preglednik, ki o pregledu
sestavi zapisnik. Preglednik zapisnik izroči izvajalcu poslovne dejavnosti ter
o rezultatu pregleda obvesti pristojnega inšpektorja in Upravo.
(4) Stroške tehničnega pregleda plača izvajalec poslovnih
dejavnosti. Preglednik mora tehnični pregled izvesti po ceni, ki ne sme
presegati cene, določene s pogodbo iz tretjega odstavka 27. člena te uredbe in
je objavljena na njegovi spletni strani.
27. člen
(preglednik)
(1) Preveritev pogojev iz četrtega odstavka 25. člena te
uredbe in tehnične preglede iz prejšnjega člena lahko izvaja preglednik, ki
izpolnjuje naslednje pogoje:
-       
je fizična ali pravna oseba, registrirana za opravljanje dejavnosti na
področju lesarstva ter za opravljanje dejavnosti preizkušanja in analiziranja
oziroma podobnih dejavnosti v skladu s predpisi, ki urejajo standardno
klasifikacijo dejavnosti,
-       
je kadrovsko in strokovno usposobljen ter tehnično opremljen za
izvajanje pregledov v skladu s standardom ISPM 15 in navodili Uprave,
-       
njegova oprema za izvajanje pregledov in umerjanje opreme je umerjena v
akreditiranem laboratoriju,
-       
ima izdelan poslovnik kakovosti,
-       
ima v delovnem razmerju najmanj enega strokovnega delavca, ki ima
univerzitetno izobrazbo lesarske smeri in najmanj pet let delovnih izkušenj s
področja lesarstva,
-       
izvaja preveritev in tehnične preglede po določeni najvišji ceni,
-       
se sam ne ukvarja z dejavnostjo iz prvega ali drugega odstavka 26. člena
te uredbe,
-       
je neodvisen in nepristranski do izvajalcev poslovne dejavnosti, za
katere izvaja preglede,
-       
zagotavlja poslovno tajnost in zaupnost podatkov.
(2) Uprava 60 dni pred iztekom obdobja iz tretjega odstavka
tega člena pozove fizične in pravne osebe iz prve alineje prejšnjega odstavka k
vložitvi vloge za preglednika.
(3) Uprava pred imenovanjem preveri izpolnjevanje pogojev iz
prvega odstavka tega člena. Če so pogoji izpolnjeni, izda pregledniku odločbo o
imenovanju za obdobje desetih let in ga uvrsti na seznam preglednikov, ki je
dostopen na spletni strani Uprave. Uprava s preglednikom sklene pogodbo, v
kateri se določi najvišja cena preveritve in tehničnih pregledov in s katero se
uredijo druga medsebojna razmerja.
(4) Preglednik mora Upravi v 15 dneh od dneva nastanka
spremembe, oziroma odkar je zanjo izvedel, sporočiti vsako spremembo podatkov,
ki bi utegnila vplivati na izpolnjevanje pogojev za imenovanje.
(5) Imenovanje preglednika preneha s potekom časa, sporazumno
ali če preglednik preneha izpolnjevati pogoje, določene s to uredbo, ali če
ravna v nasprotju s to uredbo in pogodbo, kar ugotovi Uprava z odločbo v
upravnem postopku.
(6) Na seznamu preglednikov iz tretjega odstavka tega člena
so navedeni firma in sedež ali osebno ime in naslov ter številka in datum
odločbe o imenovanju.
28. člen
(dodatne obveznosti izvajalcev poslovnih dejavnosti v zvezi
z lesenim pakirnim materialom)
(1) Izvajalci poslovnih dejavnosti v zvezi z lesenim pakirnim
materialom imajo poleg obveznosti iz 96., 97. in 98. člena Uredbe 2016/2031/EU
tudi naslednje obveznosti:
1.     
izvajalec poslovne dejavnosti, ki ima dovoljenje za obdelavo lesa
oziroma lesenega pakirnega materiala iz 26. člena te uredbe, mora najmanj vsaki
dve leti poskrbeti, da njegovo opremo za obdelavo tehnično pregleda in umeri
preglednik, ter najmanj tri leta od izvedbe obdelav
voditi in hraniti evidenco o vrsti in datumu obdelav, vključno z zapisi
temperatur in trajanja obdelav;
2.     
izvajalec poslovne dejavnosti, ki ima dovoljenje za označevanje lesenega
pakirnega materiala iz 26. člena te uredbe, mora:
- 
voditi seznam o številu žigov, s katerimi se nanašajo uradne oznake v
skladu s standardom ISPM 15 (v nadaljnjem besedilu: žig ISPM 15), vključno s
poškodovanimi oziroma iztrošenimi žigi ISPM 15, ki niso več v uporabi,
- 
voditi seznam pooblaščenih oseb, ki imajo dostop do žigov ISPM 15,
- 
poskrbeti, da žige ISPM 15 uporabljajo le pooblaščene osebe iz prejšnje
alineje,
- 
žige ISPM 15, ki niso pritrjeni na tehnično napravo in se jih lahko
prenaša naokoli, hraniti na ustrezen način, ki nepooblaščenim osebam onemogoča
zlorabo;
3.     
izvajalec poslovne dejavnosti, ki je njegovo dovoljenje za označevanje
lesenega pakirnega materiala razveljavljeno, mora poskrbeti, da se žig ISPM 15
uniči ali se na kakšen drug primeren način onemogoči njegova uporaba. Uprava
lahko tudi zahteva od izvajalca poslovne dejavnosti, da ji izroči žig ISPM 15;
4.     
na popravljenem lesenem pakirnem materialu sta lahko največ dve uradni
oznaki. Če izvajalec poslovne dejavnosti, ki ima dovoljenje za popravljanje
lesenega pakirnega materiala iz 26. člena te uredbe, popravlja lesen pakirni
material, na katerem sta že dve ali več uradnih oznak, mora vse prejšnje uradne
oznake trajno izbrisati (obrusiti ali prekriti z barvo);
5.     
izvajalec poslovne dejavnosti mora upoštevati navodila Uprave glede
obdelave, označevanja oziroma popravljanja lesenega pakirnega materiala ter
zagotavljanja sledljivosti v skladu s standardom ISPM 15, ki so objavljena na
spletni strani Uprave;
6.     
izvajalec poslovne dejavnosti mora v primeru spremembe osebe iz druge
alineje tretjega odstavka 25. člena te
uredbe to pisno sporočiti Upravi v 30 dneh od nastanka spremembe. V sporočilu
tudi za drugo osebo navede vse podatke iz druge alineje tretjega odstavka 25. člena te uredbe ter zanjo predloži izjavo iz
tretje alineje tretjega odstavka 25. člena
te uredbe;
7.     
izvajalec poslovne dejavnosti mora v primeru spremembe podizvajalca iz
pete alineje tretjega odstavka 25. člena te uredbe to pisno sporočiti
Upravi v 30 dneh od nastanka spremembe. V sporočilu tudi za drugega
podizvajalca navede vse podatke iz pete alineje tretjega odstavka 25. člena te uredbe.
(2) Ne glede na določbo četrte točke prejšnjega odstavka je
lahko na standardiziranih paletah Evropskega paletnega združenja (EPAL Euro
palete), popravljenih v skladu s pravili tega združenja, tudi več uradnih
oznak.
VIII. FITOSANITARNO SPRIČEVALO ZA IZVOZ, PONOVNI IZVOZ IN
PREDIZVOZNO SPRIČEVALO
29. člen
(izdaja fitosanitarnega spričevala za izvoz in ponovni
izvoz)
(1) Za izvajanje 100.
in 101. člena Uredbe 2016/2031/EU mora
izvajalec poslovne dejavnosti najmanj dva delovna dneva pred nakladanjem
vložiti vlogo za izdajo fitosanitarnega spričevala za izvoz ali ponovni izvoz
pošiljke rastlin, rastlinskih proizvodov in nadzorovanih predmetov pri
fitosanitarnem inšpektorju. Predlog obrazca vloge je objavljen na spletni
strani Uprave.
(2) Vloga mora
vsebovati najmanj naslednje podatke:
-       
registrsko številko iz FITO registra oziroma osebno ime in naslov ali
firmo in sedež izvoznika oziroma njegovega zastopnika in prejemnika pošiljke, 
-       
vrsto in številko prevoznega sredstva, če to zahteva država uvoznica,
-       
vrsto rastlin, število in opis pakiranj ter količino blaga,
-       
vstopno mesto države uvoznice, če to zahteva država uvoznica,
-       
kraj in čas nakladanja,
-       
opis postopka dezinfekcije oziroma dezinsekcije, če je bil opravljen.
(3) Za pošiljke pri
ponovnem izvozu je poleg podatkov iz prejšnjega odstavka treba priložiti tudi:
-       
podatke o kraju in državi porekla,
-       
izvirno fitosanitarno spričevalo, ki je spremljalo pošiljko ob uvozu,
ali njegovo overjeno kopijo,
-       
podatke o kraju in načinu skladiščenja pošiljke, morebitnem
prepakiranju, dodelavi in podobno.
(4) Vlogi iz drugega
odstavka tega člena je glede na vrsto pošiljke treba priložiti dokumentacijo,
ki dokazuje sledljivost in zdravstveno stanje pošiljke, listine, ki dokazujejo
izvedeno dezinfekcijo oziroma dezinsekcijo, oziroma uvozno dovoljenje.
(5) Za izvajanje točke
(c) prvega odstavka 100. in 101. člena
Uredbe 2016/2031/EU mora izvajalec poslovne dejavnosti vlogi iz drugega
odstavka tega člena priložiti tudi informacije o fitosanitarnih uvoznih
zahtevah, določenih s predpisi oziroma uvoznimi dovoljenji države uvoznice za
rastline, rastlinske proizvode in druge predmete, za katere se izdaja
fitosanitarno spričevalo za izvoz ali fitosanitarno spričevalo za ponovni
izvoz.
(6) Fitosanitarni
inšpektor izda fitosanitarno spričevalo za izvoz ali fitosanitarno spričevalo
za ponovni izvoz, če so izpolnjeni pogoji iz 100. ali 101. člena Uredbe 2016/2031/EU.
30. člen
(izdaja predizvoznega spričevala)
(1) Za izvajanje tretjega in petega odstavka 102. člena
Uredbe 2016/2031/EU mora izvajalec poslovne dejavnosti vložiti vlogo za izdajo
predizvoznega spričevala za rastline, rastlinske proizvode in druge predmete
pri fitosanitarnemu inšpektorju. Predlog obrazca vloge je objavljen na spletni
strani Uprave.
(2) Vloga mora vsebovati najmanj naslednje podatke:
-       
registrsko številko iz FITO registra oziroma osebno ime in naslov ali
firmo in sedež izvoznika oziroma njegovega zastopnika,
-       
vrsto rastlin, število in opis pakiranj ter količina blaga,
-       
namembno državo,
-       
informacije o fitosanitarnih uvoznih zahtevah države uvoznice.
(3) Vlogi iz prejšnjega odstavka je glede na vrsto pošiljke
treba priložiti dokumentacijo, ki dokazuje sledljivost in zdravstveno stanje
pošiljke, listine, ki dokazujejo izvedeno dezinfekcijo oziroma dezinsekcijo,
oziroma uvozno dovoljenje.
(4) Fitosanitarni inšpektor izda predizvozno spričevalo, če
so izpolnjeni pogoji iz 102. člena Uredbe 2016/2031/EU.
IX. KAZENSKE DOLOČBE
31. člen
(prekrški)
(1) Z globo od 800 do 33.000 eurov se za prekršek kaznuje
pravna oseba, če:
1.     
vnaša, premika, poseduje, razmnožuje ali izpušča karantenske škodljive
organizme za Unijo v nasprotju s 5. členom Uredbe 2016/2031/EU,
2.     
vnaša, premika, poseduje, razmnožuje ali uporablja material za
znanstvene namene brez dovoljenja iz 8. ali 48. člena Uredbe 2016/2031/EU,
3.     
ne obvešča o pojavu ali sumu na pojav škodljivih organizmov v skladu s
tretjim odstavkom 9. člena, prvim
odstavkom 14. člena ali prvim odstavkom
15. člena Uredbe 2016/2031/EU,
4.     
ne sprejme potrebnih ukrepov iz četrtega, petega ali šestega odstavka
14. člena Uredbe 2016/2031/EU,
5.     
ne izvaja ukrepov v zvezi s škodljivimi organizmi v skladu z 29. ali 30. členom Uredbe 2016/2031/EU,
6.     
vnaša ali premika rastline za saditev v nasprotju s 37. členom
Uredbe 2016/2031/EU,
7.     
ne izvaja ukrepov v zvezi z nadzorovanimi nekarantenskimi škodljivimi
organizmi v skladu s četrtim odstavkom 37. člena
Uredbe 2016/2031/EU ali 6. členom
Izvedbene uredbe 2019/2072/EU,
8.     
vnaša rastline, rastlinske proizvode in druge predmete v nasprotju s 40.
ali 42. členom Uredbe 2016/2031/EU,
9.     
vnaša ali premika rastline, rastlinske proizvode in druge predmete v
nasprotju z 41. členom Uredbe 2016/2031,
10.  
vnaša lesen pakirni material, ki ne izpolnjuje pogojev v skladu s 43. členom Uredbe 2016/2031/EU,
11.  
opravlja fitosanitarni tranzit v nasprotju s 47. členom
Uredbe 2016/2031/EU,
12.  
vnaša rastline, rastlinske proizvode in druge predmete na varovano
območje ali jih po njem premika v nasprotju s 54. členom Uredbe 2016/2031,
13.  
sprosti rastline, rastlinske proizvode in druge predmete iz karantenskih
postaj ali objektov za izolacijo v nasprotju s prvim odstavkom 64. člena Uredbe 2016/2031/EU,
14.  
ne ravna v skladu s prvim ali petim odstavkom 66. člena Uredbe
2016/2031/EU,
15.  
ne vodi evidenc v skladu s prvim, drugim, tretjim ali četrtim odstavkom
69. člena ali nima vzpostavljenih
sistemov sledljivosti ali postopkov v skladu s prvim odstavkom 70. člena
Uredbe 2016/2031/EU,
16.  
vnaša rastline, rastlinske proizvode in druge predmete iz tretjih držav
brez fitosanitarnega spričevala iz 72. ali 73. člena Uredbe 2016/2031/EU,
17.  
premika rastline, rastlinske proizvode in druge predmete brez
rastlinskega potnega lista iz prvega odstavka 79. člena Uredbe
2016/2031/EU,
18.  
vnaša rastline, rastlinske proizvode in druge predmete na varovano
območje ali jih po njem premika brez rastlinskega potnega lista iz 80. člena Uredbe 2016/2031/EU,
19.  
izdaja rastlinske potne liste v nasprotju s prvim, drugim, četrtim,
petim ali osmim odstavkom 83. člena, 84.,
85. ali 86. členom Uredbe 2016/2031/EU,
20.  
pred izdajo rastlinskega potnega lista ne opravi pregleda v skladu s
prvim in tretjim odstavkom 87. člena
Uredbe 2016/2031/EU,
21.  
ne namešča rastlinskih potnih listov v skladu z 88. členom Uredbe
2016/2031/EU,
22.  
izdaja rastlinske potne liste brez dovoljenja iz 89. člena Uredbe
2016/2031/EU,
23.  
ne vodi evidence o identifikaciji in spremljanju kritičnih točk v zvezi
s pridelavo ali premiki rastlin, rastlinskih proizvodov in drugih predmetov v
skladu s prvim odstavkom 90. člena Uredbe 2016/2031/EU,
24.  
ne zagotovi ustreznega usposabljanja za osebje v skladu z drugim
odstavkom 90. člena Uredbe 2016/2031/EU,
25.  
ne nadomešča rastlinskih potnih listov v skladu s 93. členom Uredbe
2016/2031/EU,
26.  
ne razveljavi in odstrani rastlinskega potnega lista v skladu s prvim
odstavkom 95. člena Uredbe 2016/2031/EU,
27.  
ne hrani razveljavljenega rastlinskega potnega lista ali njegove vsebine
v skladu s tretjim odstavkom 95. člena
Uredbe 2016/2031/EU,
28.  
ne obvesti o razveljavljenem rastlinskem potnem listu v skladu s četrtim
odstavkom 95. člena Uredbe 2016/2031/EU,
29.  
obdeluje, označuje ali popravlja lesen pakirni material v nasprotju s
prvim odstavkom 96. člena ali prvim
odstavkom 97. člena Uredbe 2016/2031/EU,
30.  
obdeluje, označuje ali popravlja lesen pakirni material brez dovoljenja
iz 98. člena Uredbe 2016/2031/EU,
31.  
ne izvaja ukrepov iz 10.a člena te uredbe,
32.  
ne izvaja ukrepov iz 10.b člena te uredbe,
33.  
ne odda prijave lokacije in obsega pridelave v skladu z desetim
odstavkom 22. člena te uredbe,
34.  
ne sporoči spremembe v skladu z dvanajstim odstavkom 22. člena te uredbe,
35.  
ne sporoči sprememb v skladu s 6. in 7. točko prvega odstavka 28. člena te uredbe.
(2) Z globo od 400 do 16.000 eurov se za prekršek iz
prejšnjega odstavka kaznuje samostojni podjetnik posameznik in posameznik, ki
samostojno opravlja dejavnost.
(3) Z globo od 200 do 1.200 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.
(4) Z globo od 200 do 600 eurov se za prekršek iz prvega
odstavka tega člena kaznuje tudi posameznik.
32. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo, razen za prekrške iz 31., 32., 33., 34. in 35. točke prvega odstavka
prejšnjega člena.

Uredba o izvajanju uredb (EU) o ukrepih
varstva pred škodljivimi organizmi rastlin (Uradni list RS, št. 78/19) vsebuje naslednje prehodne in
končne določbe:
»X. PREHODNE IN KONČNE DOLOČBE
33. člen
(uradni laboratorij)
Do določitve uradnega laboratorija iz 9. člena Uredbe
2016/2031/EU opravlja te naloge laboratorij, ki mu je dodeljeno javno pooblastilo
v skladu z zakonom, ki ureja zdravstveno varstvo rastlin, vendar najdlje do 29.
aprila 2022.
34. člen
(raziskovalni nameni)
Vnos, premeščanje, posedovanje in razmnoževanje materiala za
znanstvene namene do pridobitve dovoljenja iz 17. člena te uredbe še naprej
lahko opravljajo organizacije, ki imajo za to dovoljenje Uprave v skladu z
zakonom, ki ureja zdravstveno varstvo rastlin.
35. člen
(karantenske postaje)
Do določitve karantenskih postaj ali objektov za izolacijo v
skladu s 14. členom te uredbe se karantenski objekti izvajalcev javnih
pooblastil za opravljanje nalog zdravstvenega varstva rastlin, ki imajo javno
pooblastilo za izvajanje nalog diagnostičnih preiskav, štejejo za karantenske
postaje ali objekte za izolacijo v skladu s 60. členom Uredbe 2016/2031/EU.
36. člen
(vpis v FITO-register)
(1) Register pridelovalcev, predelovalcev, uvoznikov in
distributerjev rastlin, rastlinskih proizvodov in nadzorovanih predmetov,
vzpostavljen v skladu z zakonom, ki ureja zdravstveno varstvo rastlin, se šteje
za FITO-register iz 19. člena te uredbe.
(2) Izvajalci poslovnih dejavnosti, ki so bili do začetka
uveljavitve te uredbe vpisani v register iz prejšnjega odstavka, se štejejo za
vpisane v FITO-register iz 19. člena te uredbe.
(3) Izvajalci poslovnih dejavnosti iz prejšnjega odstavka so
se dolžni uskladiti z določbami Uredbe 2016/2031/EU in te uredbe ter vložiti
vlogo za uskladitev podatkov iz drugega odstavka 66. člena Uredbe 2016/2031/EU
in drugega odstavka 20. člena te uredbe najpozneje do 14. marca 2020.
37. člen
(potrdilo o temeljnem znanju
o škodljivih organizmih)
Potrdilo o temeljnem znanju o škodljivih organizmih, ki je
bilo zavezancem za vpis v FITO-register izdano v skladu z zakonom, ki ureja
zdravstveno varstvo rastlin, pred začetkom uveljavitve te uredbe, se šteje za
potrdilo o preverjanju znanja iz četrtega odstavka 23. člena te uredbe.
38. člen
(evidence odgovornih oseb
za zdravstveno varstvo rastlin za izdajanje rastlinskih potnih listov)
Osebe, vpisane v evidenco odgovornih oseb za zdravstveno
varstvo rastlin za izdajanje rastlinskih potnih listov v skladu z zakonom, ki
ureja zdravstveno varstvo rastlin, se štejejo za osebe z znanjem iz zdravja
rastlin, vpisane v FITO-register iz 19. člena te uredbe.
39. člen
(izdajanje rastlinskih
potnih listov)
(1) Dovoljenja za izdajanje rastlinskih potnih listov, izdana
do začetka uveljavitve te uredbe, ostanejo v veljavi do pridobitve novih
dovoljenj iz 22. člena te uredbe, vendar najdlje do 14. decembra 2020.
(2) Imetniki dovoljenj za izdajanje rastlinskih potnih listov
so se dolžni uskladiti z določbami Uredbe 2016/2031/EU, Delegirane uredbe
2019/827/EU in te uredbe ter vložiti vlogo za novo dovoljenje za izdajanje
rastlinskih potnih listov iz tretjega odstavka 22. člena te uredbe najpozneje
do 1. septembra 2020.
40. člen
(obdelava, označevanje in
popravljanje lesenega pakirnega materiala)
(1) Odločbe za registracijo oziroma dovoljenja za obdelavo in
označevanje lesenega pakirnega materiala, izdana do začetka uveljavitve te
uredbe, se štejejo za dovoljenja iz 25. člena te uredbe.
(2) Imetniki odločb oziroma dovoljenj iz prejšnjega odstavka
so se dolžni uskladiti z določbami Uredbe 2016/2031/EU in te uredbe ter vložiti
vlogo za uskladitev podatkov iz tretjega odstavka 25. člena te uredbe
najpozneje do 14. marca 2020.
41. člen
(preglednik)
Do imenovanja preglednikov iz 27. člena te uredbe, vendar
najpozneje do 14. decembra 2020, preglede izvajalcev poslovnih dejavnosti za
lesen pakirni material opravlja Biotehniška fakulteta, Oddelek za lesarstvo,
Rožna dolina, Cesta VIII/34, 1000 Ljubljana.
42. člen
(prenehanje veljavnosti)
Z dnem začetka uveljavitve te uredbe prenehajo veljati:
1.     
Uredba o izvedbi ukrepov za preprečevanje širjenja in zatiranje
množičnega izbruha poljskega majskega hrošča (Uradni list RS, št. 71/07);
2.     
Uredba o izvedbi ukrepov za preprečevanje širjenja zlate trsne rumenice
in zatiranju ameriškega škržatka Scaphoideus titanus Ball (Uradni list RS, št.
40/11);
3.     
Odredba o ukrepih za omejevanje in preprečevanje širjenja rizomanije, ki
jo povzroča virus Beet necrotic yellow vein furovirus (Uradni list RS, št.
86/00);
4.     
Pravilnik o obveščanju glede zadržanja pošiljk rastlin, rastlinskih
proizvodov in nadzorovanih predmetov ali izoliranih škodljivih organizmov iz
uvoza, ki predstavljajo nevarnost za vnos in širjenje škodljivih organizmov
(Uradni list RS, št. 13/02, 40/04 in 85/13);
5.     
Pravilnik o pogojih za registracijo pridelovalcev, predelovalcev,
uvoznikov in distributerjev rastlin, rastlinskih proizvodov in drugih
nadzorovanih predmetov in izdajanje rastlinskih potnih listov (Uradni list RS,
št. 94/05, 54/07 in 44/13);
6.     
Pravilnik o dodatnih zahtevah pri vnosu iz tretjih držav in premeščanju
krompirja, da se prepreči nevarnost vnosa škodljivih organizmov (Uradni list
RS, št. 120/04, 31/07 in 83/13);
7.     
Pravilnik o fitosanitarnih zahtevah za lesen pakirni material v
mednarodnem prometu (Uradni list RS, št. 108/04, 21/07, 101/10 in 62/14);
8.     
Pravilnik o pogojih za uvoz ali premeščanje določenih škodljivih
organizmov, rastlin, rastlinskih proizvodov in nadzorovanih predmetov za
poskusne, raziskovalne ali razvojne namene in za delo pri žlahtnjenju rastlin
(Uradni list RS, št. 69/01, 40/04 in 98/15);
9.     
Pravilnik o varovanih območjih in izvajanju uradnih sistematičnih
raziskav na posebno nadzorovanih območjih (Uradni list RS, št. 91/03, 82/05,
85/10 in 94/13);
10.  
Pravilnik o začasnih ukrepih za preprečevanje vnosa in širjenja pepino
mosaic virusa (Uradni list RS, št. 28/04);
11.  
Pravilnik o dodatnih ukrepih za preprečevanje vnosa in širjenja borove
ogorčice (Uradni list RS, št. 45/09 in 48/13).
43. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba
o spremembah in dopolnitvah Uredbe o izvajanju uredb (EU) o ukrepih varstva
pred škodljivimi organizmi rastlin (Uradni list RS, št. 69/23)
vsebuje naslednjo končno določbo:
»KONČNA DOLOČBA
23. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.