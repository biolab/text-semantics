1. člen
S tem odlokom se zaradi zajezitve in
obvladovanja epidemije COVID-19 določijo ukrepi na zunanji meji in na
kontrolnih točkah notranjih meja Republike Slovenije ob vstopu v Republiko
Slovenijo, na katerih je v času njihovega obratovanja edino dovoljen prestop
državnih meja Republike Slovenije.
2. člen
Kontrolne točke iz prejšnjega člena se
lahko vzpostavijo na cestnih povezavah na mejnem območju z Italijansko
republiko, na cestnih povezavah na mejnem območju z Republiko Avstrijo in na
cestnih povezavah na mejnem območju z Madžarsko.
3. člen
(1) Kontrolne točke na cestnih povezavah na
mejnem območju z Italijansko republiko so naslednje:
1.     
Vrtojba ‒ St. Andrea,
2.     
Fernetiči ‒ Fernetti,
3.     
Škofije ‒ Rabuese,
4.     
Krvavi potok ‒ Pesse,
5.     
Robič ‒ Stupizza,
6.     
Rateče ‒ Fusine,
7.     
Predel – Predil,
8.     
Nova Gorica (Erjavčeva ulica) ‒ Gorizia (Via San Gabriele),
9.     
Neblo ‒ Vallico di Venco.
(2) Prestop
državne meje na kontrolnih točkah iz 5., 6., 7., 8. in 9. točke prejšnjega
odstavka je dovoljen samo dnevnim delovnim migrantom in drugim osebam na
podlagi potrdila lokalne skupnosti, ki upravičuje nujnost prestopa državne meje
zaradi nujnega izvajanja gospodarskih in kmetijskih čezmejnih dejavnosti ter za
obisk ožjih družinskih članov.
4. člen
(1) Kontrolne točke na cestnih povezavah na
mejnem območju z Republiko Avstrijo so naslednje:
1.     
Gornja Radgona – Bad Radkersburg,
2.     
Kuzma – Bonisdorf,
3.     
Holmec – Grablach,
4.     
Karavanke – Karawankentunnel,
5.     
Jurij – Langegg,
6.     
Vič – Lavamund,
7.     
Ljubelj – Loibltunnel,
8.     
Trate – Mureck,
9.     
Radlje – Radlpass,
9.a  Svečina ‒
Berghausen,
10.  
Gederovci – Sicheldorf,
11.  
Šentilj (avtocesta) – Spielfeld (Autobahn),
12.  
Šentilj (magistrala) – Spielfeld (Bundesstrasse),
13.  
Korensko sedlo – Wurzenpass.
(2) Kontrolna točka na železniški povezavi
na mejnem območju z Republiko Avstrijo je Šentilj ‒ Spielfeld (Eisenbahn).
5. člen
(1) Kontrolne točke se vzpostavijo na
cestnih povezavah na mejnem območju z Madžarsko, in sicer:
1.     
Dolga vas – Redics,
2.     
Hodoš – Bajansenye,
3.     
Pince (avtocesta) – Torniyszentmiklos (Országút),
4.     
Pince (lokalna cesta) – Torniyszentmiklos (Helyi út),
5.     
Čepinci – Ketvolgy.
(2) Prestop
državne meje na kontrolnih točkah iz 2. in 5. točke prvega odstavka tega člena
je dovoljen samo dnevnim delovnim migrantom in dvolastnikom ter najemnikom na
podlagi potrdila delodajalca ozirom izpiska iz zemljiške knjige ali najemne
pogodbe.
5.a člen
Policija v soglasju z Ministrstvom za
zunanje zadeve in v dogovoru z varnostnimi organi sosednjih držav za kontrolne
točke iz 3., 4. in 5. člena tega odloka določi čas odprtja posamezne kontrolne
točke. Policija čas odprtja kontrolnih točk objavi na svojih spletnih straneh
in v sredstvih javnega obveščanja.
6. člen
Upravljavci cest zagotovijo vzpostavitev
ustrezne signalizacije kontrolnih točk iz prvega odstavka 3. člena, prvega
odstavka 4. člena in prvega odstavka 5. člena tega odloka ter zaporo vseh
drugih cestnih povezav z Italijansko republiko, Republiko Avstrijo in
Madžarsko.
7. člen
(1) Osebam, ki vstopajo v Republiko
Slovenijo, minister, pristojen za zdravje, zaradi morebitne okužbe z virusom
SARS-CoV-2 (COVID-19), v skladu z drugim odstavkom 19. člena Zakona o
nalezljivih boleznih (Uradni list RS, št. 33/06 – uradno prečiščeno besedilo in
49/20 – ZIUZEOP) odredi karanteno za obdobje sedmih dni.
(2) Osebi iz prejšnjega odstavka se zadnji
dan obdobja, za katerega ji je bila odrejena karantena, odvzame bris za
testiranje na okužbo SARS-CoV-2 (COVID-19). V primeru zavrnitve odvzema brisa
ali če brisa osebi ni mogoče odvzeti, minister, pristojen za zdravje, odredi
podaljšanje karantene za nadaljnjih sedem dni. Po preteku tega obdobja
karantena preneha. Če odvzem brisa za testiranje ali prejem rezultata
testiranja sedmi dan ni mogoč, se karantena avtomatsko podaljša do prejema
rezultata testiranja oziroma ne dlje kot za obdobje, ki ne presega 14 dni od
dneva odreditve karantene.
(3) Če je rezultat testa iz prejšnjega
odstavka negativen, karantena preneha.
(4) Če je rezultat testa iz drugega
odstavka tega člena pozitiven, se osebo z prvega odstavka tega člena obravnava
v skladu s strokovnimi smernicami za obravnavo oseb, okuženih s SARS-CoV-2
(COVID-19), in v skladu s Pravilnikom o prijavi nalezljivih bolezni in posebnih
ukrepih za njihovo preprečevanje in obvladovanje (Uradni list RS, št. 16/99 in 58/17).
(5) Oseba iz prvega odstavka tega člena
mora v času odrejene karantene in po njej, kadar je rezultat testa iz drugega
odstavka tega člena negativen in zanjo karantena preneha, o pojavu morebitnih
bolezenskih znakov takoj obvestiti izbranega osebnega zdravnika, lečečega
zdravnika ali službo nujne medicinske pomoči.
(6) Osebi iz prvega odstavka tega člena, ki
ima stalno ali začasno prebivališče v Republiki Sloveniji, se karantena odredi
na domačem naslovu. Če iz utemeljenega razloga karantena na domačen naslovu ni
mogoča, se kraj izvajanja karantene dogovori s Civilno zaščito.
(7) Oseba iz prvega odstavka tega člena, ki
v Republiki Sloveniji nima stalnega ali začasnega prebivališča ali iz
utemeljenega razloga ne more prebivati na naslovu stalnega ali začasnega
prebivališča, se karantena odredi na dejanskem naslovu, kjer bo oseba
nastanjena. Stroške karantene oseba krije sama. Če tuji državljan, ki v Republiki
Sloveniji nima stalnega ali začasnega prebivališča, ne more izkazati naslova
bivanja, kjer bo prestajal karanteno, se mu vstop v Republiko Slovenijo ne
dovoli.
(8) Osebi iz prvega odstavka tega člena, ki
je tuji državljan in bo opravljala delo v Republiki Sloveniji, se karantena
odredi na naslovu, ki je naveden v potrdilu delodajalca, s katerim se oseba
izkaže ob vstopu v Republiko Slovenijo in ki ji ga delodajalec posreduje pred
prestopom državne meje.
(9) Osebi iz prejšnjega odstavka mora
delodajalec zagotoviti ustrezne pogoje prestajanja karantene, ki so določeni v
odločbi o karanteni ter tudi prehrano in varovanje v času odrejene karantene.
Nastanitev mora biti skladna s priporočilom Nacionalnega inštituta za javno
zdravje glede prestajanja karantene.
(10) Državljanu Republike Slovenije ali
osebi s stalnim prebivališčem v Republiki Sloveniji, ki ob prehodu meje navaja,
da je pozitivna na SARS-CoV-2 (COVID-19) ali navaja očitne bolezenske znake,
značilne za okužbo z navedenim virusom (povišana telesna temperatura, kašelj,
težko dihanje), policija da navodilo za takojšnjo obvezno vzpostavitev
telefonskega stika z izbranim osebnim zdravnikom ali službo nujno medicinske
pomoči.
(11) Vstop v Republiko Slovenijo se ne
dovoli tujcu, ki nima stalnega prebivališča v Republiki Sloveniji in ob prehodu
meje pove, da je pozitiven na SARS-CoV-2 (COVID-19) ali izkazuje očitne
bolezenske znake, značilne na okužbo z navedenim virusom (povišana telesna
temperatura, kašelj, težko dihanje).
(12) Za potrebe priprave odločbe o
karanteni osebam iz prvega odstavka tega člena policija tem osebam ob vstopu v
Republiko Slovenijo odvzame podatke (ime in priimek, rojstni datum, stalni ali
začasni naslov, kjer bo posameznik v Republiki Sloveniji nastanjen) in jim da
informacije Nacionalnega inštituta za javno zdravje o karanteni in postopku
odreditve karantene. Zbrane podatke policija posreduje Nacionalnemu inštitutu
za javno zdravje.
8. člen
Prejšnji člen se ne uporablja za:
1.     
čezmejne dnevne delovne migrante, ki imajo dokazilo o delovnem razmerju
v sosednji državi oziroma s podpisano izjavo utemeljijo razlog za prehajanje
meje kot dnevni delovni migranti,
2.     
čezmejne tedenske delovne migrante, ki imajo dokazilo o delovnem
razmerju v sosednji državi oziroma s podpisano izjavo utemeljijo razlog za
prehajanje meje kot tedenski delovni migranti,
3.     
osebe, ki se udeležijo pogreba bližnjega sorodnika v sosednji državi in
zapustijo oziroma se vrnejo v Republiko Slovenijo v istem dnevu ter imajo
dokazilo o datumu in uri pogreba,
4.     
osebe, ki izvajajo prevoza blaga v Republiko Slovenijo ali iz Republike
Slovenije v drugo državo, ter za tovorni promet v tranzitu,
5.     
državljane Republike Slovenije in tujce, ki potujejo čez Republiko
Slovenijo v drugo državo v istem dnevu,
6.     
osebe z diplomatskim potnim listom,
7.     
osebe, ki zagotavljajo nujne storitve, za katere jim je potrdilo izdalo
pristojno ministrstvo, in bi lahko, zaradi neizvajanja teh storitev, zaradi
odreditve karantene prišlo do večje družbene ali gospodarske škode,
8.     
pripadnike služb zaščite in reševanja, zdravstva, policije, gasilcev in
za osebe, ki izvajajo humanitarne prevoze za Republiko Slovenijo, ki so
prestopali mejo zaradi izvajanja svojih nalog,
9.     
državljane Republike Slovenije, Republike Avstrije, Italijanske
republike in Madžarske, ki so dvolastniki ali najemniki zemljišč, in imajo
svoja zemljišča na obeh straneh državne meje, ter opravljajo
kmetijsko-poljedelska dela,
10.  
čezmejne dnevne migrante, ki imajo dokazilo o načrtovanem zdravstvenem
pregledu ali posegu v Republiki Sloveniji ali sosednji državi na dan prehoda
meje.
9. člen
Vstop oseb, za katere se predvideva, da
zaradi ukrepov sosednjih držav ne bodo mogle zapustiti ozemlja Republike
Slovenije, se v Republiko Slovenijo ne dovoli.
10. člen
Osebam, ki se jim odredi karantena v skladu
s tem odlokom ali jim je bila odrejena pred uveljavitvijo tega odloka, se lahko
lokacija oziroma trajanje karantene spremeni na enak način, kot mu je bila
odrejena.

Odlok o odrejanju in izvajanju ukrepov,
povezanih s preprečevanjem širjenja COVID-19, na mejnih prehodih na zunanji
meji in na kontrolnih točkah na notranjih mejah Republike Slovenije (Uradni
list RS, št. 50/20) vsebuje naslednjo prehodno in
končni določbi:
»11. člen
Z dnem uveljavitve tega odloka prenehata
veljati:
-       
Odlok o določitvi pogojev vstopa v Republiko Slovenijo iz Republike
Avstrije zaradi zajezitve in obvladovanja nalezljive bolezni (Uradni list RS,
št. 34/20),
-       
Odlok o določitvi pogojev vstopa v Republiko Slovenijo iz Italijanske
republike zaradi zajezitve in obvladovanja nalezljive bolezni (Uradni list RS,
št. 29/20).
12. člen
Omejitve iz tega odloka veljajo do
prenehanja razlogov zanje, kar ugotovi Vlada Republike Slovenije s sklepom, ki
ga objavi v Uradnem listu Republike Slovenije.
13. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah in dopolnitvah Odloka o
odrejanju in izvajanju ukrepov, povezanih s preprečevanjem širjenja COVID-19,
na mejnih prehodih na zunanji meji in na kontrolnih točkah na notranjih mejah
Republike Slovenije (Uradni list RS, št. 64/20) spreminja 12. člen odloka tako, da
se glasi:
»12. člen
»Strokovno utemeljenost ukrepov iz tega
odloka Vlada Republike Slovenije ugotavlja vsakih sedem dni in ob upoštevanju
strokovnih razlogov odloči, da se ti ukrepi še naprej uporabljajo, ali pa
ukrepe spremeni oziroma odpravi ter o tem obvesti Državni zbor in javnost.«;
ter vsebuje naslednjo končno določbo:
»KONČNA DOLOČBA
7. člen
Ta odlok začne veljati naslednji dan po
objavi v Uradnem listu Republike Slovenije.«.