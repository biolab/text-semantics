I. SPLOŠNE DOLOČBE
1. člen
Ta uredba določa postopek za ugotavljanje
izpolnjevanja pogojev za izdajo, začasni odvzem, preklic veljavnosti ali
podaljšanje licence za opravljanje prevozov v železniškem prometu in postopek
obveščanja tujih licenčnih organov v skladu z Direktivo Sveta 95/18/ES z dne
19. junija 1995 o izdaji licence prevoznikom v železniškem prometu (UL L št.
143 z dne 27. 6. 1995, str. 70; v nadaljnjem besedilu Direktiva 95/18/ES),
zadnjič spremenjeno z Direktivo 2004/49/ES Evropskega Parlamenta in Sveta z dne
29. aprila 2004 o varnosti na železnicah Skupnosti ter o spremembi Direktive
Sveta 95/18/ES o izdaji licence prevoznikom v železniškem prometu in Direktive
2001/14/ES o dodeljevanju železniških infrastrukturnih zmogljivosti, naložitvi
uporabnin za uporabo železniške infrastrukture in podeljevanju varnostnega
spričevala (UL L št. 164 z dne 30. 4. 2004, str. 44).
2. člen
V tej uredbi uporabljeni izrazi imajo
naslednji pomen:
-      
prevozne storitve v železniškem prometu so prevoz potnikov in/ali blaga
v notranjem in mednarodnem železniškem prometu;
-      
prevoznik je pravna oseba, katere pretežna dejavnost je opravljanje
prevoznih storitev v železniškem prometu in ki zagotavlja vleko vlakov, ali
pravna oseba, ki zagotavlja samo vleko vlakov;
-      
licenca je dokument, s katerim je prevozniku priznana sposobnost, da
opravlja vse ali posamezne vrste prevoznih storitev v železniškem prometu;
-      
licenčni organ tuje države je organ, ki je v tuji državi pristojen za
izdajanje licenc;
-      
(črtana).
II. POSTOPEK UGOTAVLJANJA IZPOLNJEVANJA POGOJEV ZA IZDAJO
LICENCE
3. člen
Postopek za izdajo licence se začne z vložitvijo
pisne vloge prevoznika pri licenčnem organu.
Naloge licenčnega organa opravlja Javna
agencija za železniški promet Republike Slovenije.
4. člen
(1) Vloga za izdajo licence mora vsebovati:
-      
firmo prevoznika in njegov sedež;
-      
podatke o vrsti storitve, ki jo namerava prevoznik opravljati v
železniškem prometu (prevoz potnikov in/ali blaga);
-      
(črtana);
-      
(črtana);
-      
(črtana);
-      
(črtana);
-      
podatke o ključnih tehničnih delavcih in o drugih strokovnih delavcih
prevoznika, ki bodo odgovorni za opravljanje ponujene storitve v železniškem
prometu in za zagotavljanje varnosti ter kakovosti opravljanja navedene
storitve;
-      
podatke o razpoložljivih finančnih sredstvih skupaj z dobroimetjem v
banki ter odobrenem limitu in posojilih;
-      
podatke o obratnem kapitalu;
-      
podatke o stroških poslovanja, skupaj s stroški nabave ali predplačili
za vozila, zemljišča, stavbe, naprave in vozni park, ter finančni načrt kritja
teh stroškov in podatke o možnostih izpolnjevanja finančnih obveznosti v
naslednjih dvanajstih mesecih;
-      
podatke o bremenih poslovnih sredstev (hipoteka, lizing);
-      
podatke o načinu kritja odgovornosti za škodo, nastalo pri opravljanju
dejavnosti, ki je predmet licence (zavarovanje in/ali sredstva in premoženje,
ki so/je na voljo za varščino, namenjeno plačilu nastale škode);
-      
ime in sedež morebitnega pooblaščenca;
-      
dokumente, s katerimi prevoznik dokazuje izpolnjevanje pogojev za izdajo
licence;
-      
seznam priloženih dokumentov in drugih dokazil.
(2) Licenčni organ
lahko zahteva tudi druge dokumente in pojasnila, ki mu
omogočijo, da odloči o izpolnjevanju pogojev, ki jih mora prevoznik
izpolnjevati za pridobitev licence in za odpravo dvomov o izpolnjevanju teh
pogojev.
5. člen
(1) Licenčni organ izda licenco prevozniku,
ki je registriran v Republiki Sloveniji in ki izpolnjuje naslednje pogoje: 
-      
da ni v stečajnem postopku; 
-      
da član njegove uprave ni bil obsojen na
zaporno kazen v trajanju enega leta ali več zaradi storitve kaznivega dejanja
zoper gospodarstvo, kaznivega dejanja ogrožanja posebnih vrst javnega prometa,
kaznivega dejanja zoper delovno razmerje in socialno varnost ali kaznivega
dejanja zoper zdravje ljudi; 
-      
da izpolnjuje zahteve finančne sposobnosti iz
6. člena; 
-      
da je zmožen kriti morebitno odškodnino iz
naslova odškodninske odgovornosti za škodo kot posledico opravljanja dejavnosti,
za katero je podeljena licenca; 
-      
da izpolnjuje zahteve v zvezi s strokovno
usposobljenostjo iz 7. člena. 
(2) Za dokazovanje izpolnjevanja pogojev: 
-      
iz prve alinee prejšnjega odstavka si uradna
oseba, ki vodi postopek, priskrbi podatke po uradni dolžnosti; 
-      
iz druge alinee prejšnjega odstavka si uradna
oseba, ki vodi postopek, pridobi podatke po uradni dolžnosti, razen če je
prevoznik pridobitev teh podatkov izrecno prepovedal; v takem primeru mora
prevoznik predložiti izpisek iz kazenske evidence sam; 
-      
iz četrte alinee prejšnjega odstavka mora
prevoznik predložiti izjavo zavarovalnice ali drug dokument, ki izkazuje način
in zmožnost kritja škodnih zahtevkov, ki bodo nastali kot posledica opravljanja
dejavnosti, ki je predmet licence.
6. člen
(1) Za dokazovanje
izpolnjevanja pogoja finančne sposobnosti mora
prevoznik predložiti:
-      
revidirano bilanco stanja za preteklo poslovno leto, za prevoznike, ki
ne morejo predložiti letne bilance, pa začetno bilanco oziroma poročilo o
premoženju, ki ji mora biti priloženo poročilo o obremenitvah stvarnega in
finančnega premoženja prevoznika;
-      
poslovni načrt za tekoče leto in po potrebi za naslednje leto;
-      
potrdilo, ki dokazuje poravnavo davčnih obveznosti in ga na prevoznikovo
zahtevo izda davčni urad, kjer je prevoznik vpisan v davčni register kot davčni
zavezanec. Potrdilo ne sme biti starejše od trideset dni, šteto od dneva, ko ga
prevoznik predloži licenčnemu organu.
(2) Potrdilo, ki dokazuje poravnavo davčnih
obveznosti prevoznika in ga izda davčni urad, kjer je prevoznik vpisan v davčni
register kot davčni zavezanec, pridobi licenčni organ sam po uradni dolžnosti.
(3) Šteje se, da prevoznik ali prosilec za
izdajo licence ni finančno sposoben, če več kot šest mesecev nima poravnanih
davčnih obveznosti in prispevkov za socialno varnost oziroma je imel v zadnjih
šestih mesecih skupno več kot pet dni blokiran transakcijski račun.
7. člen
(1) Zahteve, ki se nanašajo na strokovno
usposobljenost, so izpolnjene, če prevoznik dokaže, da ima vzpostavljeno
organiziranost upravljanja, ki zagotavlja ustrezna znanja oziroma izkušnje,
potrebna za varen in zanesljiv nadzor obratovanja in nadzor nad postopki,
katerih vrsta je opredeljena v licenci.
(2) Za dokazovanje izpolnjevanja pogoja iz
prejšnjega odstavka mora prevoznik predložiti akte, ki določajo njegovo
organiziranost, in druge akte oziroma dokumente, ki dokazujejo, da njegova
organiziranost upravljanja zagotavlja varen in zanesljiv nadzor obratovanja in
izvajanje ustreznih postopkov za zagotavljanje varnosti železniškega prometa.
8. člen
(1) Če prevoznik začenja z izvajanjem
storitev, ki so predmet licence, lahko licenčni organ
na predlog prevoznika izda licenco, v kateri je določeno, da bo njegovo finančno
sposobnost preverila kasneje. Licenčni organ ob izdaji
licence določi rok, po katerem mora prevoznik izpolnjevati vse zahteve finančne
sposobnosti. Rok, ki ga določi licenčni organ, ne more
biti daljši od enega leta od dne, ko je prevoznik pričel z izvajanjem
železniških prevoznih storitev.
(2) Če licenčni organ po preteku roka iz prejšnjega odstavka ugotovi, da prevoznik ne
izpolnjuje pogoja finančne sposobnosti, prekliče veljavnost licence in jo
odvzame.
III. VELJAVNOST LICENCE
9. člen
(črtan)
10. člen
(1) Licenca velja od izdaje do preklica
njene veljavnosti.
(2) Prevoznik – imetnik licence mora vsakih
pet let najkasneje tri mesece pred potekom tega roka licenčnemu organu ponovno predložiti podatke o izpolnjevanju pogojev, ki so potrebni
za dodelitev licence.
(3) Če obveznosti iz prejšnjega odstavka ne
izpolni, mu licenčni organ prekliče veljavnost
licence.
(4) Če licenčni organ na podlagi predloženih podatkov ugotovi, da prevoznik ne
izpolnjuje pogojev za licenco, ki mu je bila dodeljena, mu jo lahko začasno
odvzame ali prekliče njeno veljavnost.
IV. POSTOPEK ZA ZAČASNI ODVZEM LICENCE ALI ZA PREKLIC NJENE
VELJAVNOSTI
11. člen
Prevoznik – imetnik licence mora, dokler
licenca velja, izpolnjevati pogoje in zahteve, ki jih mora izpolnjevati za
njeno izdajo. Če licenčni organ ugotovi, da teh
pogojev ne izpolnjuje, mu lahko licenco začasno odvzame ali prekliče njeno
veljavnost in jo odvzame.
12. člen
(1) Licenčni organ
lahko kadarkoli pozove prevoznika, da mu dokaže, da
izpolnjuje pogoje za izdajo licence.
(2) Licenčni organ
lahko prevozniku, če v celoti ne izpolnjuje pogojev za izdajo licence, licenco
začasno odvzame in prevozniku naloži, da ugotovljene pomanjkljivosti v določenem
roku odpravi. Če licenčni organ ugotovi, da je
prevoznik pomanjkljivosti odpravil in da ponovno izpolnjuje pogoje in zahteve
za dodelitev licence, mu jo vrne. Če licenčni organ
ugotovi, da prevoznik pomanjkljivosti ni odpravil, prekliče veljavnost licence
in jo odvzame.
13. člen
(1) Če prevoznik preneha z izvajanjem
prevoznih storitev v železniškem prometu za šest mesecev ali jih ne začne
izvajati šest mesecev po dodelitvi licence, mu licenčni organ licenco začasno odvzame.
(2) Prevoznik, ki mu je bila licenca začasno
odvzeta zaradi razlogov iz prejšnjega odstavka, mora licenčnemu organu v roku, ki ne sme biti krajši od 15 dni, predložiti podatke o izpolnjevanju
pogojev za izdajo licence. Če licenčni organ ugotovi,
da prevoznik izpolnjuje pogoje za izdajo licence, mu licenco vrne. Če licenčni
organ ugotovi, da prevoznik ne izpolnjuje pogojev za izdajo
licence, prekliče veljavnost licence in jo odvzame.
14. člen
(1) Licenčni organ
mora preveriti, če prevoznik izpolnjuje pogoje za izdajo licence, če resno
dvomi, da jih prevoznik še izpolnjuje.
(2) Če licenčni organ na podlagi preverjanja izpolnjevanja pogojev za izdajo licence
ugotovi, da jih prevoznik ne izpolnjuje več, prekliče veljavnost licence in jo
odvzame.
V. POSTOPEK OBVEŠČANJA TUJIH LICENČNIH ORGANOV IN KOMISIJE
EVROPSKE SKUPNOSTI
15. člen
Če licenčni organ
utemeljeno sumi, da prevoznik – imetnik licence, ki jo je izdal licenčni organ
tuje države, ne izpolnjuje pogojev za dodelitev licence, ki jih določajo
mednarodne pogodbe, katerih podpisnica je Republika Slovenija, mora to nemudoma
sporočiti licenčnemu organu druge države.
16. člen
Licenčni organ mora o izdaji licence,
njenem začasnem odvzemu ali o preklicu njene veljavnosti in njenem odvzemu
nemudoma obvestiti Komisijo Evropske skupnosti.

Uredba o postopku za ugotavljanje
izpolnjevanja pogojev za izdajo licence za opravljanje prevoznih storitev v
železniškem prometu, njen odvzem ali podaljšanje in postopek obveščanja tujih
licenčnih organov (Uradni list RS, št. 34/01)
vsebuje naslednjo končno določbo:
»VI. KONČNA DOLOČBA
17. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredbo o spremembah in dopolnitvah Uredbe o
postopku za ugotavljanje izpolnjevanja pogojev za izdajo licence za opravljanje
prevoznih storitev v železniškem prometu, njen
odvzem ali podaljšanje in postopek obveščanja tujih licenčnih organov (Uradni
list RS, št. 122/07) vsebuje naslednjo končno določbo:
»11. člen
Ta uredba začne veljati sedmi dan po objavi v Uradnem listu Republike Slovenije.«.