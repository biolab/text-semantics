1. člen
(vsebina)
Ta merila opredeljujejo kreditno vrednotenje študijskih
programov po evropskem prenosnem kreditnem sistemu (v nadaljnjem besedilu:
ECTS) in minimalni delež izbirnosti v študijskih programih.
Ta merila se smiselno uporabljajo tudi za višje strokovne
šole.
2. člen
(namen kreditnega sistema študija)
ECTS je sistem za nabiranje in prenašanje kreditnih točk.
Namenjen je izboljšanju preglednosti in primerljivosti sistemov in študijskih
programov, lajšanju mobilnosti študentov in medsebojnega priznavanja po vsebini
in zahtevnosti sorodnih (primerljivih) opravljenih študijskih obveznosti ter
lajšanju dostopa na trg dela.
ECTS omogoča vrednotenje pridobljenih kompetenc in učnih
izidov, kot so definirani v programu, ob upoštevanju slovenskega in evropskega
ogrodja kvalifikacij.
ECTS omogoča tudi priznavanje znanja, usposobljenosti in
zmožnosti, pridobljenih z neformalnim učenjem, ter razširjanje in uveljavljanje
vseživljenjskega učenja.
3. člen
(kreditne točke)
Kreditna točka je merska enota za vrednotenje dela, ki ga
študent v povprečju opravi (v nadaljnjem besedilu: obremenitev študenta).
1 kreditna točka pomeni 25 do 30 ur obremenitve študenta;
letna obremenitev študenta je 1500 do 1800 ur.
V obremenitev študenta se štejejo na primer predavanja,
seminarji, vaje in druge oblike organiziranega študijskega dela (praktično
usposabljanje, hospitacije, nastopi, terensko delo ipd.), samostojno delo
študenta.
Študentu se kreditne točke dodelijo, ko izpolni študijske
obveznosti, opredeljene v tretjem odstavku tega člena, in sicer za vsako
uspešno opravljeno obveznost posebej.
4. člen
(kreditno ovrednotenje študijskih programov)
Število kreditnih točk celotnega študijskega programa je
zmnožek števila let uradnega trajanja študijskega programa in letnega števila
kreditnih točk.
Visokošolski strokovni študijski programi in univerzitetni
študijski programi obsegajo 180 do 240 kreditnih točk in trajajo tri do štiri
leta.
Magistrski študijski programi obsegajo 60 do 120 kreditnih
točk in trajajo eno do dve leti, vendar tako, da na istem strokovnem področju
skupaj s študijskim programom prve stopnje trajajo pet let. Študenti, ki so na
prvi stopnji končali študij, ovrednoten s 180 kreditnimi točkami, se lahko
vpišejo v magistrski študijski program, ki obsega 60 kreditnih točk, če
opravijo dodatne obveznosti v obsegu 60 ECTS, tako da si skupaj pridobijo 120
kreditnih točk, potrebnih za dokončanje magistrskega študijskega programa.
Dodatne obveznosti določi zavod, ki izobražuje po enoletnem magistrskem
študijskem programu, v katerega se študent želi vpisati.
Trajanje študija po študijskih programih, ki izobražujejo za
poklice, urejene z direktivami Evropske unije, mora biti usklajeno s temi
direktivami.
Doktorski študijski programi obsegajo 180 do 240 kreditnih
točk in trajajo tri do štiri leta.
Študij po študijskih programih prve in druge stopnje, ki se
izvaja po delih, določenih s programom, se kreditno ovrednoti.
Študijski programi za izpopolnjevanje obsegajo najmanj 10 in
največ 60 kreditnih točk.
Za potrebe zunanje evalvacije se šteje, da višješolski
študijski programi obsegajo 120 kreditnih točk in trajajo dve leti.
5. člen
(kreditno ovrednotenje letnika, semestra ter predmetnika)
Študijski programi morajo biti sestavljeni tako, da posamezni
letnik študijskega programa obsega 60 kreditnih točk, semester pa praviloma 30
kreditnih točk.
Iz predmetnika morajo biti razvidni število kreditnih točk,
potrebnih za dokončanje posamezne enote programa (tj. predmeta, modula,
praktičnega izobraževanja ipd.), in učni izidi oziroma kompetence tako
celotnega študijskega programa kot posameznih enot programa.
Posamezni predmet mora biti ovrednoten z najmanj 3 kreditnimi
točkami, priporočljivo število kreditnih točk za posamezni modul je najmanj 5
ali večkratnik tega števila, za 1 teden praktičnega usposabljanja pa 2.
Kreditno vrednotenje enot programa z decimalnimi števili ni
dopustno.
Za dokončanje študija je treba kreditno ovrednotiti tudi
diplomsko nalogo, če je predvidena s študijskim programom, ter magistrsko delo
oziroma doktorsko disertacijo, vendar tako, da skupno število kreditnih točk za
posamezni študijski program ne presega števila iz 4. člena teh meril.
6. člen
(evalvacija obremenitve študenta)
Univerza oziroma samostojni visokošolski zavod v statutu ali
drugem aktu določi postopke za sodelovanje študentov oziroma drugih deležnikov
pri spremljanju, presojanju in ugotavljanju dejanske obremenitve študenta.
Izvajanje postopkov se preverja ob zunanji evalvaciji študijskega programa.
Po uvedbi novega študijskega programa je treba dejansko
obremenitev študenta preverjati vsako študijsko leto do diplomiranja prve
vpisane generacije, potem pa v vsakem samoevalvacijskem obdobju.
Opis metodologije preverjanja obremenitev študenta je del
poslovnika kakovosti, ki ga sprejme visokošolski zavod, samoevalvacijsko
poročilo študijskega programa pa mora vsebovati izsledke preverjanja teh
obremenitev.
7. člen
(merila za obvezne in izbirne enote programa)
Ob upoštevanju značilnosti študijskega področja, v katerega
študijski program spada, znanstveno-raziskovalnih oziroma umetniških področij,
na katerih temelji, ter ob upoštevanju stopnje in vrste študijskega programa in
njegove notranje razčlenjenosti (smeri, moduli, enopredmetnost, dvopredmetnost,
regulirani poklici ipd.) se opredelijo razmerja med obveznimi in izbirnimi
enotami programa, pri čemer mora biti izbirnih najmanj 10 %.
Posebej je treba določiti delež izbirnih enot programa
oziroma število kreditnih točk, ki si jih študent lahko pridobi v drugih
študijskih programih.
Študent, mora imeti možnost, da najmanj 10 kreditnih točk iz
obveznih ali izbirnih enot programa prenese iz enega študijskega programa v
drugega. Univerza oziroma samostojni visokošolski zavod v statutu ali drugem
aktu določi postopke za priznavanje kreditnih točk, pridobljenih v drugih
študijskih programih na istem ali drugih visokošolskih zavodih.
8. člen
(organ ali odgovorna oseba za ECTS na visokošolskem zavodu)
Za uveljavljanje ECTS in usklajevanje s tem povezanih nalog
univerza oziroma samostojni visokošolski zavod v statutu ali drugem aktu določi
organ ali eno ali več odgovornih oseb.
9. člen
(drugi dokumenti)
Za uresničevanje študentskih izmenjav in prenašanje kreditnih
točk, lahko pa tudi za nabiranje kreditnih točk, visokošolski zavodi sprejmejo
naslednje dokumente (standardizirane obrazce): študentovo prošnjo/prijavo
(application form), poročilo o opravljenih študijskih obveznostih (transcripts
of records) ter študijsko pogodbo (learning agreement).
Obrazci dokumentov iz prejšnjega odstavka morajo biti
objavljeni na spletnih straneh visokošolskega zavoda.
10. člen
(prehodna določba)
Z dnem začetka veljavnosti teh meril prenehajo veljati Merila
za kreditno vrednotenje študijskih programov po ECTS (Uradni list RS, št.
95/10).
12. člen
(uveljavitev meril)
Ta merila začnejo veljati naslednji dan po objavi v Uradnem
listu Republike Slovenije.
Št. 0072-6/2010/59
Ljubljana, dne 24. oktobra 2019
Dr. Peter Purg
Predsednik sveta Nacionalne 
agencije Republike Slovenije za
kakovost v visokem šolstvu