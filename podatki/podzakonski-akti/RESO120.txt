1. UVOD
Dobro duševno zdravje je temelj zdravja nasploh ter
posledično socialne, družinske in gospodarske stabilnosti, družbene blaginje
ter kakovosti življenja ljudi. Duševne motnje so veliko breme za posameznike in
njihove bližnje, pomenijo pa tudi veliko izgubo in obremenitev za gospodarske,
socialne in izobraževalne sisteme. Po nekaterih podatkih je imelo leta 2011 v
Evropski uniji (v nadaljnjem besedilu: EU) (skupaj z Islandijo, Norveško in
Švico) duševne motnje 38,2 % prebivalstva, kar je približno 164,8 milijona
ljudi. Stroški, povezani z duševnimi boleznimi v Evropi, znašajo 461 milijard
evrov na leto, najpogostejše diagnoze pa so: anksiozne motnje (14 %),
nespečnost (7 %), depresivna motnja (6,9  %), somatoformne motnje (6,3 %),
zasvojenost z alkoholom in drugimi drogami (>4 %), ADHD (5 % v mlajših
starostnih skupinah), demenca (1 % v starostnih skupinah od 60 do 65 let in 30
% pri starejših od 85 let) (Wittchen in dr., 2011). Polovica vseh duševnih
motenj, ki se pojavijo, se začne do 14. leta; do 24. leta naj bi se začele že
tri četrtine duševnih motenj (Wittchen in drugi, 2011, dosegljivo na
https://psy2.psych.tu-dresden.de/i2/klinische/mitarbeiter/materialien/ebc-publications/wittchenjacobi-overview-europe-2005.pdf
Olesen et ali., 2014, dosegljivo na
http://swissbraincouncil.ch/files/content/Kosten/Cost %20Disorders %20Brain
%20Europe_2010.pdf; Knopf, D., 2008). Skrb za duševno zdravje družbe temelji na
dobrem duševnem zdravju otrok in mladih. Zagotavljanje varnega in spodbudnega
okolja, ki preprečuje duševne težave v otroštvu, je naložba družbe.
Posledice duševnih motenj močno obremenjujejo družbene vire
ter gospodarske, izobraževalne, socialne, družinske, zdravstvene, kazenske in
pravosodne sisteme držav. Revščina, socialna izključenost in neenakosti v
družbi dokazano povečujejo tveganje za slabo duševno zdravje. Slabo gospodarsko
stanje v družbi pomeni veliko tveganje za duševno zdravje, hkrati pa je ravno v
takšnih okoliščinah treba vlagati vse napore v krepitev duševnega zdravja.
Slabo duševno zdravje tako pomeni izgubo od 3 do 4 % bruto domačega proizvoda
(v nadaljnjem besedilu: BDP), v glavnem zaradi izgubljene produktivnosti (kar 65
% stroškov, povezanih z duševnimi motnjami, je zunaj zdravstva: odsotnosti z
dela, nezmožnosti za delo) in zgodnjega upokojevanja (Evropska komisija, 2008a,
podatki OECD, dosegljivo na:
http://www.oecd.org/els/health-systems/mental-health.htm).
Težave v duševnem zdravju so torej ključni razlog za izgubo
produktivnega človeškega kapitala. V številnih evropskih raziskavah so
ugotovili, da nastajajo visoki stroški (povezani s težavami v duševnem zdravju)
na delovnih mestih zaradi prezentizma in absentizma. Poleg tega pa imajo osebe
s težavami v duševnem zdravju pomembno zmanjšane prihodke in se pogosteje
prezgodaj upokojujejo - tretjina invalidskih upokojitev prve kategorije
(podatki ZPIZ). Tudi v Sloveniji so duševne in vedenjske motnje eden od
najpogostejših vzrokov za bolniški dopust v zadnjih letih (podatki ZZZS).
Osebe z duševnimi motnjami in njihovi bližnji so poleg
bremena bolezni pogosto deležni diskriminacije, izključenosti in kršenja
temeljnih človekovih pravic. Stigma negativno vpliva tudi na dostopnost oziroma
potek zdravstvene obravnave.
Zaradi velike prevalence težav duševnega zdravja to področje
postaja vse bolj aktualno tako v evropskem kot v svetovnem merilu. Izboljšanje
duševnega zdravja je eden od strateških ciljev politik EU, ki mu je v zadnjih
nekaj letih namenjeno veliko pozornosti in političnih aktivnosti v EU ter v
posameznih državah članicah. Učinkoviti ukrepi in pristopi na področju krepitve
in varovanja duševnega zdravja so namreč ključni za napredek družbe in
gospodarsko rast, saj lahko le duševno zdrav posameznik razvija svoje
sposobnosti, se spoprijema s stresom v vsakdanjem življenju, učinkovito in
plodno dela ter prispeva v svojo skupnost.
V Sloveniji so velike razlike v dostopnosti do storitev na
področju duševnega zdravja (Bajt in dr., 2008, tudi podatki IRSSV), poleg tega
pa so zanjo značilne precejšnje socialno-ekonomske in demografske razlike
znotraj posameznih geografskih območij. Med posameznimi regijami glede na
prisotne socialno-ekonomske dejavnike obstajajo različno velika tveganja za
razvoj težav v duševnem zdravju (Šprah in dr., 2011). Poleg prehodnih duševnih
stisk, ki pestijo odraslo populacijo, ter stresnih, anksioznih in depresivnih
motenj pri odraslih ter demence pri starejših sta v Sloveniji v ospredju
javnozdravstvena problema – škodljiva raba alkohola in samomor (Roškar in dr.,
2015).
Duševno zdravje ni samo stvar zdravstvenega sektorja, ampak
tudi številnih drugih sektorjev in politik. Duševno zdravje je nacionalni
kapital in ga je kot takšnega treba izboljšati z združenimi napori celotne
skupnosti, vseh sektorjev, vključujoč uporabnike, njihova združenja in skupine
svojcev. Duševno zdravje se oblikuje tudi v družinah, šolah in na delovnih
mestih ter je rezultat tega, kako obravnavamo sebe in kako nas obravnavajo drugi.
Načelo duševnega zdravja v vseh politikah poudarja vpliv javnih politik na
determinante duševnega zdravja, teži k zmanjšanju neenakosti v duševnem
zdravju, poudarja koristi promocije duševnega zdravja na različnih področjih in
odgovornost oblikovalcev politik za vplive na duševno zdravje.
Na veliki javnozdravstveni problem v duševnem zdravju je
mogoče odgovoriti s sestavljeno in povezano mrežo služb in storitev, ki so
odziv na potrebe posameznikov in skupnosti. Na področju zdravstva so to službe,
ki zagotavljajo krepitev in ohranjanje dobrega duševnega zdravja, preprečevanje
bolezni, pravočasno in zgodnje odkrivanje motenj ter njihovo zdravljenje, ki pa
so uspešne le, če hkrati zagotovimo tudi uresničevanje pravic do socialne
vključitve, zaposlitve, ekonomske varnosti, varnega bivanja, rehabilitacije in
destigmatizacije. Za kakovostno, pravočasno, vsestransko in dostopno obravnavo
ljudi z duševnimi motnjami potrebujemo medsektorsko mrežo storitev in služb
načrtovalcev, izvajalcev ter uporabnikov in svojcev, ki jih je po smernicah SZO
treba organizirati in medsebojno povezati na regionalno oziroma geografsko
definiranih območjih. V mrežo spadajo občine, službe na vseh ravneh
zdravstvenega varstva in v okviru socialnega varstva ter zaposlovanja, službe na
vseh ravneh vzgoje in izobraževanja, neformalne in uporabniške organizacije ter
društva, ki delujejo na področju duševnega zdravja, in druga društva, ki
podpirajo socialno vključenost in zdravje v lokalni skupnosti. V mrežo služb za
duševno zdravje se vključujejo predvsem koordinatorji obravnave v skupnosti v
okviru CSD, zastopniki pravic oseb na področju duševnega zdravja ter številne
institucije, ki razvijajo skupnostne programe za osebe s težavami v duševnem
zdravju. Ministrstvo za delo, družino, socialne zadeve in enake možnosti (v
nadaljnjem besedilu: MDDSZ) v okviru svojih pristojnosti na področju duševnega
zdravja financira tudi programe zaposlovanja invalidov in ocene delazmožnosti
ter že izvaja programe varnosti in zdravja na delovnem mestu.
Z RNPZD uvajamo regionalne centre za duševno zdravje, ki bodo
kadrovsko in vsebinsko nadgradili službe za duševno zdravje ter omogočili
sodelovanje in povezanost zgoraj naštetih. Namen je, da bi se skrb in obravnava
ljudi s težavami v duševnem zdravju v vseh življenjskih obdobjih čim bolj
oblikovala v skupnosti, to je tam, kjer ljudje živijo. Predlog RNPDZ je
usklajen z Resolucijo o nacionalnem planu zdravstvenega varstva 2016–2025
Skupaj za družbo zdravja, s Strategijo razvoja Slovenije 2030, Strategijo
dolgožive družbe, Programom za otroke, z Resolucijo o nacionalnem programu za
mladino 2013–2020, z Resolucijo o nacionalnem programu socialnega varstva za
obdobje 2013–2020, Strategijo za obvladovanje demence v Sloveniji do leta 2020,
Zakonom o celostni zgodnji obravnavi predšolskih otrok s posebnimi potrebami
ter z rešitvami v predlogu Zakona o dolgotrajni oskrbi in Družinskim zakonikom.
Sledi ugotovitvam in priporočilom poročila Misije SZO o duševnem zdravju v
Sloveniji iz leta 2015, ugotovljenim potrebam na področju duševnega zdravja v
Sloveniji ter predhodnim verzijam osnutka RNPDZ. V RNPDZ nismo vključili
problematike prepovedanih drog, saj jo celovito obravnava Nacionalni program na
področju prepovedanih drog 2013–2020 (v nadaljnjem besedilu: NPPD). RNPDZ in NPPD
se dopolnjujeta v aktivnostih in programih namenjenih promociji zdravja,
preprečevanju dejavnikov tveganja za poslabšanje duševnega zdravja ter v
obravnavi oseb, ki imajo hkratno zasvojenost in pridruženo duševno motnjo.
K Strategiji razvoja Slovenije 2030, ki jo je vlada sprejela
leta 2017, bo predlog RNPDZ prispeval zlasti k 1. razvojnemu cilju Zdravo in
aktivno življenje ter kazalniku uspešnosti Leta pričakovanega zdravega
življenja ob rojstvu, k 3. razvojnemu cilju Dostojno življenje za vse ter kazalnikoma
uspešnosti Stopnja tveganja socialne izključenosti in Izkušnje diskriminacije,
k 7. razvojnemu cilju Vključujoč trg dela in kakovostna delovna mesta ter
kazalnikoma uspešnosti Stopnja delovne aktivnosti prebivalstva (od 20 do 64
let) in Stopnja tveganja revščine delovno aktivnih oseb (starih 18 let in več).
Predlog RNPDZ bo prispeval k Resoluciji o nacionalnem planu
zdravstvenega varstva 2016–2025 Skupaj za družbo zdravja (v nadaljnjem
besedilu: RNPZV), ki v področju 6.2.7 Duševno zdravje kot temeljno aktivnost
navaja razvoj in krepitev področja duševnega zdravja, kot drugi ukrep za to
aktivnost pa določa sprejem novega nacionalnega programa varovanja duševnega
zdravja. Predlog RNPDZ bo prispeval tudi k uresničitvi nekaterih drugih ukrepov
področja 6.2.7, kot so ocena potreb po celovitem zdravljenju in obravnavi oseb
s težavami v duševnem zdravju, protokol sodelovanja zdravstvenega varstva z
izvajalci na področju socialnega varstva in družine, izobraževanja, razvoj
programov integrirane skupnostne obravnave in podpore osebam z dolgotrajnimi
težavami v duševnem zdravju, smernice za programe in storitve, ki jih bodo
izvajale nevladne organizacije, prostovoljci, svojci in drugi ter razvoj modela
nacionalne mreže služb za duševno zdravje otrok in mladostnikov. Predloga RNPDZ
in RNPZV se dopolnjujeta tudi na področju 6.2.8 Geriatrija v aktivnosti
Zagotavljanje celovite geriatrične obravnave krhkih in multimorbidnih
pacientov.
RNPDZ prispeva tudi k Strategiji dolgožive družbe in sicer
predvsem k 2. stebru Samostojno, zdravo in varno življenje vseh generacij,
zlasti na naslednjih področjih in usmeritvah:
-       
Izboljševanje zdravja, zmanjšanje neenakosti v zdravju in preprečevanje
oviranosti v naslednjih usmeritvah: ohranjanje in krepitev lastnega telesnega
ter duševnega zdravja; okrepitev področja duševnega zdravja, strukturni ukrepi
za zagotavljanje in spodbujanje zdravju prijaznega okolja; okrepitev politik za
spodbujanje zdravega življenjskega sloga in obvladovanje tveganega vedenja ter
ozaveščanje o zdravem življenjskem slogu od najzgodnejšega življenjskega
obdobja; oblikovanje programov za povečanje vlaganj delodajalcev v zdravje
zaposlenih; posebna skrb za duševno zdravje ekonomsko ranljivejših skupin in
programi, krepitve drugih dejavnikov življenjskega sloga za te skupine;
ureditev področja najpogostejših starostnih bolezni.
-       
Sistemi socialne zaščite v naslednjih usmeritvah: optimizacija
zdravstvene oskrbe, zlasti s promocijo zdravja in krepitvijo primarne ravni, z
večjim poudarkom na preprečevanju in obvladovanju kroničnih bolezni ter
razvojem novih načinov spremljanja zdravstvenega stanja bolnikov s pomočjo IKT.
-       
Zagotavljanje kakovosti življenja družin v naslednjih usmeritvah:
spodbujanje razvoja in ponudbe kakovostnih in raznovrstnih programov v podporo
družini.
RNPDZ prispeva tudi k 1. stebru Trg dela (delovna aktivnost)
in izobraževanje ter k 3. stebru Vključenost v družbo Strategije dolgožive
družbe.
Slovenija leta 2018 prvič predseduje Svetu Združenih narodov
za človekove pravice, ki je vodilna mednarodna organizacija za varstvo
človekovih pravic. Predsedovanje je velika priložnost za našo državo, da s
sprejetjem RNPDZ izboljša varovanje človekovih pravic, zlasti ranljivih skupin,
med katere spadajo tudi osebe s težavami v duševnem zdravju. RNPDZ vzpostavlja pogoje
za izpolnjevanje obveznosti RS na področju varstva človekovih pravic in drugih
obveznosti, ki izhajajo iz ratificiranih mednarodnih dokumentov ZN, Sveta
Evrope in EU:
-       
Deklaracija in Akcijski načrt za področje duševnega zdravja v Evropi,
sprejet na Evropski ministrski konferenci SZO v Helsinkih, l. 2005;
-       
Zelena knjiga za izboljšanje duševnega zdravja prebivalstva – Pot k
strategiji na področju duševnega zdravja za Evropsko unijo, Evropska komisija,
l. 2005;
-       
Evropski pakt za duševno zdravje in dobro počutje, l. 2008;
-       
Resolucija za duševno zdravje, Evropski parlament, l. 2009;
-       
Celovit akcijski načrt za duševno zdravje 2013−2020, SZO;
-       
Evropski akcijski načrt za duševno zdravje2013−2020, SZO;
-       
Evropski okvirni načrt za področje duševnega zdravja in dobrega počutja
2013;
-       
Konvencija ZN o pravicah invalidov;
-       
Konvencija ZN o pravicah otrok;
-       
Agenda Združenih narodov za trajnostni razvoj do leta 2030.
Skupno vsem navedenim dokumentom je, da poudarjajo pomen
ohranjanja in krepitve dobrega duševnega zdravja ter preprečevanje duševnih
bolezni. V ospredju obravnave je celostno, interdisciplinarno in medsektorsko
sodelovanje, v središču storitev različnih služb so posameznik in njegove
potrebe. Poudarja se premik s pretežno bolnišničnega zdravljenja na obravnavo
duševnih motenj v lokalnem okolju – skupnostni pristop.
1.1 Metodologija priprave RNPDZ
RNPDZ je začela nastajati leta 2009, do novembra 2017 pa so
bile pripravljene tri delovne verzije osnutka RNPDZ in tri javne obravnave. Ta
dokument je tako četrti predlog RNPDZ. Temelji na omenjenih treh predhodnih
verzijah RNPDZ, na proučitvi posameznih nacionalnih programov za duševno
zdravje razvitih držav, relevantnih strokovnih in znanstvenih prispevkov o
promociji ter preventivi na področju duševnega zdravja, incidenci in prevalenci
duševnih motenj, o sodobnih stroškovno učinkovitih organizacijskih pristopih za
krepitev in varovanje duševnega zdravja, o preprečevanju duševnih motenj, o
zgodnji prepoznavi, akutnem zdravljenju, prolongiranem zdravljenju,
rehabilitaciji, dolgotrajni oskrbi, psihosocialni pomoči ter o skupnostni
psihiatriji.
RNPDZ določa strategijo na področju duševnega zdravja do leta
2028. Sestavni del dokumenta so tudi akcijski načrti, ki bodo določali
dejavnosti za krajša časovna obdobja. Prvi akcijski načrt določa dejavnosti do
leta 2020, naslednji akcijski načrti pa bodo okvirno narejeni za tri leta.
1.2 Priporočila SZO za organizacijo služb na področju
duševnega zdravja
Sodobna in mednarodna priporočila za organizacijo služb na
področju duševnega zdravja postavljajo posameznika in njegove potrebe v
središče načrtovanja, organizacije in izvajanja služb in storitev. To pomeni,
da se morajo službe prilagajati potrebam posameznikov.
Večina ljudi skrbi za svoje duševno zdravje ob podpori
svojcev, prijateljev ter drugih neformalnih mrež. V primeru večjih potreb se
ljudje obračajo najprej na osnovne podporne službe za duševno zdravje v
skupnosti (kot so različne civilne skupine, društva, šole, nevladne in
humanitarne ter karitativne organizacije). Ko je zaradi teže duševnih težav
potrebno dodatno strokovno znanje ali podpora, se vključi formalna mreža
strokovnih služb. Glede na potrebe se v obravnavo najbolj vključujejo službe na
primarni zdravstveni in socialni ravni, sledijo formalne skupnostne službe za
duševno zdravje in psihiatrične službe, ki delujejo v okviru splošnih
bolnišnic, ter nazadnje specialistične službe za duševno zdravje in ustanove za
dolgotrajno bivanje/zdravljenje.
Partnerstvo s sektorjem socialnega varstva in drugimi
nezdravstvenimi sektorji je bistvenega pomena, še zlasti za osebe z
dolgotrajnimi težavami v duševnem zdravju, katerih zaposlitev, bivanje in
različne vrste socialnih transferjev in storitev ter programov so odvisni od
teh sektorjev.
Pomembno je zagotavljanje pogojev za najboljše možno duševno
in telesno blagostanje vseh prebivalcev, s posebnim poudarkom na ranljivih
skupinah, kot so otroci, mladostniki in starejši. Vrzeli v storitvah so težava
za vse, še posebej za socialno izključene skupine, kot so ljudje z duševnimi
motnjami in drugi. Za premostitev teh ovir in zagotavljanje enake oskrbe vsem,
ki to potrebujejo, je treba vlagati v razvoj človeških virov, služb in storitev
v skupnosti, ki upoštevajo socialno-ekonomske in kulturne razlike ter potrebe
ljudi.
V RNPDZ prepoznavamo pomanjkanje služb na primarni ravni
obravnave in zato vzpostavljamo strukture, ki se prilagajo regionalnim potrebam
in možnostim ter se med seboj povezujejo tudi horizontalno.
2. PRIKAZ STANJA, IZZIVI IN PRIPOROČILA
2.1 Stanje na področju duševnega zdravja v Sloveniji
Podatki rednih zdravstvenih statistik, raziskav ter izkušnje
iz prakse v Sloveniji kažejo na izrazito povečanje težav duševnega zdravja in
nekaterih duševnih motenj. Med dejavnike tveganja za duševne težave in motnje
poleg individualnih dejavnikov (kot so spol, starost, dednost, osebnostne
značilnosti in življenjski slog) spadajo tudi dejavniki okolja. Med njimi so
pomembni tudi današnji hiter način življenja, velika pričakovanja do
posameznika, naraščajoče socialno-ekonomske neenakosti in prikrajšanosti ter
osamljenost starejših in onemoglih oseb. Pomemben dejavnik, ki negativno vpliva
na trenutno stanje na področju duševnega zdravja, je tudi stigma, ki je
večinoma posledica nezadostnega poznavanja ozadja duševnih bolezni. Stigma
izrazito zaviralno vpliva na iskanje pomoči.
Prav tako moramo omeniti nezadostno mrežo zdravstvenih in
socialnih služb na področju duševnega zdravja v Sloveniji in neenakomerno
dostopnost prebivalcev nekaterih regij do različnih virov pomoči. V predhodnem
osnutku RNPDZ od 2014 do 2018, ki je dostopen na spletni strani MZ, je
vključena natančna analiza stanja na področju služb in programov za duševno
zdravje, zato je v tem predlogu ne ponavljamo.
V nadaljevanju prikazujemo nekatere ključne podatke iz redne
zdravstvene statistike in raziskav, ki jih upravlja Nacionalni inštitut za
javno zdravje (v nadaljnjem besedilu: NIJZ):
·          
Od leta 2008 do leta 2015 se je število prvih obiskov otrok in
mladostnikov zaradi duševnih in vedenjskih motenj izrazito povečalo, na
primarni zdravstveni ravni za 26 %, na sekundarni za 70 %. Otroci do 5. leta so
bili najpogosteje obravnavani zaradi specifične razvojne motnje pri govorjenju
in jezikovnem izražanju, vedenjskih in čustvenih motenj, ki se začnejo v
otroštvu in adolescenci, ter hiperkinetične motnje. Otroci med 6. in 14. letom
so bili poleg tega obravnavani še zaradi specifičnih motenj pri šolskih
veščinah in tikih. Mladostniki med 15. in 19. letom so bili najpogosteje
obravnavani zaradi odziva na hud stres in prilagoditvenih motenj, drugih anksioznih
motenj, depresivnih epizod in motenj hranjenja. Med 15. in 19. letom se
povečuje tudi poraba zdravil za zdravljenje duševnih in vedenjskih motenj.
Število bolnišničnih obravnav otrok in mladostnikov do 19. leta zaradi duševnih
in vedenjskih motenj se je med letoma 2008 in 2015, predvsem zaradi manjšega
števila hospitalizacij otrok do 5. leta, zmanjšalo, medtem ko so bile obravnave
otrok in mladostnikov od 6. do 19. leta enako pogoste oziroma jih je bilo celo
nekoliko več. Duševne motnje pri otrocih in mladih so veliko družbeno in
finančno breme, saj po nekaterih presojah posameznik z vedenjsko motnjo v
zgodnjem otroštvu do svojega 27. leta za družbo pomeni 10-krat večje finančno
breme v primerjavi z vrstniki (Scott, 2001).
·          
Od leta 2008 do leta 2015 so bili odrasli (do 65. leta)
najpogosteje obravnavani zaradi anksioznih motenj, depresivne epizode, ponavljajoče
se depresije, stresnih in prilagoditvenih motenj, vedenjskih in duševnih težav
zaradi alkohola ter shizofrenije. V tej skupini v zadnjih letih narašča
predvsem število obravnav zaradi stresnih in prilagoditvenih motenj. Pri
starejših od 65 let so najpogostejše obravnave zaradi neopredeljene demence,
sledijo depresivna epizoda, anksiozne motnje, stresne in prilagoditvene motnje
ter vaskularna demenca. V tej skupini se v zadnjih letih povečuje predvsem
število obravnav zaradi neopredeljene demence. Med letoma 2008 in 2015 se je v
starostni skupini nad 20 let povečalo število izdanih receptov za
antidepresive. Stopnja hospitalizacij za depresivno epizodo je v starostni
skupini nad 20 let med letoma 2008 in 2015 blago upadla, v istem obdobju pa se
je nekoliko povišala stopnja hospitalizacij zaradi ponavljajoče se depresivne
motnje.
·          
Bolniške odsotnosti zaradi duševnih in vedenjskih motenj so bile
v obdobju 2008–2016 na tretjem mestu po pogostosti (za boleznimi
mišično-skeletnega sistema in vezivnega tkiva ter poškodbami in zastrupitvami,
NIJZ 2008−2016), po trajanju pa so med daljšimi. Leta 2015 smo imeli zaradi
duševnih in vedenjskih motenj 18.215 primerov odsotnosti z delovnega mesta ter
747.401 izgubljen koledarski dan, od tega največ v starostni skupini od 45 do
64 let.
·          
Podatki obdobnih raziskav CINDI (2012, 2016) o vedenjskem slogu
odraslih kažejo na povečanje deleža odraslih, ki poročajo, da doživljajo
vsakodnevni stres/napetost zaradi obremenitev na delovnem mestu (delež teh oseb
je leta 2012 znašal 48 %, leta 2016 pa 55 %) in slabih odnosov na delovnem
mestu (delež teh oseb je leta 2012 znašal 10 %, leta 2016 pa 19 %). Delež oseb,
ki stres in napetosti s težavo obvladujejo, je leta 2012 znašal 26 %, leta 2016
pa 22 %.
·          
Leta 2015 je registrirana poraba alkohola znašala 11,5 litra
čistega alkohola na vsakega prebivalca Slovenije, starejšega od 15 let.
Slovenija spada med države z zelo veliko porabo alkohola, alkohol pa je eden od
pomembnih dejavnikov tveganja za težave v duševnem zdravju. V Sloveniji je od
leta 2008 na leto v povprečju umrlo 881 oseb zaradi bolezni, ki jih neposredno
pripisujemo alkoholu. Med temi vzroki so na drugem mestu smrti zaradi duševnih
in vedenjskih motenj zaradi alkohola.
·          
V Sloveniji zaradi samomora vsako leto umre od 400 do 450 oseb,
od leta 1999 do leta 2016 jih je zaradi samomora umrlo kar 12.038. Povprečni
samomorilni količnik (število umrlih zaradi samomora na 100.000 prebivalcev) je
med letoma 1996 in 2016 znašal 24,69, kar je nad evropskim povprečjem, ki je po
podatkih Eurostata leta 2014 znašal 11/100.000
(http://ec.europa.eu/eurostat/web/products-eurostat-news/-/DDN-20170517-1).
Zaradi samomora umre približno štirikrat več moških kot
žensk. Izrazite so regionalne razlike, saj imajo vse vzhodne regije višji
samomorilni količnik, kot je povprečje v Sloveniji (NIJZ, Baza podatkov o
umrlih osebah). Od leta 1997 je opazen postopen upad samomora pri obeh spolih
za skoraj vse starostne skupine (Roškar in dr., 2015; Beškovnik in dr., 2011).
Upad je opazen predvsem pri osebah, mlajših od 50 let, pri starejših moških
(nad 70 let) pa je v zadnjih letih zaznati vnovično povečanje števila
samomorov. Količnik samomora pri starejših znaša več kot 50/100.000 in je med
najvišjimi v Evropi. Pri mladostnikih med 15. in 19. letom je samomor drugi
najpogostejši vzrok smrti (za smrtmi zaradi prometnih nezgod), pri moških,
starih od 20 do 44 let, pa je samomor prvi vzrok umrljivosti.
·          
Socialna neenakost in tveganje revščine ter socialne
izključenosti niso le kazalniki slabega duševnega zdravja, temveč tudi
napovedovalci zdravja, socialne varnosti in ekonomske uspešnosti. Dokazi, da
družbene neenakosti poslabšujejo duševno zdravje, so zadostni, da države in
politike sprejmejo ukrepe za zmanjšanje teh razlik in da vlagajo v programe
socialnega varstva ter socialne vključenosti, ki dokazano pripomorejo k večji
socialni varnosti (WHO. Social determinants of mental health 2014. Dosegljivo na
http://apps.who.int/iris/bitstream/10665/112828/1/9789241506809_eng.pdf).
Socialno-ekonomski dejavniki nedvomno prispevajo k duševnemu stanju v RS, kar
je mogoče sklepati že na podlagi nekaterih javnozdravstvenih kazalnikov, kot je
na primer regijska različnost samomora.
2.2 Ugotovitve in priporočila SZO za organizacijo služb na
področju duševnega zdravja v Sloveniji1
Iz ugotovitev poročila SZO za Slovenijo izhaja, da je na
primarni zdravstveni ravni (pre)malo strokovnjakov s področja psihiatrije in
klinične psihologije, imajo pa splošni zdravniki razmeroma dovolj znanja za
odkrivanje duševnih motenj in napotovanje na specialistične ravni obravnave. V
poročilu je posebej poudarjen in pohvaljen model psihoedukativnih delavnic za
paciente z depresijo na primarni ravni ter izobraževanje medicinskih sester na
področju duševnega zdravja. Ugotovljena je vrzel med potrebami in oskrbo,
posebej za marginalizirane skupine. Poudarjena je slaba dostopnost do služb za
duševno zdravje na vseh ravneh, majhno število ambulantnih psihiatričnih
obravnav, pomanjkanje kliničnih psihologov in pedopsihiatrov. Poudarjena je
tudi potreba po dostopnejših multidisciplinarnih obravnavah otrok in
mladostnikov z duševnimi motnjami. Čakalne dobe, še zlasti za psihoterapijo, so
dolge. Področje psihoterapije v Sloveniji ni urejeno, ZZZS prizna strošek te
storitve samo kliničnim psihologom in psihiatrom. Kliničnih psihologov je
premalo, saj je le eden od treh psihologov specialist klinične psihologije.
Specializacija klinične psihologije je odvisna od interesa izvajalcev in ne
sloni na dejanskih potrebah populacije.
Število sprejemov v bolnišnice je rahlo pod povprečjem EU,
kar bi lahko pomenilo, da je povprečno trajanje hospitalizacije nekoliko nad
evropskim povprečjem, vendar pa je število ambulantnih obiskov razmeroma zelo
majhno. Kombinacija obojega kaže na relativno odvisnost varstva duševnega
zdravja od bolnišnične oskrbe. Na področju varstva duševnega zdravja imajo
psihiatrične bolnišnice osrednjo vlogo (poudarjena koncentracija zdravstvene
obravnave v psihiatričnih bolnišnicah), kar je razvidno tako iz števila
kadrovskih in posteljnih zmogljivosti kot tudi iz deleža sredstev (80 %),
namenjenih za varstvo duševnega zdravja v bolnišnicah.
Storitve skrbi za osebe z duševnimi motnjami v skupnosti so
slabo razvite in finančno podhranjene, čeprav prve ugotovitve dokazujejo
njihovo učinkovitost. Poudariti je treba pomanjkljivosti v zakonodaji in
relativno visoko stopnjo institucionalizacije v RS (predvsem zaradi večjega
števila socialnih zavodov), delovanje nevladnih organizacij in psihiatričnih
skupnostnih timov,njihovo stroškovno učinkovito vlogo pri zagotavljanju lokalne
dostopnosti pomoči osebam s hujšimi in kroničnimi duševnimi motnjami ter
preprečevanje namestitev v socialne zavode. Na področju dela z otroki in
mladostniki v okviru šolskih svetovalnih služb sta poudarjeni velika
obremenjenost teh služb in prednost organizacije pomoči otrokom s specifičnimi
učnimi težavami v sklopu svetovalnih centrov za otroke, mladostnike in njihove
starše, ki pa niso enakomerno regijsko zastopani.
Na podlagi ugotovitev je SZO Sloveniji predlagala naslednje
izboljšave:
·          
prenos težišča služb in storitev za duševno zdravje na lokalno
raven in izboljšanje njihove dostopnosti;
·          
nadaljevanje usposabljanja za strokovno osebje na primarni ravni
zdravstvenega in v socialnem varstvu ravni;
·          
vzpostavitev urgentnih služb za otroke, ki bodo odgovorne za
presojo in triažo;
·          
zmanjšanje trajanja hospitalizacij in števila ponovnih
hospitalizacij s skupnostnim spremljanjem oseb s hudimi duševnimi motnjami;
·          
razširitev števila in zmožnosti skupnostnih timov na podlagi
ocene potreb;
·          
načrtovanje, izobraževanje in zaposlovanje strokovnjakov v skladu
z nacionalnimi potrebami;
·          
povečanje števila kliničnih psihologov;
·          
omogočanje usposobljenim strokovnjakom iz priznanih
psihoterapevtskih šol psihoterapevtsko delo v okviru služb socialnega varstva
in zdravstva;
1 Ugotovitve in priporočila je oblikovala Misija SZO, ko je
med 19. in 21. 4. 2015 Slovenijo obiskal odposlanec SZO dr. Matt Muijen.
·          
presoja potreb stanovalcev/stanovalk socialnovarstvenih zavodov
in možnosti za njihovo deinstitucionalizacijo;
·          
dolgoročno zmanjševanje institucionalnih zmogljivosti;
·          
posodobitev zakonodaje in predpisov glede oskrbe forenzičnih
bolnikov/bolnic, ki so lahko nevarni za skupnost;
·          
vzpostavitev varovanega oddelka za otroke in
mladostnike/mladostnice;
·          
razvoj več sektorskih psihosocialnih timov za otroke in
mladostnike/mladostnice;
·          
podpora postopnemu uvajanju regionalnih interdisciplinarnih
centrov za podporo otrokom z učnimi težavami.
3. KLJUČNI IZZIVI
3.1  Zmanjševanje duševnih težav in motenj ter bremena
zaradi slabega duševnega zdravja
Slabo duševno zdravje je pomemben del družbenega bremena in
prizadene skoraj vsakega drugega človeka vsaj enkrat v življenju.
Ker v zadnjih letih duševne motnje naraščajo, narašča tudi
breme zaradi slabega duševnega zdravja. Poleg trpljenja, ki ga duševne motnje
povzročajo, prispevajo tudi h gmotni prikrajšanosti prizadetih in njihovih
družin, nezaposlenosti, prezgodnjemu upokojevanju (tretjina invalidskih
upokojitev prve kategorije) in k slabemu telesnemu zdravju. Strošek duševnih
motenj dosega nekaj odstotkov bruto družbenega proizvoda (v nadaljnjem
besedilu: BDP). Največji delež teh stroškov nastane zaradi izgube
produktivnosti – to je zaradi odsotnosti z dela in prezgodnjih upokojevanj
zaradi duševnih motenj, ki pomenijo 35 % stroškov vseh bolezni v Evropi. V
Sloveniji so stroški bolezni možganov (psihiatričnih in nevroloških) za leto
2010 ocenjeni na 2,425 milijarde EUR, prilagojeni na pariteto kupne moči, kar
pomeni 7 % BDP. Neposredni zdravstveni stroški za bolezni možganov pomenijo 32
% vseh neposrednih zdravstvenih stroškov v Sloveniji (Bon et al, 2013). Več
posebnih raziskav je potrdilo splošno znano dejstvo, da je največji delež stroškov
na račun stroškov zaradi odsotnosti z dela in invalidnosti. EU-OSHA je leta
2014 poročala, da so stroški duševnih motenj v Evropi 240 milijard EU letno, od
tega je 136 milijard EUR stroškov letno na račun manjše produktivnosti in
absentizma (Leka, Jain, 2016).
SZO je ljudi z duševnimi motnjami opredelila kot posebej
ranljivo skupino tudi glede kršenja človekovih pravic, ki so opredeljene v
Konvenciji o pravicah invalidov
(http://www.mddsz.gov.si/si/delovna_podrocja/invalidi_vzv/konvencija_o_pravicah_invalidov/).
Ljudje z duševnimi motnjami umirajo od 15 do 20 let mlajši kot drugi ljudje,
predvsem zaradi pomanjkljive oskrbe (Thornicroft, 2011). Slabe socialne
razmere, revščina in nezaposlenost ter uživanje psihoaktivnih snovi so tesno
povezani tudi s pogostostjo samomora.
Stroške, ki so povezani z obravnavo duševnih motenj, so
avtorji razdelili na dve skupini, in sicer na neposredne (stroški zdravljenja in
medicinske oskrbe) ter posredne stroške (izguba produktivnosti, zgodnje
upokojevanje, absentizem, prezgodnja umrljivost ...). Wittchen in sodelavci
(2010) navajajo, da je v primerjavi s telesnimi boleznimi na področju duševnih
bolezni razmerje med neposrednimi in posrednimi ekonomskimi stroški izrazito
premaknjeno v smer posrednih ekonomskih stroškov. Na podlagi tega sklepajo, da
duševne motnje (oziroma širše gledano bolezni možganov, kamor spadajo tudi
epilepsija, demenca, kap ...) prepoznamo in zdravimo prepozno. Zato je eden od
ključnih izzivov okrepiti duševno zdravje celotne populacije, zmanjšati duševne
težave in motnje ter s tem tudi breme, ki je povezano s slabim duševnim
zdravjem.
3.2 Povečanje pismenosti ter ozaveščenosti na področju
duševnega zdravja in destigmatizacija
Stigma in diskriminacija oseb z duševnimi motnjami se kažeta
v iskanju pomoči in na vseh področjih življenja, v slabem prepoznavanju njihovih
potreb in spregledanju njihovih zahtev. Podobno kot v tujih študijah se je tudi
na slovenskem vzorcu (Roškar idr., 2017) pokazalo, da imajo določene skupine
prebivalstva (moški, starejši, ločeni) ter tisti, ki prihajajo iz regij z
najslabšimi kazalniki duševnega zdravja in regij, ki so hkrati najbolj
obremenjene s samomorom, najbolj izraženo stigmo do duševnih težav in iskanja
pomoči. Poleg tega se je tudi pokazalo, da je le četrtina oseb, ki so v
preteklosti že bile v duševni stiski, tudi poiskala pomoč.
Duševna motnja, telesna bolezen in izključenost tvorijo
stopnjujočo se povratno zvezo, ki jo jemogoče prekiniti le s povezanimi
družbenimi ukrepi. Strukturna stigmatizacija se kaže v zanikanju problema,
pomanjkljivi oskrbi in celo zanemarjanju, podcenjevanju ljudi z duševnimi
težavami pri odločanju in soodločanju. Vse to vodi v pozno iskanje pomoči,
prevladujoč občutek manjvrednosti, ki pomembno prispeva tudi k slabim izidom
zdravljenja in rehabilitacije ter izgubi upanja. Stigma je po mnenju SZO
poglavitna ovira k vzpostavljanju ustreznih, kakovostnih in dostopnih služb na
področju duševnega zdravja. Diskriminacijo lahko zmanjšujemo s tem, da krepimo
ljudi, ki stigmo doživljajo, in s povečevanjem pismenosti na področju duševnega
zdravja. Ljudi, ki doživljajo stigmo, je treba vključiti v vse faze načrtovanja
in odločanja o službah in storitvah, ki jih potrebujejo, ter v presojo
njihovega delovanja. Eden od načinov za zmanjševanje stigme je povečevanje
pismenosti na področju duševnega zdravja (angl. Mental Health Literacy;
Jorm, 2012), ki se nanaša na znanje, prepričanja in stališča o duševnih
motnjah, znanje, ki pomaga pri njihovem prepoznavanju, obravnavi in preventivi.
Majcen (2015) v svoji raziskavi na slovenskem vzorcu, ki sicer ni bil
reprezentativen, ugotavlja, da med pismenostjo v duševnem zdravju obstajajo
razlike med slovenskimi regijami. V regijah, ki so bile bolj izpostavljene
promocijskim in preventivnim dejavnostim, je pismenost o duševnem zdravju
večja. Znanje krepi družbeno moč ljudi s težavami in ozavesti druge, da so
duševne motnje dobro ozdravljive, da večina ljudi po duševni motnji okreva ter
da lahko živijo ustvarjalna in polna življenja. Poleg pismenosti je zlasti za
osebe z duševnimi motnjami ključno opolnomočenje, ki jim omogoča, da povečajo
nadzor nad lastnim življenjem in zmožnostjo, da ukrepajo v zadevah, ki so zanje
pomembne. Treba je zagotoviti preventivno delovanje na področju skrbi za
duševno zdravje svojcev oseb z duševnimi motnjami in z demenco ter drugih
neformalnih oskrbovalcev, ki pogosteje razvijejo duševne motnje zaradi
izgorelosti ter potrebujejo pravočasno in kakovostno strokovno podporo, v
katero so vključeni predvsem zadostno informiranje o bolezni, poteku, obravnavi,
možnostih za rehabilitacijo in zdravljenje ter o pravicah in zakonodaji.
3.3  Ustreznejša organizacija služb in storitev na
področju duševnega zdravja
V skladu z že opisanimi priporočili SZO mora Slovenija
spodbujati skrb ljudi za svoje duševno zdravje, podpirati socialnovarstvene programe,
kot so opredeljeni tudi v Zakonu o socialnem varstvu, in neformalne oblike
pomoči v skupnosti, integrirati službe za duševno zdravje v osnovno raven
pomoči v ZD, CSD in SVP, omejiti sprejeme v psihiatrične bolnišnice in zavode
ter preusmeriti sredstva iz institucionalne v skupnostne oblike obravnave.
Dolgotrajna institucionalizacija ima namreč škodljive posledice za duševno zdravje.
Izziv je, da službe za duševno zdravje organiziramo čim
bližje ljudem (vseh starosti), ki jih potrebujejo, in jih prilagodimo njihovim
potrebam. Poleg tega je pomembno, da tako organiziramo promocijske, preventivne
in kurativne dejavnosti ter rehabilitacijo. Na področju duševnega zdravja otrok
in mladih delujejo v velikem delu države razdrobljene in kadrovsko podhranjene
službe posameznih strokovnjakov, ki ne zmorejo poskrbeti za vse, ki pomoč
potrebujejo. Boljša dostopnost in kakovost storitev bosta preprečevali
dolgotrajne poteke bolezni, razvoj drugih motenj, škodljive posledice duševnih
težav na šolsko uspešnost in na obremenitve družine.
Za kakovostno, pravočasno, vsestransko in dostopno obravnavo
ljudi s težavami v duševnem zdravju potrebujemo povezano medsektorsko in
interdisciplinarno mrežo služb, programov in storitev, ki vsebuje elemente, kot
so navedeni v nadaljevanju RNPDZ.
Dokazano je, da je mogoče v lokalnem okolju odgovoriti na
večino potreb večine prebivalstva, tako z vidika preventive kot obravnave
duševnih motenj vseh starostnih skupin, če osnovno zdravstveno in socialno varstvo
zagotavljata povezane storitve in programe. Zagotoviti je treba tudi zaledje
specialističnih služb za akutne obravnave.
Ustvarjanje mreže služb v skupnosti, infrastrukturnih
zmogljivosti in drugih pogojev, ki bodo omogočali deinstitucionalizacijo. Vzpostavljanje
pogojev za deinstitucionalizacijo je vključeno v obstoječe in naslednje
programsko obdobje Evropskih socialnih skladov (ESS) in Evropskih skladov za
regionalni razvoj (ESSR) za deinstitucionalizacijo in z drugimi viri.
4. VIZIJA IN NAMEN RNPDZ
4.1  Vizija
Vsem prebivalcem Slovenije zagotoviti pravico do optimalnega
duševnega in telesnega blagostanja, do pogojev za razvoj in udejanjanje vseh
svojih potencialov v poklicnem, družbenem, zasebnem in družinskem življenju ter
do enakega dostopa do kakovostnih virov pomoči.
4.2  Namen
Namen RNPDZ je:
·          
krepiti in ohranjati dobro duševno zdravje vseh prebivalcev
Slovenije, preprečevati duševne težave in motnje od najzgodnejšega obdobja do
pozne starosti;
·          
zmanjšati stigmo in diskriminacijo oseb z duševnimi motnjami;
·          
vzpostaviti podporno okolje za dobro duševno zdravje;
·          
izboljšati kompetence strokovnih služb na vseh področjih
varovanja duševnega zdravja;
·          
približati službe in storitve za duševno zdravje uporabnikom;
·          
zmanjševanje institucionalizacije na področju duševnega zdravja.
4.3  Strateški cilji
Z izvajanjem RNPDZ želimo doseči naslednje strateške cilje:
Strateški cilj 1: Zagotoviti trajnostno in učinkovito
implementacijo politik in ukrepov za podporo duševnemu zdravju celotne
populacije, še posebej ranljivih skupin prebivalcev, in ukrepov za varstvo
pravic oseb s težavami v duševnem zdravju.
Kazalniki:
·          
Sloveniji prilagojeno orodje za oceno vplivov politik in ukrepov
na duševno zdravje.
·          
Število strateških (sektorskih in medsektorskih) dokumentov na
državni in lokalni ravni, ki vključujejo področje duševnega zdravja in oceno
njihovega vpliva na duševno zdravje populacije.
·          
V desetletnem obdobju pripravljenih 25 regijskih akcijskih
načrtov.
Strateški cilj 1 bomo uresničevali prek specifičnih ciljev in
ukrepov s prednostnih področij 5.1, 5.6 in 5.7 (navedenih pod točko 5.
Prednostna področja in ukrepi).
Strateški cilj 2: Razvoj in implementacija z dokazi
podprtih medsektorskih in interdisciplinarnih promocijskih in preventivnih
programov na področju duševnega zdravja.
Kazalniki:
·          
Število z dokazi podprtih medsektorskih in interdisciplinarnih
programov preventive in promocije duševnega zdravja, ki so implementirani na
državni (10) in lokalni ravni (25).
·          
Število in vrsta okolij z vzpostavljenimi promocijskimi in preventivnimi
programi na področju duševnega zdravja ter število vključenih uporabnikov.
Strateški cilj 2 bomo uresničevali prek specifičnih ciljev in
ukrepov s prednostnih področij 5.1 in 5.2 (navedenih pod točko 5. Prednostna
področja in ukrepi).
Strateški cilj 3: Zmanjšanje samomora in z alkoholom
povezanih duševnih motenj.
Kazalniki:
·          
Zmanjšanje števila samomorov za 15 % v 10-letnem obdobju.
·          
Povečanje števila oseb, odvisnih od alkohola, ki se vključijo v
zdravljenje in se ponovno polno vključijo v aktivno družbeno življenje za 20 %
v 10-letnem obdobju.
Strateški cilj 3 bomo uresničevali prek specifičnih ciljev in
ukrepov s prednostnih področij 5.4 in 5.5 (navedenih pod točko 5. Prednostna
področja in ukrepi).
Strateški cilj 4: Zagotoviti dostopno, celostno in
kakovostno obravnavo na področju duševnega zdravja v skupnosti.
Kazalniki:
·          
Število vzpostavljenih interdisciplinarnih centrov/timov in
povezanih medresornih služb za duševno zdravje v skupnosti za otroke in
mladostnike ter odrasle (25), ki zagotavljajo dostopno, celostno in kakovostno
obravnavo.
·          
Število institucionalnih postelj za dolgotrajno
institucionalizirane osebe z duševnimi in vedenjskimi motnjami se zmanjša za 40
%.
·          
Število oseb s težavami v duševnem zdravju in njihovih družin, ki
jih obravnavajo centri in timi v skupnosti v zdravstvenih in socialnih službah
(na CSD, v NVO, pomoč na domu).
Strateški cilj 4 bomo uresničevali prek specifičnih ciljev in
ukrepov s prednostnih področij 5.3, 5.4 in 5.5 (navedenih pod točko 5.
Prednostna področja in ukrepi).
Strateški cilj 5: Krepitev znanja, kompetenc, z dokazi
podprtih intervencij ter izmenjave dobrih praks na področju duševnega zdravja.
Kazalniki:
·          
Število in vrsta izobraževanj strokovne (po posameznih resorjih
in strokah) in laične javnosti na področju duševnega zdravja.
Strateški cilj 5 bomo uresničevali prek specifičnih ciljev in
ukrepov s prednostnih področij 5.1, 5.2 in 5.6 (navedenih pod točko 5.
Prednostna področja in ukrepi).
Strateški cilj 6: Socialnovarstveni programi in programi v
podporo družini, ki se povezujejo s programi zdravstvenega varstva, bodo
nadgrajeni s službami in programi za obravnavo oseb s pridruženimi motnjami v
duševnem zdravju.
Kazalniki
Število (7) dokazano učinkovitih SVP in nadgrajenih služb za
osebe s pridruženimi motnjami v skupnosti.
Strateški cilj 6 bomo uresničevali prek specifičnih ciljev in
ukrepov s področij 5.1 in 5.6 (navedenih pod točko 5. Prednostna področja in
ukrepi).
Strateški cilj 7: Spodbujanje in krepitev horizontalnega
in vertikalnega sektorskega in medsektorskega sodelovanja za razvoj na področju
duševnega zdravja
Kazalniki:
·          
Oblikovanje in sprejetje usklajenih protokolov sodelovanja med
različnimi službami in civilno družbo na področju duševnega zdravja.
·          
Število vzpostavljenih, dokazano učinkovitih dobrih praks
medsektorskega in multidisciplinarnega dela na področju duševnega zdravja.
·          
Število in vrsta aplikativnih raziskav in evalvacij na področju
duševnega zdravja.
Strateški cilj 7 bomo uresničevali prek specifičnih ciljev in
ukrepov s prednostnih področij 5.1, 5.2, 5.3, 5.4, 5.5 (navedenih pod točko 5.
Prednostna področja in ukrepi).
Strateški cilj 8: Zmanjšanje deficitarnosti na področju
poklicev, na katerih sloni skrb za boljše duševno zdravje prebivalcev.
Kazalniki:
·          
Povečanje števila specializacij iz klinične psihologije in
posledično povečanje števila specialistov klinične psihologije.
·          
Zakonska ureditev psihološke dejavnosti.
·          
Zakonska ureditev psihoterapije in psihosocialnega svetovanja.
Strateški cilj 8 bomo uresničevali prek specifičnih ciljev in
ukrepov s prednostnih področij 5.1, 5.2, 5.3, 5.4, 5.5, 5.6, 6.1, 6.2
(navedenih pod točko 5. Prednostna področja in ukrepi in pod točko 6. Vodenje
in koordinacija ter podpora implementaciji nacionalnega programa duševnega
zdravja).
4.4  Načela, na katerih temelji RNPDZ
Načrtovanje in izvajanje RNPDZ bo sledilo navedenim načelom,
ki so opredeljena kot vodila za usmerjanje delovanja izvajalcev in deležnikov:
·          
Načelo celovitosti ukrepanja
Načrtovanje in izvajanje RNPDZ bo upoštevalo in dalo prednost
celovitim, sistemskim, evalviranim ukrepom za celotno populacijo ter za posebej
ranljive in ogrožene skupine prebivalstva.
·          
Načelo duševno zdravje v vse politike
Pri pripravi vseh strateških dokumentov različnih resorjev se
upošteva njihov vpliv na duševno zdravje.
·          
Načelo zmanjševanja neenakosti na področju duševnega zdravja
Načrtovanje in izvajanje RNPDZ bo stremelo k zmanjševanju
preprečljivih in nepravičnih razlik na področju duševnega zdravja med
različnimi skupinami prebivalstva.
·          
Načelo interdisciplinarnega in medsektorskega sodelovanja na
ravni načrtovanja, izvajanja in evalvacije politik, zakonodaje in služb
Uresničevanje RNPDZ bo temeljilo na krepitvi sodelovanja vseh
resornih politik, nevladnih organizacij, socialnih, področju družine in drugih
partnerjev pri načrtovanju, izvajanju, spremljanju politik, zakonodaje in služb
ter programov na področju duševnega zdravja.
·          
Načelo usklajenosti s potrebami prebivalcev RS, dostopnosti,
decentralizacije in stroškovne učinkovitosti
Načrtovanje in izvajanje RNPDZ bosta temeljila na
zagotavljanju stroškovne učinkovitosti, enaki dostopnosti služb (hitra,
učinkovita in kakovostna pomoč v primeru duševne stiske, duševnih težav ali
kroničnih duševnih motenj) in storitev ne glede na socialno-ekonomske,
demografske, zdravstvene, kulturne in druge značilnosti posameznika ali skupine
prebivalcev ter zagotavljanju redne in nepretrgane obravnave.
·          
Skupnostna obravnava in rehabilitacija oseb z duševnimi
motnjami
Osebam s težavami v duševnem zdravju v vseh življenjskih
obdobjih omogočiti skupnostno obravnavo in rehabilitacijo.
·          
Vključevanje uporabnikov in njihovih svojcev v načrtovanje,
izvajanje in nadzor nad službami in storitvami
V načrtovanje, izvajanje in nadzor nad službami in storitvami
za duševno zdravje se vključujejo uporabniki in njihovi svojci.
4.5  Struktura dokumenta
RNPDZ ima pet vsebinskih sklopov:
·          
uvod, v katerem je opredeljen pomen duševnega zdravja v ožjem in
širšem kontekstu;
·          
prikaz stanja v Republiki Sloveniji, kjer so poudarjene ključne
ugotovitve na področju duševnega zdravja v Sloveniji (stanja pri posameznih
starostnih skupinah; bolniške odsotnosti; poraba alkohola; prevalenca samomora
...);
·          
ključni izzivi;
·          
vizija in namen RNPDZ;
·          
prednostna področja in specifični cilji s pripadajočimi ukrepi.
Struktura RNPDZ je razvidna s slike 2.
Glavni poudarek RNPDZ je preoblikovanje in prilagajanje
delovanja na področju duševnega zdravja, in sicer povezujemo obstoječe in
dodajamo nujno potrebne nove strukture v organizacijo preventive, promocije,
zdravljenja in rehabilitacije. RNPDZ predvideva oblikovanje regionalnih centrov
za duševno zdravje, ki so sestavljeni iz centrov za duševno zdravje odraslih (v
nadaljnjem besedilu: CDZO) ter centrov za duševno zdravje za otroke in
mladostnike (v nadaljnjem besedilu: CDZOM). RNPDZ predvideva ustanavljanje
specialističnih služb za različna področja in ciljne skupine. Na področju
bolnišnične psihiatrije odraslih se predvideva vzpostavljanje specializiranih
enot za gerontopsihiatrijo in posamezne duševne motnje ter stanja
(specializirani oddelki), in konziliarne storitve. Na področju skrbi za otroke
in mladostnike se načrtujejo krepitev bolnišničnih timov ter vzpostavljanje
subspecialističnih timov na državni oziroma regijski ravni za obravnavo otrok
in mladostnikov s kompleksnejšimi motnjami in komorbidnimi stanji ter krepitev
svetovalnih centrov. Na področju preventive in promocije zdravja se
predvidevata krepitev referenčnih ambulant in timov družinske medicine ter
vzpostavljanje centrov za krepitev zdravja, ki vključujejo preventivne
obravnave za otroke, mladostnike in odrasle. Programi socialnega varstva in
programi v podporo družini, ki se povezujejo s programi zdravstvenega varstva,
bodo nadgrajeni s službami za obravnavo oseb s kombiniranimi duševnimi motnjami
ter s krepitvijo storitev in socialnih programov ter programov v podporo
družini, ki se izvajajo v nevladnih organizacijah.
Temeljna platforma uresničevanja RNPDZ je vključevanje,
povezovanje in sodelovanje vseh služb in vseh deležnikov v skrbi za duševno
zdravje posameznika in skupin prebivalcev v lokalni skupnosti ter na vseh
ravneh obravnave.
Vzpostavljena bo upravljavska struktura RNPDZ, ki bo
vključevala strokovno vodenje, interdisciplinarno ter medinstitucionalno
koordinacijo implementacije, spremljanje in evalvacijo RNPDZ. Za strokovnost
implementacije RNPDZ bodo skrbeli Programski svet in strokovne delovne skupine.
Vzpostavile se bodo centralna (svet za duševno zdravje), regionalne in lokalne
strukture (regijski sveti za zdravje/duševno zdravje in lokalne skupine za
zdravje/duševno zdravje), ki bodo podpirale implementacijo RNPDZ na ravni
odločevalcev in deležnikov državne in lokalne ravni.
5. PREDNOSTNA PODROČJA
Izhajajoč iz namena nacionalnega programa 2018–2028 so v
nadaljevanju v podpoglavjih navedeni ukrepi na različnih prednostnih področjih:
1.     
Prednostno področje: Zagotavljanje skupnostnega pristopa pri krepitvi
duševnega zdravja ter obravnavi oseb s težavami v duševnem zdravju v skupnosti
2.     
Prednostno področje: Promocija duševnega zdravja, preventiva in
destigmatizacija na področju duševnih motenj 
3.     
Prednostno področje: Mreža služb za duševno zdravje
4.     
Prednostno področje: Alkohol in duševno zdravje
5.     
Prednostno področje: Preprečevanje samomora
6.     
Prednostno področje: Izobraževanje, raziskovanje, spremljanje in
evalvacija
5.1 Zagotavljanje skupnostnega pristopa pri krepitvi
duševnega zdravja in obravnavi oseb s težavami v duševnem zdravju v skupnosti
Strategija Zdravje 2020 poudarja dva povezana strateška
cilja, in sicer izboljšati zdravje za vse, zmanjšati neenakosti v zdravju ter
izboljšati vodenje in participativno upravljanje za zdravje. Pri tem prepoznava
pomembno vlogo vključevanja oziroma participativnega sodelovanja lokalnih
skupnosti. Lokalne skupnosti in ljudje v njej poznajo lokalno dogajanje in
težave, razumejo težave ljudi na terenu in so pomembne pri oblikovanju njihovih
rešitev. Ljudje v lokalni skupnosti so povezani v različne socialne in
vrstniške mreže, ki podpirajo in spodbujajo aktivnosti za krepitev zdravja,
hkrati pa že vključenost ljudi v aktivnosti skupnosti in v procese odločanja
izboljša občutek blaginje ter lahko poveča njihovo znanje in spretnosti
obvladovanja izzivov in težav (povzeto po:
http://www.nijz.si/sl/izboljsanje-vodenja-in-vkljucevanje-v-upravljanje-zdravja-za-boljse-zdravje-in-zmanjsevanje).
Učinkovito naslavljanje raznolikih potreb ljudi v lokalnem
okolju je mogoče s tako imenovanim skupnostnim pristopom, v katerem sodelujejo
različni deležniki v lokalnem okolju (vzgoja in izobraževanje, socialno
varstvo, zdravstvo, društva in posamezniki, uporabniki različnih storitev ...).
Skupnostni pristop za krepitev zdravja in zmanjševanje neenakosti v zdravju v
lokalni skupnosti omogoča odzivanje na potrebe lokalnega prebivalstva, boljši
dostop do storitev in programov, razvoj podpornih mrež in skupin za samopomoč ter
upošteva formalne in neformalne oblike pomoči. Od partnerjev v lokalnem okolju
zahteva usklajeno in povezano premoščanje ovir ter razvoj kompetenc, veščin in
načinov ukrepanja. Tak pristop vpliva in mobilizira številne lokalne strukture
in partnerje, ki z usklajevanjem na podlagi prvotno dogovorjenih vrednot
vzpostavljajo pogoje za boljše zdravje. Skupnostni pristop zahteva sistemsko
medresorsko oziroma vladno podporo (povzeto po
http://www.nijz.si/sl/skupnostni-pristop-v-podporo-ucinkovitemu-zadovoljevanju-potreb-lokalnega-prebivalstva-in-ranljivih).
Na potrebe lahko odgovorimo postopoma s povezano uporabo vseh virov pomoči in
postopno dograditvijo sistema služb tako, da bodo v skladu z lokalnimi
značilnostmi. V vse faze načrtovanja in implementacije je treba vključiti ljudi
z izkušnjo, ki bistveno prispevajo k ustreznemu razvoju s svojimi izkušnjami in
znanjem.
Pojav in razvoj duševnih motenj ter stanje duševnega
ravnovesja so odvisni od številnih dejavnikov. Obstajajo močni dokazi, da je
tveganje za razvoj duševnih motenj bistveno večje, če so ljudje izpostavljeni
socialnim tveganjem, predvsem brezposelnosti in revščini ter posledično
socialni izključenosti. Skrb za ekonomsko blagostanje in zmanjševanje
neenakosti v družbah krepita duševno zdravje in obratno, povečevanje neenakosti
ter ekonomska in socialna prikrajšanost pa poslabšajo duševno zdravje
prebivalstva, zato je za varovanje duševnega zdravja potrebno več kot le
ukrepanje enega sektorja – potrebujemo povezano delovanje nosilcev političnega
odločanja, gospodarstva, socialnega varstva, izobraževanja in zdravstva za
boljše duševno zdravje ljudi. Povezanost med sektorji in politikami se na
lokalni ravni kaže kot enakopravno sodelovanje med strokovnjaki različnih strok
in ljudmi z različnimi prepričanji ali celo vrednotami. Komplementarno in
povezano delo teh strokovnjakov pa je ključno za kakovost in dostopnost
obravnave ter za enakost in pravičnost pri razdelitvi sredstev, predvsem
potrebnih človeških virov. Ljudje z duševnimi motnjami in tisti, pri katerih
obstajajo tveganja za njihov razvoj, so predvsem marginalizirani in izključeni,
imajo številne in zelo raznolike potrebe, na katere je mogoče odgovoriti s
povezanim delovanjem različnih strokovnjakov, vendar le takrat, ko je prejemnik
pomoči ali storitev neposredno in dejavno vključen v načrtovanje obravnave.
Centralni položaj pacienta ali uporabnika v procesu pomoči je temeljna
strokovna smernica pri vseh strokah, ki se ukvarjajo s področjem duševnega
zdravja. Mednarodna priporočila Sloveniji so usmerjena v to, da je treba ljudi
z izkušnjo duševne motnje neposredno vključiti v načrtovanje, izvajanje in
nadzor nad izvajanjem storitev (čeprav mnenja niso vedno enotna) ter za to
zagotoviti ustrezna sredstva, kar je treba upoštevati kot pomembno in neodtujljivo
pravico civilne družbe pri nas (ASPEN Policy Breef Slovenia 2013).
Stigmatizacija na področju duševnega zdravja je manjša, če so
službe organizirane na osnovni ravni zdravstvenega, socialnega varstva in
družine, kar izboljša tudi integracijo oskrbe in poveča možnost za pravočasno
obravnavo tudi telesnih bolezni. Obravnava v skupnosti je dostopnejša in bolje
povezana z drugimi strokovnjaki in med sektorji. Mednarodna priporočila
spodbujajo tranzicijo služb in storitev iz institucij v skupnost, kar je
pomembno tudi iz vidika varovanja človekovih pravic njihovih uporabnikov (CRPD
2008). Treba je vzpostaviti mrežo služb in storitev, ki povezano odgovarjajo na
potrebe ljudi v skupnosti z dokazano uspešnimi metodami pomoči in zagotovijo
čim boljše socialne vključitve ter sodelovanja z uporabniki kot partnerji v
procesu implementacije sprememb.
Specifični cilj 1: Usklajeno medresorsko sodelovanje in
vključevanje civilne družbe na področju duševnega zdravja na državni,
regionalni in lokalni ravni.
Nosilna ministrstva: MZ, MDDSZ, MIZŠ, MGRT, MJU
Ukrep 1: Medresorsko usklajeno sodelovanje pri
načrtovanju in izvajanju služb, programov in storitev na državni, regionalni in
lokalni ravni na področju krepitve duševnega zdravja in obravnave oseb z
duševnimi motnjami.
Ukrep 2: Vključevanje strokovnjakov/strokovnjakinj
socialnovarstvenih programov in uporabniških organizacij pri načrtovanju in
izvajanju služb, programov in storitev ter njihovem upravljanju na državni,
regionalni in lokalni ravni na področju krepitve duševnega zdravja in obravnave
oseb z duševnimi motnjami.
Ukrep 3: Zmanjševanje stigme in diskriminacije z
dokazano preverjenimi programi.
Ukrep 4: Vzpostavitev regionalnega sveta za duševno
zdravje (RSDZ) in lokalne (interdisciplinarne medsektorske) skupine za
(duševno) zdravje v skupnosti (LS(D)Z) (vključuje zdravstvo, šolstvo, socialno
varstvo in družino, društva, SVP, občino …) s ciljem krepitve zdravja/duševnega
zdravja v skupnosti.
Ukrep 5: Priprava ocene stanja in potreb v posameznih
okoljih, prepoznavanja ranljivih skupin ter izdelava akcijskega načrta za
udejanjanje ukrepov iz RNPDZ in njegovo spremljanje.
Specifični cilj 2: Zagotavljanje kakovostnih in dostopnih
storitev in programov osebam s težavami v duševnem zdravju v skupnosti ter
deinstitucionalizacija.
Nosilna ministrstva: MZ, MDDSZ, MIZŠ, MF, MGRT, MJU, MOP
Ukrep 1: Organiziranje in izvajanje medresorskih ter
interdisciplinarnih služb in storitev v skupnosti, s ciljem optimalnega
zadovoljevanja potreb oseb s težavami v duševnem zdravju in destigmatizacije.
Ukrep 2: Zmanjševanje administrativnih ovir pri
dostopanju do storitev v skupnosti za osebe s težavami v duševnem zdravju ter
za starejše in druge ranljive skupine prebivalstva.
Ukrep 3: Vzpostavljanje pogojev in načrtovana
preselitev oseb iz institucij v skupnost.
5.2 Promocija duševnega zdravja, preventiva duševnih
motenj in destigmatizacija duševnih motenj pri različnih ciljnih skupinah
Promocija zdravja izhaja iz biopsihosocialnega modela
zdravja, iz pozitivnih in varovalnih vidikov zdravja ter je nanje tudi
usmerjena (Prevention and Promotion in Mental Health, 2002). Promocija
duševnega zdravja se osredotoča na izboljševanje kakovosti življenja ter na
poudarjanje pozitivnih lastnosti in sposobnosti posameznika, ne le na
zmanjševanje simptomov/primanjkljajev oziroma na duševne motnje in bolezni.
Eden od pomembnih ciljev promocije duševnega zdravja je poleg zmanjševanja
prevalence duševnih motenj tudi premik proti stanju visokega duševnega
blagostanja in kakovostnega življenja posameznika in skupnosti. Zato se moramo
osredotočiti na krepitev posameznikovih notranjih psiholoških virov in
zagotavljanje ustreznih življenjskih okoliščin. Slabo duševno zdravje pri
otrocih (vedenjske, čustvene in razvojne težave) napoveduje slabo duševno
zdravje in delovanje pozneje v življenju (Barry in Friedli, 2008). Dobro
duševno zdravje pomeni visoko duševno blagostanje in je povezano s pozitivnim
delovanjem, ki vključuje ustvarjalno mišljenje, dobre medosebne odnose, duševno
odpornost v času stiske in dobro fizično zdravje. dravljenje in ukrepi za
zmanjševanje duševnih motenj sami po sebi še ne zagotovijo duševno zdrave
populacije. Majhna pozitivna sprememba v splošni ravni duševnega zdravja v
populaciji lahko pomembno prispeva k zmanjšanju odstotka posameznikov s slabim
duševnim zdravjem in duševnimi motnjami (Foresight Mental Capital and Wellbeing
project, 2008).
Stigma in s tem socialna izključenost sta veliko breme za
osebe z duševno motnjo in njihove svojce. Stigmatizacija ljudi z duševno motnjo
je najhujša ovira pri iskanju pomoči. Kaže se na vseh področjih življenja in
ima sistemske vplive (načrtovanje, politika in financiranje) ter nepopravljivo
poškoduje samospoštovanje in življenjske možnosti posameznikov, ki so ji
izpostavljeni. Stigmatizacija zmanjšuje dostop do obravnave in njeno kakovost.
Diskriminacija oseb z duševnimi motnjami se kaže tudi v socialni izključenosti
in večji izpostavljenosti revščini, pokroviteljstvu in drugim ponižujočim
ravnanjem.
Dokazano uspešni ukrepi, ki toliko zmanjšujejo diskriminatorna
ravnanja, da lahko izboljšajo iskanje pomoči, so kampanje, v katere so
neposredno vključeni ljudje, ki imajo izkušnjo duševne motnje in se z njo
uspešno spopadajo ter svoje izkušnje uporabijo. Izvajajo se kot sklop
dejavnosti javnega ozaveščanja prek medijev in spletnih strani ter z javnimi
diskusijami o težavah na področju duševnega zdravja. Posebej učinkovita sta
tudi povečevanje pismenosti na področju duševnega zdravja (zgodnje
prepoznavanje in ukrepanje v primeru duševnih težav in motenj ter poznavanje
virov pomoči) (Jorm, 2000) in destigmatizacija pri srednješolcih, kar smo
dokazali tudi v našem prostoru (Kocjančič in Plot, 2017, dostopno na:
http://projekt-vodsevu.org/opis-projekta/evalvacija/). Podatki študije,
narejene na slovenskem vzorcu, kažejo, da je področje duševnih težav bolj
stigmatizirano na vzhodu države, kjer so kazalniki duševnega zdravja med
najslabšimi (Roškar in dr., 2017).
Povečevanje razumevanja in znanja o duševnih motnjah in
njihovih posledicah ter veščine ukrepanja (ozaveščenost in pismenost) sta dve
izmed orodij destigmatizacije, ki ju je mogoče uporabiti v sklopu
destigmatizacijskih kampanj ali v rednih izobraževanjih učencev, študentov,
delodajalcev, zaposlenih in drugih članov skupnosti, ki se povezujejo z namenom
pomoči in sodelovanja.
Promocija duševnega zdravja in preventiva duševnih motenj se
dotikata vseh sektorjev družbe, zato je ključno, da ti med seboj sodelujejo.
Pristopi morajo biti čim bolj prilagojeni potrebam ciljnih skupin.
5.2.1 Promocija duševnega zdravja in preventiva
duševnih motenj pri različnih ciljnih skupinah
Specifični cilj 1: Ustvarjanje duševnemu zdravju podpornih
okolij ter vpeljevanje programov promocije duševnega zdravja in preventive
duševnih motenj skozi različna razvojna obdobja posameznika.
Nosilna ministrstva: MZ, MDDSZ, MIZŠ, MOP, MJU, MNZ, MF, MGRT
Ukrep 1: Ozaveščanje odločevalcev vseh sektorjev o
pomenu promocije duševnega zdravja in preventive duševnih motenj.
Ukrep 2: Zagotoviti kritje osnovnih potreb posameznika
in vzpostaviti podporna okolja, ki delujejo varovalno in krepijo duševno
zdravje posameznika in skupnosti oziroma različnih ciljnih skupin ter
zmanjšujejo neenakosti. To vključuje:
·          
zagotavljanje socialne varnosti ranljivih skupin prebivalstva z:
·          
vključevanje z ustrezno ravnjo socialnih in družinskih prejemkov;
·          
vključevanje v obvezna socialna zavarovanja in
·          
dostop do kakovostnih storitev na področju socialnega in
družinskega varstva;
·          
izvajanje ukrepov aktivne politike zaposlovanja za različne
ranljive skupine;
·          
krepitev mreže stanovanjskih skupin in drugih oblik podpornega
bivanja.
Ukrep 3: Zagotavljanje okolja, ki je dostopno in varno
ter omogoča vključevanje posameznikov v družabne (kulturne, športne in druge)
aktivnosti, ki krepijo duševno zdravje in medgeneracijsko povezovanje.
Ukrep 4: Implementacija aktivnosti in programov,
usmerjenih v zdrav življenjski slog (gibanje, zdrava prehrana, zdrave navade, druženje,
ohranjanje sposobnosti in samostojnosti ...).
Ukrep 5: Implementacija aktivnosti in programov,
usmerjenih v krepitev posameznikove čvrstosti in odpornosti (čustvene in
socialne kompetence, odpornost na stres, pozitivna samopodoba, reševanje težav,
komunikacija, empatija ...).
Ukrep 6: Vpeljevanje programov in storitev promocije
duševnega zdravja ter preventive duševnih motenj za ranljive skupine in skupine
prebivalstva z večjim tveganjem.
Ukrep 7: Uporaba novejših IKT in inovativnih pristopov
pri promociji duševnega zdravja in preprečevanju duševnih motenj.
Specifični cilj 2: Dvig pismenosti, ozaveščenosti na
področju duševnega zdravja pri različnih deležnikih skupnosti, izobraževanja
strokovne javnosti in destigmatizacija
Nosilna ministrstva: MZ, MDDSZ, MIZŠ
Ukrep 1: Razvoj in implementacija programov, ki
povečujejo pismenost na področju duševnega zdravja za različne ciljne skupine
in v različnih okoljih (družina, na delovnem mestu, šolski sistemi itd.):
-       
Različne oblike posredovanja informacij o duševnem zdravju, težavah in
motnjah ter možnostih ukrepanja, vključno z viri pomoči.
-       
Kontinuirano sodelovanje z mediji za odgovorno poročanje o vsebinah
duševnega zdravja.
Ukrep 2: Kontinuirano izvajanje na dokazih temelječih
destigmatizacijskih kampanj (kampanje, ki nagovarjajo strokovnjake, mlade in
javnost …).
Specifični cilj 3: Zagotavljanje enakomerno razporejenih
in preprosto dostopnih brezplačnih storitev obveščanja, svetovanja ter osebne
pomoči osebam v stiski v lokalnem okolju
Nosilni ministrstvi: MZ, MDDSZ
Razvoj in izvajanje različnih preverjenih oblik pomoči za
osebe v stiski (na primer težave na delovnem mestu, v šoli, družini,
partnerskih odnosih, pri vzgoji). Namen te pomoči je zagotoviti takojšen posvet
osebam, ki so v stiski, in njihovim svojcem, podporo pri reševanju stiske in po
potrebi napotitev na ustrezne vire strokovne pomoči. Takšne oblike pomoči so
lahko organizirane v lokalnem okolju oziroma različnih vladnih in nevladnih
institucijah. Tako lahko preprečimo, da se težave v duševnem zdravju ne
poglobijo v duševno ali telesno bolezen.
Ukrep 1: Svetovalnice za odrasle, ki omogočijo
pravočasno in visoko kakovostno pomoč pri stanjih, ki pomenijo tveganje za
razvoj duševnih motenj.
Ukrep 2: Svetovalnice za otroke, mladostnike in
starše.
Ukrep 3: Širitev obstoječih in razvoj novih vrstniških
podpornih aktivnosti.
Ukrep 4: Skupine za samopomoč za osebe s podobnimi težavami
in njihove svojce.
Ukrep 5: Telefonsko in spletno svetovanje za otroke,
mladostnike in odrasle.
Ukrep 6: Uvedba preverjeno učinkovitih programov
psihološke prve pomoči (posredovanje znanja o vzrokih, simptomih in znakih
duševnih težav in motenj ter krepitev veščin za ukrepanje za javnost).
5.2.2 Promocija duševnega zdravja in preventiva
duševnih motenj za otroke in mladostnike ter njihove družine v različnih
okoljih
Poleg družine so pomemben steber krepitve čustvenega in
socialnega razvoja otrok tudi vrtci, šole in druge vzgojno-izobraževalne ustanove.
V šolskem in vrtčevskem okolju je mogoče v programe preventive zajeti celotno
populacijo. Vlaganje v krepitev zdravja, kjer je mogoče zajeti celotno
populacijo naenkrat, je stroškovno upravičeno in učinkovitejše. Hkrati te
vsebine krepijo šolsko uspešnost in zmanjšujejo predčasno končana šolanja, ki
dolgoročno preprečujejo finančno nesamostojnost posameznikov v odrasli dobi,
zvišujejo kakovost njihovega življenja in omogočajo boljše začetke generaciji njihovih
otrok. Programi so učinkovitejši, če so v njihovo pripravo vključeni
uporabniki, v tem primeru otroci in mladostniki. Pomembno je formalizirati
koncept krepitve duševnega zdravja v vzgojno-izobraževalnih ustanovah, ki bo
vključeval tudi vsebine duševnega zdravja v kurikulumu in krepil veščine
čustvenih in socialnih kompetenc ter vedenjsko podporo otrok. V nadaljevanju ob
specifičnih ciljih in ukrepih navajamo nekatere primere dobrih praks pri nas.
Nasloviti je treba tudi naraščajoče probleme medvrstniškega nasilja v šolah.
Gre za kompleksne izzive, ki temeljijo na tesnem medresorskem sodelovanju
vzgojno-izobraževalnih ustanov, zdravstvenih strokovnjakov s področja skrbi za
duševno in telesno zdravje ter centrov za socialno delo.
Za podporo otrokom in njihovim družinam imamo v Sloveniji
primere dobre prakse štirih svetovalnih centrov za otroke, mladostnike in
starše, ki interdisciplinarno obravnavajo in ponujajo ustrezno podporo otrokom
in mladostnikom s specifičnimi učnimi težavami ter drugimi težavami v duševnem
zdravju. Misija SZO priporoča, naj kadrovsko ustrezno dopolnimo centre ter
zagotovimo njihove storitve vsem otrokom in mladostnikom z učnimi težavami.
Specifični cilj 1: Promocija duševnega zdravja in
preventiva težav duševnega zdravja pri otrocih in mladostnikih v
vzgojno-izobraževalnih ustanovah in lokalnih okoljih
Nosilna ministrstva: MIZŠ, MZ, MDDSZ, MNZ
Ukrep 1: Priprava protokolov medsebojnega sodelovanja
izvajalcev in programov na področju promocije in preventive
Ukrep 2: Sistemska uvedba koncepta krepitve duševnega
zdravja v vrtce in šole ter kroskurikularna obravnava tem o zdravju.
Ukrep 3: Sistemska uvedba preizkušenih in evalviranih
programov promocije duševnega zdravja in preventive težav duševnega zdravja pri
otrocih in mladostnikih.
Ukrep 4: Sistemska uvedba programov zgodnjih
intervencij, podprtih z dokazi učinkovitosti, ki vključujejo programe
starševstva, programe zgodnjih intervencij pri otrocih in mladostnikih ter
programe za učitelje.
Ukrep 5: Pilotno testiranje in postopna sistemska
uvedba preverjeno učinkovitih programov zmanjševanja medvrstniškega nasilja, ki
povečujejo občutljivost otrok do te problematike in usmerjeno naslavljajo
obravnavo prepoznanih primerov vrstniškega in spletnega vrstniškega nasilja ter
programov, ki uspešno delujejo na vzpostavitev varnega in spodbudnega šolskega
okolja.
Ukrep 6: Usposabljanje in okrepitev sodelovanja
šolskih svetovalnih služb s centrom za duševno zdravje otrok in mladostnikov (v
nadaljnjem besedilu: CDZOM) z vključitvijo problematike duševnega zdravja v
koncept dela šolske svetovalne službe ter s centrom za socialno delo (v
nadaljnjem besedilu: CSD) pri delu z otroki in mladostniki z učnimi težavami in
težavami v duševnem zdravju. Priprava protokolov sodelovanja za učinkovitejše
sodelovanje.
Ukrep 7: Razvoj in izvajanje programov za ranljive
skupine mladostnikov (na primer osipniki, manjšine, migranti).
Ukrep 8: Razvoj in uvajanje novih pristopov in poti
komunikacije za promocijo duševnega zdravja med otroki in mladostniki (IKT,
e-duševno zdravje).
Ukrep 9: Priprava priporočil in ukrepov za vzgojo in
varovanje duševnega zdravja otrok in mladostnikov v dobi digitalnih medijev s
ciljem preprečevanja nekemičnih zasvojenosti (igranje računalniških igric,
igranje iger na srečo, družabna omrežja).
Ukrep 10: Razvoj preventivnih programov na področju
preprečevanja nekemičnih zasvojenosti.
Ukrep 11: Zagotavljanje varnega in spodbudnega učnega
okolja.
Ukrep 12: Zagotavljanje programov bolnišnične šole pri
vključevanju v matično šolsko okolje med zdravljenjem in po njem, dokler ni
možna polna vključenost v matično šolo, ter tudi poznejše svetovanje in
povezovanje z matično šolo.
Specifični cilj 2: Vzpostavitev mreže svetovalnih centrov
za otroke, mladostnike in starše (SCOMS)
Nosilna ministrstva: MIZŠ, MZ, MDDSZ
Ukrep 1: Priprava koncepta delovanja svetovalnih
centrov in predloga za sistemsko umestitev.
Ukrep 2: Priprava standarda kadra in programov za
pomoč otrokom in mladostnikom z rizičnimi dejavniki.
5.2.3 Promocija duševnega zdravja in preventiva
duševnih motenj za odrasle na delovnem mestu
Zaradi velike prevalence težav v duševnem zdravju pri
zaposlenih ter vplivov psihosocialnih tveganj na zdravstveno stanje in
zmanjšano učinkovitost zaposlenih je delovno okolje eno od ključnih okolij za
promocijo in preventivo na področju duševnega zdravja pri odraslih. Raziskave
kažejo, da vsak evro, ki ga organizacija vloži v promocijo zdravja (in s tem
tudi v odpravljanje psihosocialnih dejavnikov tveganja), delodajalcu prinese od
2,5 do 4,8 evra (EU-OSHA; v: Podjed in Bilban, 2014) in na splošno pomeni eno
izmed donosnejših naložb za delodajalce (Podjed in Bilban, 2014). Zakon o
varnosti in zdravju pri delu (ZVZD-1, Uradni list RS, št. 43/11) delodajalcem
med drugim nalaga tudi obveznost izvajanja programov promocije zdravja. Med
aktivnostmi je ugotavljanje dejavnikov tveganja (tudi psihosocialnih), njihovo
odpravljanje in zmanjševanje ter spodbujanje vodstva in zaposlenih k
ustvarjanju bolj zdravega in posledično bolj produktivnega delovnega okolja, ki
vsem prinaša dolgoročne koristi. ZVZD-1 v 24. členu določa, da mora delodajalec
sprejeti ukrepe za preprečevanje, odpravljanje in obvladovanje primerov
nasilja, trpinčenja, nadlegovanja in drugih oblik psihosocialnega tveganja na
delovnih mestih, ki lahko ogrozijo zdravje delavcev.
Odpravljanje in zmanjševanje psihosocialnih dejavnikov
tveganja se začneta pri uvajanju organizacijskih sprememb in sprememb v
delovanju vodstva, kar poimenujemo primarna preventiva. Na sekundarni ravni
preventive zaposlenim ponudimo usposabljanja in izobraževanja za pridobitev
znanj in spretnosti za spoprijemanje s psihosocialnimi dejavniki, ki jih ni
mogoče odpraviti v celoti. S terciarno preventivo poimenujemo skupne napore
delodajalca in zaposlenega pri odpravljanju telesnih in duševnih posledic bolezni
ter invalidnosti. Tako lahko delodajalci omogočajo postopno vrnitev zaposlenega
z bolniškega dopusta, prilagajanje delovnega mesta in podobno (Eurofound in
EU-OSHA, 2014; Šprah in Dolenc, 2014).
Specifični cilj 1: Krepitev in izboljšanje duševnega
zdravja zaposlenih 
Nosilni ministrstvi: MZ, MDDSZ
Ukrep 1: Izboljšanje izvajanja in nadzora nad
izvajanjem programov promocije zdravja (določitev koordinatorja/skupine za
promocijo zdravja v podjetju).
Ukrep 2: Priprava in implementacija medsektorskih
dokumentov za področje duševnega zdravja na delovnem mestu.
Ukrep 3: Razvoj in vpeljava izobraževalnih modulov in
preverjenih programov na področju promocije zdravja na delovnem mestu s
poudarkom na duševnem zdravju in dobrem počutju − za delodajalce in
koordinatorja/skupine za promocijo zdravja v podjetju.
-       
Priprava izobraževalnega modula za delodajalce (vodstva,
promotorje/koordinatorje zdravja na delovnem mestu) – pomen organizacije dela
in delovanja vodstva za dobro duševno zdravje zaposlenih (na primer izobraževanje
vodstva na področju komunikacije in kulture, slogov vodenja, upravljanja časa,
uvedbe drsnega prihoda na delo, prilagodljivega delovnega časa za osebe s
težavami v duševnem zdravju, spodbujanja ustvarjalnosti zaposlenih ...).
-       
Priprava izobraževalnega modula za delodajalce (vodstva, kadrovske
službe) glede pomena sistematičnega spremljanja bolniških odsotnosti − z
namenom čim hitrejšega prepoznavanja dolgotrajnih ali ponavljajočih se
bolniških odsotnosti z namenom načrtovanja promocijskih ukrepov in ponujanja
podpore zaposlenim pri vračanju na delo po tovrstni odsotnosti.
Ukrep 4: Izdelati smernice zdravega življenjskega
sloga in omogočanje zdravih izbir na delovnem mestu (zdrava prehrana, več
telesne aktivnosti, prostori za druženje med odmori …).
Ukrep 5: Izdelati priporočila za promocijo in krepitev
pozitivnih psihosocialnih dejavnikov (nadzor nad lastnim delom, avtonomija,
pozitivni odnosi s sodelavci, socialna in čustvena podpora sodelavcev ter
nadrejenih, karierni razvoj zaposlenih) in izvajati ta priporočila.
Ukrep 6: Vzpostavitev nacionalne in regijske
koordinacije za promocijo in krepitev (duševnega) zdravja na delovnem mestu, ki
bo v podporo delodajalcem in delavcem.
Ukrep 7: Povezovanje centra za krepitev zdravja (v
nadaljnjem besedilu: CKZ) z delodajalci v lokalnem okolju pri izvajanju
preventivnih in promocijskih programov na področju duševnega zdravja.
Ukrep 8: Vključevanje socialnih partnerjev v
načrtovanje in izvajanje programov promocije zdravja na delovnem mestu.
Specifični cilj 2: Podpora zaposlenim, brezposelnim in
socialno izključenim odraslim s težavami duševnem zdravju 
Nosilna ministrstva: MZ, MDDSZ, MGRT
Ukrep 1: Smernice psihološke prve pomoči za delovna
mesta (priprava smernic in usposabljanja za ponujanje prve psihološke pomoči na
delovnih mestih).
Ukrep 2: Priprava smernic in zagotavljanje podpore
delodajalcev zaposlenim pri vnovičnem vključevanju v delovni proces po
dolgotrajni bolniški odsotnosti zaradi duševne motnje in drugih bolezni
(prilagoditev dela, prilagodljiv delovni čas …).
Ukrep 3: Spodbujanje zaposlovanja in povečanje dostopa
do dela ljudem z manjšimi možnostmi zaradi kroničnih duševnih motenj in drugih
kroničnih bolezni (različne olajšave/subvencije za podjetja, prilagoditev
delovnih mest in delovnih procesov, prilagodljivost delovnega časa …).
Ukrep 4: Spodbujanje zaposlovanja dolgotrajno
nezaposlenih oseb (prepoznavanje dolgotrajno nezaposlenih zaradi težav v
duševnem zdravju in drugih težav), sistematična uvedba ukrepov za oceno njihove
delazmožnosti in potreb po podpori prek specialistov medicine dela ter drugih
usposobljenih ocenjevalcev, spodbujanje zaposlovanja na podlagi ocene njihovih
zmožnosti/spretnosti in drugi učinkoviti ukrepi za vključevanje na delovna
mesta (mentorstva, uvajalni programi …), širitev mreže socialnih podjetij in
kooperativ za ljudi z duševnimi motnjami.
Ukrep 5: Priprava in izvajanja programov promocije in
preventive duševnega zdravja za rizične skupine (brezposelni/težko zaposljivi,
nezaposljivi in institucionalizirani), ki so prilagojeni njihovim potrebam in
zmožnostim v njihovih okoljih s poudarkom na krepitvi moči in zagovorništvu.
5.2.4 Promocija duševnega zdravja in preventiva
duševnih motenj za starejše
Več kot dve tretjini starejših v Evropi, (in zagotovo tudi
pri nas), ima diagnosticirano vsaj eno kronično bolezen, ta pa pogosto vodi v
težave z duševnim zdravjem in k večjemu tveganju prezgodnje umrljivosti. Večina
raziskav glede stigme pri osebah z duševno motnjo se osredotoča na splošno ali
mlajšo populacijo, čeprav so v večini družb starejši stigmatizirani. Starejši z
duševno motnjo so tako stigmatizirani dvakratno, pri tem pa so še zlasti
izpostavljene ženske. Med drugim so pogosta napačna prepričanja, da so nekatere
duševne motnje pričakovan del staranja (in kot take ne potrebujejo obravnave).
V študijah, v katerih so raziskovali varovalne dejavnike za pojav depresije med
starostniki, so poudarili predvsem tri glavne skupine zaščitnih dejavnikov:
ustrezni podporni viri, učinkovite strategije pri spoprijemanju s stresorji in
vključenost v osmišljene aktivnosti.
Specifični cilj 1: Krepitev zaščitnih dejavnikov za zdravo
staranje
Nosilni ministrstvi: MZ, MDDSZ
Ukrep 1: Izobraževanje in ozaveščanje o zdravem načinu
življenja in vzdrževanju telesnega zdravja, ki pozitivno vpliva tudi na duševno
zdravje ter zagotavljanje aktivnosti in programov, ki bodo vključevali
starejše.
Ukrep 2: Krepitev neformalnih in formalnih akterjev in
mrež v skupnosti, ki vplivajo na kakovostno življenje v skupnosti in
preprečujejo osamljenost (programi NVO, družabništvo, večgeneracijski centri,
univerze za tretje življenjsko obdobje).
Ukrep 3: Izboljšati dostop do programov za
preprečevanje oziroma obvladovanje spominskih motenj.
5.3  Mreža služb za duševno zdravje
Enakopravna, dostopna in celostna obravnava na področjih
duševnega zdravja se z RNPDZ dosega z organiziranjem regionalnih centrov za
duševno zdravje, ki bodo zagotovili preventivo in celostno multidisciplinarno
obravnavo v skupnosti. Dopolnjujemo obstoječo mrežo regijskih služb za duševno
zdravje z novimi 25 regijskimi CDZ, ki povezujejo obravnavo otrok, mladostnikov
in odraslih na opredeljenih območjih z okvirno 80.000 prebivalci, med katerimi
je okvirno 16.000 otrok in mladostnikov (od 0 do zaključenega 19. leta
starosti) ter 64.000 odraslih. Z regionalno organizacijo in povezavo med
službami za duševno zdravje lahko odgovorimo na ocenjene potrebe oseb in skupin
prebivalcev na regionalni ravni na prilagojen način in v skladu s potrebami.
Multidisciplinarni tim CDZOM in CDZO je opredeljen v Poglavju 11 Priloga. V
sklopu vzpostavitve novih mrež služb za duševno zdravje se bo okrepila in
kadrovsko dopolnila tudi mreža socialnovarstvenih služb, socialnovarstvenih
programov in programov v podporo družini za to področje.
CDZ organizirajo svoje službe tako, da zagotavljajo enako
dostopnost do storitev in programov vsej populaciji na opredeljenem območju.
Pri tem se povezujejo z vsemi službami in deležniki na definiranem geografskem
območju in v lokalnem okolju tako, da optimalno zagotavljajo interdisciplinarne
in medresorsne obravnave v skladu s potrebami posameznika in skupnosti. Zato se
lahko določene specifične storitve, ki jih izvajajo CDZ, izvajajo tudi v okviru
služb drugih resorjev – s ciljem najboljšega možnega zadovoljevanja potreb
otrok, mladostnikov in odraslih. Slika 1 prikazuje v mrežo povezane službe za
duševno zdravje na opredeljenem območju.
5.3.1 Mreža služb za duševno zdravje otrok in
mladostnikov
V Sloveniji smo imeli v 70. letih vzpostavljeno regionalno
mrežo tako imenovanih mentalno-higienskih dispanzerjev z multidisciplinarnimi timi
v večjih zdravstvenih domovih na primarni ravni. Žal so spremembe v zadnjih
dveh desetletjih vodile do razpada večine teh timov in nepovezanega delovanja
preostalih strokovnjakov. Strokovna pomoč postaja vse slabše dostopna, čakalne
vrste na prvi pregled pri pedopsihiatru ali kliničnem psihologu pa so že daljše
od desetih mesecev. Ob naraščanju števila otrok z duševnimi motnjami v svetu in
pri nas je treba dopolniti mrežo strokovnjakov in jih povezati v interdisciplinarno
mrežo centrov za duševno zdravje ter tako spet vzpostaviti regionalno
dostopnost otrokom in njihovim družinam do pravočasne in kakovostne obravnave.
Pravočasna obravnava je ključna za uspešnost zdravljenja in preprečevanja
neželenih dolgoročnih izidov duševnih motenj pri otrocih in mladostnikih ter
njihovih družinah.
Potrebni sta zagotovitev enako dostopne, pravočasne in
preverjeno učinkovite obravnave otrok in mladostnikov s težavami v duševnem
zdravju ter dopolnitev kadrovske in prostorske zmogljivosti. Službe je treba
dopolniti tudi s specialisti otroške in mladostniške psihiatrije, kliničnimi
psihologi ter strokovnjaki drugih strok.
5.3.1.1 Zagotavljanje preventive, zgodnje diagnostike in
celostnih obravnav otrok in mladostnikov ter njihovih družin v lokalnih okoljih
Skrb za zdravo odraščanje in zdrav duševni razvoj se začenja
s skrbjo za nosečnice, matere in družine najmlajših otrok, prek aktivnega
prepoznavanja depresije ali drugih duševnih motenj mame, s sledenjem otrokovega
razvoja in s podporo njegovi družini. Aktivno presejanje mater za depresijo
lahko izvaja patronažna služba neposredno na domu. S pravočasno prepoznavo in
obravnavo lahko duševne težave matere preprečimo ali obvladamo ter preprečimo
negativne vplive na otroka in širšo okolico, kar se pri nas že omogoča v okviru
razširjenih patronažnih obiskov na domu. V 10−20 % družin so prisotni
dejavniki, ki pomenijo tveganje za zdrav razvoj otrok, kot so izpostavljenost
otrok ogrožajočim izkušnjam v družini, slabemu ravnanju staršev z otrokom, ki
vključuje čustveno zlorabo in zanemarjanje, kar ima lahko, če ostane
neprepoznano in trajajoče, dolgoročne posledice na duševno zdravje otroka.
Mnoge od teh družin same ne poiščejo pomoči. V ta namen je pomembno dobro
sodelovanje med patronažno službo, drugimi zdravstvenimi delavci in strokovnimi
delavci pristojnega CSD, šolami in vrtci. Treba je vzpostaviti preizkušene
programe, ki zagotavljajo partnerstvo z družino in obsegajo ponujanje dodatne
podpore tem družinam prek pogostejših obiskov patronažnih služb, učenja
starševskih veščin na domu, krepitve socialne vključenosti in sodelovanja s
strokovnimi službami. Ključna pa je vzpostavitev mreže multidisciplinarnih
timov v CDZOM, ki bodo delovali v tesnem sodelovanju s pediatričnimi
dispanzerji, timi v razvojnih ambulantah, v katerih so centri za zgodnjo
obravnavo (namenjeni otrokom z razvojno nevrološkimi motnjami), ter lokalnim CSD-jem,
vrtci in šolami. Timi CDZOM vključujejo vse strokovnjake, ki delujejo kot del
javne zdravstvene mreže na področju duševnega zdravja otrok v lokalnem okolju.
Specifični cilj 1: Zagotavljanje dobrega začetka − skrb za
duševno zdravje nosečnic, mater ter družine med nosečnostjo in po porodu
Nosilna ministrstva: MZ, MDDSZ, MIZŠ
Ukrep 1: Krepitev starševskih kompetenc in veščin
komunikacije ter krepitev duševnega zdravja bodočih staršev v okviru skupinske
vzgoje za zdravje − Priprava na porod in starševstvo.
Ukrep 2: Uvedba presejanja in zgodnje odkrivanje ter
ustrezna obravnava duševnih težav v okviru predporodnega in poporodnega preventivnega
zdravstvenega varstva na primarni ravni (ginekoloških timov, pediatričnih
timov, družinskih zdravnikov/zdravnic, patronažne službe, CDZO).
Ukrep 3: Zagotavljanje dostopa do ustrezne obravnave
nosečnice ali porodnice s težavami v duševnem zdravju v CDZO in v
porodnišnicah.
Ukrep 4: Zagotavljanje zgodnje prepoznave ranljivih
nosečnic, družin in otrok s strani socialne in zdravstvene službe ter
vzgojno-izobraževalnih ustanov ter usmerjanje v ustrezne programe za podporo
družinam z velikim tveganjem s prioritetno multidisciplinarno obravnavo.
Ukrep 5: Nadgradnja preventivnega programa, ki ga
izvajajo patronažne medicinske sestre/tehniki na domu otročnice in dojenčka z
dodatnimi preventivnimi obiski in obravnavami za ranljive družine ter dodatnimi
vsebinami na področju težav v duševnem zdravju, zanemarjanja in slabega
ravnanja z otroki ter nasilja v družini (na primer programi starševstva v
obliki izvajanj na domu).
Specifični cilj 2: Zgodnja prepoznava težav v telesnem in
duševnem razvoju otrok
Nosilna ministrstva: MZ, MIZŠ, MDDSZ
Ukrep 1: Izvajanje rednih sistematskih preventivnih
pregledov otrok in mladostnikov v skladu s pravilnikom o izvajanju.
Ukrep 2: Zagotavljanje zgodnje obravnave otrok z
ugotovljenimi motnjami v razvoju v okviru mreže razvojnih ambulant, v katerih
delujejo regijski centri za zgodnjo obravnavo otrok (v nadaljnjem besedilu:
CZO), ki na primarni ravni zagotavljajo zgodnjo celostno multidisciplinarno
obravnavo otrok, z razvojno nevrološkimi motnjami. Centri so sestavni del
razvojnih ambulant.
Specifični cilj 3: Zagotavljanje dostopnosti do
interdisciplinarnih timov in storitev za obravnavo otrok in mladostnikov z
duševnimi motnjami ter njihovih družin na primarni ravni zdravstvenega varstva
in v sodelovanju s službami socialnega varstva, področja družine ter vzgoje in
izobraževanja.
Nosilna ministrstva: MZ, MDDSZ, MIZŠ
Ukrep 1: Vzpostavitev mreže 25 regijskih CDZOM, ki
zagotavljajo preventivo ter celostno, multidisciplinarno ambulantno in
skupnostno obravnavo otrok in mladostnikov na geografsko določenih območjih z
okvirno 80.000 prebivalci, od tega približno 16.000 otrok in mladostnikov v
starosti od 0 do 19 let. Multidisciplinarni tim CDZOM je opredeljen v poglavju
11 Priloga.
Ukrep 2: Organizacija vstopno-triažne službe v vsakem
CDZOM s pripravo protokolov triaže, v kateri bodo sodelovali vsi regijski timi.
V prehodnem obdobju do vzpostavitve celotne mreže CDZOM bosta vzpostavljena dva
triažno urgentna centra (UKC Ljubljana in UKC Maribor) za obravnavo nujnih
primerov otrok in mladostnikov z akutno ogroženostjo zaradi duševne motnje. V
delovanje teh dveh centrov se vključijo vsi delujoči specialisti/specialistke
otroške in mladostniške psihiatrije v javni zdravstveni mreži. Po vzpostavitvi
mreže CDZOM bodo obravnavo nujnih primerov prevzeli centri in tako omogočili
lokalno dostopnost.
Ukrep 3: Aktivno prepoznavanje in ponujanje podpore
posebej ogroženim otrokom in mladostnikom ter priprava protokolov za izvajanje
teh aktivnosti. CDZOM bodo proaktivno zagotavljali pomoč otrokom staršev z
duševnimi motnjami, boleznimi odvisnosti, otrokom, izpostavljenim drugim
obremenjujočim življenjskim izkušnjam, kot sta travmatska ločitev staršev in
izguba podporne osebe, otrokom migrantom in njihovim podpornim skupinam ter
rejniškim družinam.
5.3.1.2 Dostopnost do interdisciplinarnih služb na
področju duševnega zdravja otrok na sekundarni in terciarni ravni zdravstvenega
varstva
Specifični cilj 1: Zagotavljanje dostopnosti do
interdisciplinarnih bolnišničnih in subspecialističnih obravnav
Nosilno ministrstvo: MZ
Ukrep 1: Postopno dopolnjevanje bolnišničnih
psihiatričnih enot za otroke in mladostnike z normativi in standardi delovanja,
ter dopolnitev bolnišničnih timov v skladu s temi standardi.
Ukrep 2: Vzpostavitev subspecialističnih timov na
državni ravni oziroma na regijski ravni za obravnavo otrok in mladostnikov s
kompleksnejšimi motnjami in komorbidnimi stanji.
5.3.1.3 Zagotavljanje ustrezne obravnave otrok in
mladostnikov z vedenjskimi motnjami s trajajočim agresivnim vedenjem
Dosedanji poskusi ureditve težav, povezanih z obravnavo otrok
in mladostnikov z vedenjskimi motnjami ter trajnejšim agresivnim vedenjem, so
se izkazali kot ne dovolj učinkoviti. Poskusi ustreznejšega medresorskega in
interdisciplinarnega naslavljanja te težave, ki jih je izvajal Zavod Planina v
zadnjih dveh letih, kažejo na možne rešitve, ki pa jih je treba še nadgraditi v
tesnem sodelovanju s socialno in medicinsko stroko. Ob tem je treba vzporedno
oblikovati skupnostne in timske oblike obravnav za te otroke in njihove družine
v njihovem naravnem okolju, da bi preprečevali institucionalizacije, ki so v
temeljnem neskladju s pravicami otrok (Konvencija o pravicah otrok, ZN).
Specifični cilj 1: Zagotavljanje ustrezne obravnave otrok
in mladostnikov z vedenjskimi motnjami in trajajočim agresivnim vedenjem
Nosilna ministrstva: MIZŠ, MZ in MDDSZ
Ukrep 1: Priprava medresorske sistemske rešitve za
zagotavljanje ustrezne diagnostike in obravnave otrok in mladostnikov z
vedenjskimi motnjami in trajajočim agresivnim vedenjem s protokoli sodelovanja
med zdravstvom, socialnim varstvom, področjem družine in šolstvom.
Ukrep 2: Posodobitev mreže vzgojnih zavodov ter
zagotovitev standarda kadra in programov za interdisciplinarno obravnavo na
področju duševnega zdravja.
Ukrep 3: Prenova vzgojnega programa za otroke in
mladostnike s čustvenimi in vedenjskimi motnjami ter opredelitev oblik in metod
dela posameznim težavam, motnjam in interesom.
Ukrep 4: Priprava in implementacija skupnostnih služb
za obravnavo otrok, mladostnikov in družin na domu in v lokalnem okolju v
sodelovanju med MZ, MDDSZ in MIZŠ, najprej z uvedbo pilotnih projektov z
mobilnimi timi in poznejša sistemska implementacija.
5.3.2 Mreža služb za duševno zdravje odraslih
vključno s starejšimi
5.3.2.1 Zagotavljanje preventive, zgodnje diagnostike in
dostopnih, kakovostnih interdisciplinarnih obravnav odraslih s težavami v
duševnem zdravju na primarni ravni zdravstvenega varstva s poudarkom na
skupnostni oskrbi
V Sloveniji smo imeli v 70. letih neposreden dostop do psihiatrične
obravnave v psihiatričnih dispanzerjih v okviru zdravstvenih domov, ki so v 90.
letih razpadli. Čakalne dobe za prvi psihiatrični pregled so večmesečne. Večina
psihiatričnih obravnav se izvaja v psihiatričnih bolnišnicah, kjer je
zaposlenih več kot 80 % vseh psihiatrov. Bolnišnične obravnave so relativno
dolge, pogoste so vnovične hospitalizacije pri ljudeh s hudimi duševnimi
motnjami. Bolniški dopust zaradi duševnih motenj je pogost razlog absentizma in
je med vsemi razlogi za absentizem na tretjem oziroma četrtem mestu. Bolniške
odsotnosti zaradi duševnih motenj so dolge. Tretjina invalidskih upokojitev 1.
kategorije je zaradi duševnih motenj. Duševne motnje so tesno povezane s
telesnimi boleznimi, kar kaže na pomen celotne obravnave človeka. Zgodnje
odkrivanje in obravnava bistveno izboljšata prognozo bolezni, zmanjšata potrebo
po bolnišničnem zdravljenju in pripomoreta k okrevanju. Glede preskrbljenosti z
ustreznimi kadri in posledično dostopnosti do storitev za duševno zdravje
obstajajo v Sloveniji velike regijske razlike.
Specifični cilj 1: Zgodnje odkrivanje duševnih motenj in
psihoedukacija oseb s težavami v duševnem zdravju
Nosilno ministrstvo: MZ
Ukrep 1: Izvajanje presejanja, zgodnjega odkrivanja in
obravnave duševnih motenj ter svetovanja v referenčnih ambulantah družinskega
zdravnika in v patronažni službi.
Ukrep 2: Izvajanje podpornih psihoedukativnih delavnic
za osebe s težavami v duševnem zdravju in njihove svojce v CKZ in CZDO.
Specifični cilj 2: Zagotavljanje dostopnosti do
interdisciplinarnih timov in skupnostne obravnave odraslih z duševnimi motnjami
na primarni ravni
Nosilni ministrstvi: MZ, MDDSZ
Ukrep 1: Vzpostavitev mreže 25 regijskih CDZO, ki
zagotavljajo preventivo ter celostno, multidisciplinarno ambulantno in
skupnostno obravnavo odraslih ter starejših na geografskih območjih z okvirno
80.000 prebivalci, od tega približno 64.000 odraslih v starosti 20 let in več.
Multidisciplinarni tim CDZO je opredeljen v poglavju 11 Priloga.
Ukrep 2: Vzpostavitev službe za triažo in konziliarne
službe znotraj CDZO.
Ukrep 3: Vzpostavitev mreže regijskih skupnostnih
psihiatričnih timov za skupnostne obravnave za krizne posege, intenzivno
spremljanje, zdravstveno obravnavo in rehabilitacijo. Vzpostavitev skupnostnih
timov, prioritetno na območjih, najbolj ogroženih zaradi samomora in drugih
slabih kazalcev duševnega zdravja.
Ukrep 4: Uskladitev in poenotenje standardov,
protokolov in dejavnosti timov za skupnostno obravnavo.
Ukrep 5: Dolgotrajna integrirana in multidisciplinarna
obravnava za osebe s sočasno prisotnimi hudimi duševnimi motnjami.
Ukrep 6: Evalvacija programov.
5.3.2.2  Zagotavljanje dostopnih in kakovostnih akutnih
obravnav na sekundarni ravni
Psihiatrične bolnišnice in oddelki zagotavljajo obravnavo
akutnih psihiatričnih stanj v vseh starostnih obdobjih in pri vseh
psihiatričnih motnjah, kadar je ta nujno potrebna in če se pacient z njo
strinja, razen v primeru obravnave proti volji, ki je zakonsko opredeljena.
Načrtujemo sistemske ukrepe za zdravljenje duševnih motenj v starosti, ki bodo
sledili demografskim projekcijam Slovenije. Že zdaj je več bolnikov s sočasno
prisotnimi telesnimi obolenji in starejših, ki poleg somatske potrebujejo tudi
psihiatrično obravnavo. Spremenjenim potrebam populacije bodo sledile tudi
spremembe in dopolnitve kadrovske strukture ter novi programi na sekundarni in
terciarni ravni. V psihiatričnih bolnišnicah je treba uvesti specializirane
gerontopsihiatrične oddelke ter konziliarne storitve, ki bodo omogočale
konziliarno psihiatrično obravnavo starejše populacije, ki je sicer
hospitalizirana/obravnavana v splošnih bolnišnicah. V psihiatričnih bolnišnicah
je treba uvesti tudi specializirane enote za posamezne duševne motnje ter
stanja (specializirani oddelki). Glede na majhno število medicinskih
sester/tehnikov in psihiatrov v RS je treba v skladu z možnostmi in strokovnimi
standardi dopolnjevati kadre za zagotavljanje timske obravnave.
Specifični cilj 1: Zagotavljanje dostopne in sodobne
bolnišnične psihiatrične oskrbe vsem prebivalcem Slovenije
Nosilno ministrstvo: MZ
Ukrep 1: Postopno dopolnjevanje bolnišničnih
psihiatričnih zmogljivosti z vzpostavljanjem gerontopsihiatričnih oddelkov in
specializiranih enot za obravnavo posameznih duševnih motenj in stanj, v skladu
z normativi in standardi delovanja.
5.3.2.3  Rehabilitacija oseb s ponavljajočimi se
duševnimi motnjami
Okrevanje po duševni motnji je dolgotrajen proces, ki je
individualno zelo različen. Ljudje z duševnimi motnjami lahko okrevajo, vendar
pa njihovo okrevanje zahteva podporo dokazano uspešnih in preverjenih
rehabilitacijskih metod. Rehabilitacija ljudi z duševnimi motnjami je
sestavljena iz številnih in prilagodljivih oblik obravnave, med katere spadajo
zaposlitvena rehabilitacija in zaposlovanje, podporne oblike zaposlitve,
prilagojena delovna mesta, skupine za samopomoč, programi socialne vključenosti
in prehodni zaposlitveni programi, podpora pri bivanju ter različni programi
dnevnega bivanja v dnevnih centrih s prostočasnimi dejavnostmi in programi
integracije.
Vračanje ljudi z duševnimi motnjami v zaposlitev, družino in
drugo socialno okolje je odvisno od številnih dejavnikov, ne le od narave in
teže bolezni ali motnje. Bolj kot od diagnoze je odvisno od podpornih okolij,
ki so dostopna, od diskriminatornih ali nediskriminatornih ravnanj in od
njihove lastne participacije. Večina ljudi, tudi tistih s hudimi duševnimi
motnjami, lahko dela, čeprav pogosto v prilagojenih delovnih razmerah, in
smiselno prispeva k življenju v skupnosti. RNPDZ podpira z dokazi podprte
rehabilitacijske intervencije in službe, ki odgovarjajo na potrebe njihovih
uporabnikov glede vračanja v običajno življenje na enakopraven način.
V Sloveniji na CSD regionalno že delujejo koordinatorji
obravnave v skupnosti, ki povezujejo delo strokovnih služb pri načrtovanju in
izvajanju različnih vsebin namenjenih integraciji posameznikov v skupnost.
MDDSZ izvaja programe za zastopanje pravic oseb na področju duševnega zdravja
in jih za izvajanje teh pooblastil tudi usposablja.
Socialnovarstvene programe, programe v podporo družini in
programe zaposlovanja izvajajo med drugimi tudi nevladne organizacije na
področju duševnega zdravja, ki so razvile mrežo obveščanja, svetovanja in
osebne pomoči, mrežo dnevnih centrov, stanovanjskih skupin, zagovorništva in
zaposlitvenih programov ter programov za usposabljanje za osebe s težavami v
duševnem zdravju, ki je regionalno dostopna in vsestranska na področju
duševnega zdravja.
Za kakovostnejše socialno vključevanje in integracijo oseb s
težavami v duševnem zdravju bo treba zagotoviti razvoj in krepitev služb
socialnega varstva in zaposlovanja. Učinkovito in kakovostno preprečevanje
duševnih motenj in socialno vključevanje bomo zagotovili tudi s koordiniranim
sodelovanjem različnih služb in širitvijo storitev in socialnovarstvenih
programov in programov v podporo družini na tem področju.
Specifični cilj 1: Okrepiti mrežo rehabilitacijskih služb
Nosilna ministrstva: MDDSZ, MZ, MIZŠ
Ukrep 1: Zagotavljanje dostopnosti do kakovostnih
programov stanovanjskih skupin za odrasle in mladostnike z različnimi stopnjami
podpore, možnosti prehoda med različnimi stopnjami podpore in zmanjšanje
neenakosti med posameznimi ponudniki teh programov.
Ukrep 2: Zagotavljanje dostopnosti do kakovostnih
programov dnevnih centrov in programov obveščanja, svetovanja in osebne pomoči.
Ukrep 3: Zagotavljanje dostopnosti do programov
zaposlovanja, prilagojenega zaposlovanja in usposabljanja za delo za ljudi z
različnimi težavami v duševnem zdravju.
Ukrep 4: Izboljšanje dostopnosti in razpoložljivosti
programov pomoči pri učenju, kognitivne remediacije in podpore
študentom/študentkam v šolskem sistemu pri vračanju v študijski program ali
vključevanju v študijski program po preboleli duševni motnji.
Ukrep 5: Širitev terapevtskih in rehabilitacijskih
programov za osebe, ki imajo težave v duševnem zdravju in so odvisne od
psihoaktivnih snovi.
Ukrep 6: Zagotavljanje enakomerne dostopnosti
programov zagovorništva in samozagovorništva z ustanovitvijo dodatnih pisarn za
zagovorništvo in samozagovorništvo ter zagotovitev izobraževanj za zagovornike
in medvrstniške zagovornike.
Ukrep 7: Zagotoviti dostop do programov krepitve
socialnih in vsakdanjih veščin in vključevanja v skupnost, ter do drugih
programov pomoči, ki so podprti z dokazi.
Ukrep 8: Zagotavljanje aktivacijskih programov in
drugih sistemskih ukrepov, s katerimi bomo zmanjšali število oseb s hudimi in
ponavljajočimi se duševnimi motnjami, ki živijo pod pragom tveganja revščine in
socialne izključenosti.
Ukrep 9: Vzpostavitev rehabilitacijskih programov za
otroke in mladostnike s težavami v duševnem zdravju.
5.3.2.4 Zagotavljanje dolgotrajne obravnave za osebe s
težavami v duševnem zdravju in oseb z motnjami v duševnem razvoju
Dolgotrajna oskrba oseb s težavami v duševnem zdravju je
pogosto organizirana v obliki institucionalnega varstva, veliko finančno breme
te oskrbe pa nosijo njihove družine. Ker programi obravnave v skupnosti niso
dovolj razviti, da bi odgovorili na potrebe (podporno bivanje, dnevni centri in
programi obveščanja, svetovanja in osebne pomoči), sta potrebni njihova širitev
in zagotovitev zadostnega in stalnega vira financiranja.
V vseh socialnovarstvenih zavodih je leta 2016 bivalo okoli
22.000 oseb, od tega jih je bilo nekaj več kot 18.000 starejših od 65 let. Med
starejšimi jih je bilo približno 50 % z duševnimi in nevrološkimi motnjami.
V različne oblike institucionalnega varstva odraslih med 19.
in 64. letom je bilo v socialnovarstvenih zavodih vključenih okoli 4.000 oseb.
Med temi so osebe z motnjami v duševnem razvoju, težavami v duševnem zdravju,
senzornimi, telesnimi in kombiniranimi težavami. Od tega jih manjši delež biva
v bivalnih enotah, večina pa na večjih oddelkih. Glede na priporočila, da se
oskrba izvaja čim bližje domačega okolja, trenutna ponudba ni ustrezna in
zadostna. Stopnja institucionalizacije oseb do 64. leta je ena izmed višjih v
Evropi. Ukrepi za zmanjševanje institucionalizacije so povezani z
vzpostavljanjem mreže skupnostnih služb, ki bi lahko odgovorile na potrebe te
populacije.
Specifični cilj 1: Zagotavljanje pogojev v skupnosti za
zmanjševanje in preprečevanje institucionalizacij oseb s težavami v duševnem
zdravju
Nosilna ministrstva: MDDSZ, MZ, MOP, SVRK
Ukrep 1: Zagotavljanje pogojev v skupnosti za
zmanjšanje institucionalizacije oseb s težavami v duševnem zdravju.
Ukrep 2: Zagotavljanje visokih standardov varovanja
človekovih pravic in dostojanstva ter kakovosti obravnave v institucijah za
dolgotrajno oskrbo.
Specifični cilj 2: Načrtno postopno zmanjševanje števila
odraslih s težavami v duševnem zdravju, in kombiniranimi motnjami, ki so
vključeni v socialnovarstvene zavode, ter njihova preselitev v skupnostne
oblike bivanja in trajno izvajanje socialnovarstvenih programov, namenjenih
skupnostni obravnavi oseb s težavami v duševnem zdravju.
Nosilna ministrstva: MDDSZ, MZ, MOP, SVRK
Ukrep 1: Zagotavljanje kakovostnih socialnovarstvenih
storitev in programov namenjenih skupnostni obravnavi oseb s težavami v
duševnem zdravju.
Ukrep 2: Razvoj integrirane skupnostne podpore za varno
bivanje, zaposlovanje in zdravljenje za osebe, ki so bile dolgotrajno
institucionalizirane.
Ukrep 3: Gradnja namenskih bivalnih enot.
5.3.2.5 Zagotavljanje ustrezne celostne oskrbe za osebe
s težavami v duševnem zdravju in nevarnim vedenjem
V Sloveniji narašča število oseb z duševno motnjo, za katere
je značilno nevarno vedenje, s katerim ogrožajo sebe in druge. Obstoječa
ureditev ni ustrezna, saj je za te osebe treba vzpostaviti oziroma dopolniti
ustrezne oblike obravnave v institucionalni obliki in v skupnosti.
Specifični cilj 1: Vzpostavitev celostne in učinkovite
obravnave oseb s težavami v duševnem zdravju in nevarnim vedenjem, ki bo
ponujala kontinuirano, varno in učinkovito oskrbo.
Nosilna ministrstva: MZ, MIZŠ, MDDSZ, MP, MNZ
Ukrep 1: Ocena potreb na področju celostne in
učinkovite obravnave oseb s težavami v duševnem zdravju in nevarnim vedenjem.
Ukrep 2: Vzpostavitev ustreznih pogojev za obravnavo
za osebe s težavami v duševnem zdravju in nevarnim vedenjem v posebnih
socialnovarstvenih zavodih in v vzgojnih zavodih z ustreznimi standardi kadra,
znanja in veščin ter prostorov.
Ukrep 3: Vzpostavitev multidisciplinarnih obravnav
oseb z izrečenim varnostnim ukrepom obveznega psihiatričnega zdravljenja na
prostosti (ambulantno zdravljenje). Priprava protokolov in standardov za
izvajanje varnostnega ukrepa obveznega psihiatričnega zdravljenja na prostosti
(sodelovanje z izvajalci skupnostne obravnave).
Ukrep 4: Vzpostavitev multidisciplinarnih obravnav v
skupnosti za osebe s težavami v duševnem zdravju in nevarnim vedenjem. Priprava
protokolov in standardov za izvajanje psihosocialnih rehabilitacijskih
programov.
Ukrep 5: Vzpostavitev rehabilitacije po poteku
izrečenega ukrepa obveznega psihiatričnega zdravljenja. Priprava protokolov in
standardov za izvajanje rehabilitacijskih programov.
Ukrep 6: Vzpostavitev specializirane obravnave oseb z
najtežjimi oblikami motenj v duševnem zdravju, pri katerih obstaja
(ponovitvena) nevarnost storitve kaznivega dejanja (heteroagresivno vedenje).
5.3.3 Naslavljanje specifičnih potreb starejših na
področju duševnega zdravja
Starejši lahko pomembno pripomorejo h kakovosti družbenega
življenja in gospodarstva, dobro duševno zdravje pa tudi zmanjša stroške
zdravstvene in drugih obravnav. V Sloveniji je sorazmerno veliko starejših
nameščenih v domove za starejše, saj nimamo dovolj razvitih sistemskih rešitev,
ki bi omogočale dolgotrajno oskrbo starejših v skupnosti. Zato so starejši s
težavami v duševnem zdravju pogosto odvisni od pomoči svojcev, ki pa imajo
svoje družine, zaposlitev ali pa so tudi sami že ostareli. Pomembne so storitve
in programi socialnega varstva, ki omogočajo, da starejši dlje časa ostajajo v
domačem okolju. Na področju preprečevanja nasilja nad starejšimi pa je še
posebno pomembna vloga CSD. Delno na njihove potrebe odgovarjajo socialno
varstveni programi v skupnosti, ki pa niso deležni rednega financiranja kot
dopolnilna dejavnost javnih služb. Potrebno je krepiti sodelovanje med
izvajalci na področju zdravstva in socialnega varstva ter prav tako med izvajalci
formalne in neformalne oskrbe. Zakon o dolgotrajni oskrbi prinaša sistemske
rešitve za deinstitucionalizacijo in dolgotrajno oskrbo starejših na domu.
Rešitve in ukrepi, ki jih prinaša RNPDZ na področju oskrbe v skupnosti, pa
omogočajo bivanje v domačem okolju tudi starejšim s težavami v duševnem
zdravju.
Podatki iz baze SZO kažejo, da imajo slovenski starostniki
vsaj dvakrat višji količnik samomora, kot je skupno povprečje članic EU.
Razmerje med izvedenimi samomori in samomorilnimi poskusi pri starejših se
razlikuje od splošnega povprečja, in sicer je več izvršenih samomorov. Prav
tako je pri starejših prisotno indirektno samodestruktivno vedenje, pri čemer
prevladujejo starejše ženske.
V sistemu dolgotrajne oskrbe (institucionalne ali na domu) je
treba prepoznati potrebe ljudi po ustrezni oskrbi na področju duševnega
zdravja.
Pri starejših sta skrb za duševno in telesno zdravje
prepleteni, saj imajo pogosto več diagnoz. Tako pri demenci, ki spada med
najpogostejše bolezni starejših, po ugotovitvah strokovnjakov v napredovalem
stadiju bolezni osebe običajno niso le kognitivno, temveč tudi telesno
oslabele, zaradi česar so lahko popolnoma odvisne od oskrbe druge osebe. Zato
je pomembno, da se okrepijo kadrovske zmogljivosti na primarni ravni zdravstvenega
varstva in v okviru socialnega varstva ter da so timi, ki obravnavajo starejšo
populacijo ustrezno izobraženi in usposobljeni za to delo. Timi družinskega
zdravnika bodo imeli ustrezno podporo v CDZO, ki bodo hkrati v strokovno pomoč
tudi socialnim službam. Obvladovanje problematike demence se naslavlja v
posebnih dokumentih (že sprejeta Strategija obvladovanje demence v Sloveniji do
leta 2020 in Akcijski načrt, ki še nastaja).
Starejši se pogosto ne znajdejo v sistemu služb, zato bi
morali pri zdravstvenih in socialnih izvajalcih priporočljivo pa tudi drugod,
organizirati svetovanje in vodenje, ki bo starejšim olajšalo dostop do in
koriščenje storitev različnih služb (starejšim prijazno okolje).
Raziskave, ki so poskušale odgovoriti na vprašanje, kaj so
varovalni dejavniki za pojav depresije med starejšimi, so poudarile predvsem
tri glavne skupine zaščitnih dejavnikov: ustrezni podporni viri, učinkovite
strategije pri spoprijemanju s stresorji in vključenost v osmišljene
aktivnosti.
Specifični cilj 1: Zgodnja diagnostika in obravnava
duševnih motenj pri starejših
Nosilni ministrstvi: MZ, MDDSZ
Ukrep 1: Krepitev mreže timov družinskih zdravnikov
ter njihovega znanja in veščin za obravnavo starejših v skladu s potrebami.
Ukrep 2: Okrepitev preventivne vloge patronažne
službe, in službe pomoči na domu pri obravnavi starejših v domačem okolju.
Ukrep 3: Zagotavljanje dostopa do specialistične
interdisciplinarne obravnave na primarni zdravstveni ravni v okviru CDZO, v
okviru socialniovarstvenih služb ter v okviru obravnave v skupnosti za starejše
s težavami v duševnem zdravju.
Specifični cilj 2: Varstvo pravic starejših
Nosilni ministrstvi: MDDSZ, MZ
Ukrep 1: Izobraževanje in ozaveščanje širše in ciljnih
populacij o varstvu pravic starejših, zlasti žensk in ekonomsko prikrajšanih, vključno
s prepoznavanjem znakov nasilja nad starejšimi.
Ukrep 2: Krepitev kompetenc negovalnega in
oskrbovalnega osebja z namenom preprečevanja nasilja nad starejšimi.
Ukrep 3: Podpora programom zagovorništva, ki ponujajo
brezplačno pravno pomoč starejšim in spodbuja medvrstniško pomoč na področju
zastopanja in zagovorništva.
Ukrep 4: Organiziranje svetovalcev/pomočnikov v
lokalnem okolju oziroma v večjih bolnišnicah in socialnovarstvenih zavodih za
usmerjanje in pomoč starejšim pri uporabi služb/storitev, vključno z
vzpodbujanjem sodelovanja samopomočnih vrstniških skupin in organizacij s
formalnimi izvajalci v lokalnem okolju.
5.3.4 Psihološka in psihoterapevtska dejavnost
Specifični cilj 1: Izboljšati dostop do psiholoških in
psihoterapevtskih storitev
Nosilna ministrstva: MZ, MDDSZ in MIZŠ
Ukrep 1: Normativna ureditev psihološke in
psihoterapevtske dejavnosti.
Ukrep 2: Normativna ureditev psiholoških in
psihoterapevtskih storitev, ki se financirajo iz javnih sredstev.
Ukrep 3: Vzpostavitev standardov in normativov za
psihološke in psihoterapevtske storitve za obravnavo duševnih motenj.
Ukrep 4: Sistemska ureditev financiranja in
razpisovanja specializacije iz klinične psihologije.
Ukrep 5: Razpisovanje 25 do 30 specializacij letno iz
klinične psihologije v nadaljnjem deset letnem obdobju.
Ukrep 6: Vključitev ustreznega kadra, ki izvaja
psihološke in psihoterapevtske storitve, v mrežo služb za duševno zdravje.
5.4  Alkohol in duševno zdravje
Tvegana in škodljiva raba alkohola je eden od glavnih
preprečljivih dejavnikov tveganja za kronične bolezni, poškodbe, nezgode, nasilje,
umore in samomore ter se v svetu uvršča med najpomembnejše dejavnike tveganja
za obolevnost, manjzmožnost, invalidnost in umrljivost. Slovenija je po
zdravstvenih posledicah zaradi alkohola neposredno pripisljivih vzrokov nad
povprečjem EU in nad povprečjem evropske regije SZO. Škodljiva raba alkohola (v
nadaljnjem besedilu: ŠRA) je preprečljiv vzrok prezgodnje umrljivosti.
Zdravstveni stroški, ki so povezani s pitjem alkohola, so v Sloveniji v letih
2011–2014 v povprečju znašali 153 milijonov EUR na leto. Če prištejemo še grobo
oceno nekaterih drugih stroškov (na primer prometne nezgode, nasilje v družini,
kriminalna dejanja vandalizem), se ta številka poveča na 234 milijonov EUR
(Sedlak in dr., 2015, Rehm in dr., 2012).
ŠRA je pomemben vzrok in dejavnik tveganja za duševne motnje
in obratno, več kot petina oseb z duševno motnjo ima težave s ŠRA ali sindrom
odvisnosti od alkohola. ŠRA lahko sproži ali poslabša vse psihiatrične
sindrome, od shizofrenije do anksioznih motenj. Prepoznavanje sočasnih duševnih
motenj pri osebah s ŠRA je zahtevno, pogosto se težave spregledajo. Osebe z
duševnimi in vedenjskimi motnjami zaradi uživanja alkohola in pridruženimi
duševnimi motnjami se redkeje zdravijo zaradi težav z alkoholom in pogosteje
izpadajo iz programov pomoči. Med bolj ogrožene in pogosto spregledane skupine
uvrščamo tudi nosečnice in matere po porodu. Izpostavljenost ploda ali
nerojenega otroka alkoholu med nosečnostjo lahko povzroči duševne motnje iz
spektra fetalnega alkoholnega sindroma. Zasvojenost z alkoholom ima številne
socialne posledice (brezposelnost, revščina, nasilje in drugo) in povzroča
veliko trpljenja v družinah. Ob tem pa je mogoče odvisnost od alkohola zelo
uspešno zdraviti in uspešno okrevati.
Za učinkovito obvladovanje javnozdravstvenih problemov,
vezanih na ŠRA v Sloveniji, je nujno treba sprejeti celovito alkoholno politiko
(dostopnost, cena, oglaševanje, označevanje izdelkov, obveščanje, ozaveščanje, zgodnje
odkrivanje in obravnava).
V okviru tega prednostnega področja pa se omejujemo na nekaj
specifičnih ciljev in ukrepov, ki naslavljajo problem alkohola z vidika
duševnega zdravja.
Specifični cilj 1: Ozaveščanje o posledicah škodljive rabe
alkohola na duševno zdravje
Nosilni ministrstvi: MZ, MDDSZ
Ukrep 1: Izvajanje aktivnosti in programov ozaveščanja
javnosti o posledicah ŠRA na duševno zdravje posameznika in njegovih bližnjih
za različne ciljne skupine.
Ukrep 2: Destigmatizacija programov zdravljenja
odvisnosti od alkohola in uporabnikov teh programov.
Ukrep 3: Razvijanje kritičnega odnosa do pitja
alkohola s spreminjanjem družbenih norm in odgovornim komuniciranjem o
alkoholu.
Specifični cilj 2: Obravnava tvegane in škodljive rabe
alkohola v zdravstvu in zagotavljanje sodelovanja z drugimi sektorji
Nosilni ministrstvi: MZ, MDDSZ
Ukrep 1: Okrepitev znanja in veščin za zgodnjo
prepoznavo težav zaradi pitja alkohola in/ali zasvojenosti, ki poleg
zdravstvenih vključuje tudi službe socialnega varstva, služb dela na področju
družine, delovne organizacije in izobraževalne ustanove.
Ukrep 2: Sistemsko izvajanje presejanja za tvegano in
škodljivo pitje alkohola in intervencij (kratka svetovanja, motivacijski
intervjuji) za spremembo pitja alkohola, ki se izvaja na primarni ravni
zdravstvenega varstva (v ambulantah splošnih/družinskih zdravnikov, referenčnih
ambulantah, ginekoloških ambulantah in v patronažni službi), ter vključitev teh
postopkov v službe socialnega varstva in služb dela z družino.
Ukrep 3: Redna evalvacija programa psihosocialnih in
edukacijskih delavnic za voznike prekrškarje.
Ukrep 4: Izobraževanje izvajalcev psihosocialnih in
edukacijskih delavnic za voznike prekrškarje in njihovo povezovanje z
interdisciplinarno stroko z namenom ustrezne nadaljnje obravnave oseb, odvisnih
od alkohola.
Ukrep 5: Vzpostavitev protokolov za prepoznavanje in
obravnavo tveganega in škodljivega pitja alkohola ter za ustrezno napotovanje
na višje ravni zdravstvene obravnave v primeru zasvojenosti z alkoholom.
Ukrep 6: Usmerjanje oseb, odvisnih od alkohola, v
obravnavo v CDZO.
Ukrep 7: Zagotavljanje enakomerne dostopnosti do
zdravstvenih služb za zdravljenje oseb, zasvojenih z alkoholom, in prilagojeni programi
zdravljenja za osebe s pridruženimi duševnimi motnjami.
Ukrep 8: Zagotavljanje enakomerne dostopnosti
podpornih služb za psihosocialno rehabilitacijo oseb po zdravljenju
zasvojenosti z alkoholom in za njihove bližnje (na primer strokovno vodeni
klubi in društva zdravljenih alkoholikov).
5.5  Preprečevanje samomorilnega vedenja, posebej pri
starejših
Po mnenju Svetovne zdravstvene organizacije (2017) za
posledicami samomora vsako leto umre približno 800.000 oseb, kar je več kot
število žrtev zaradi vojn in nasilnih smrti (na primer umor ali uboj) skupaj.
Javnozdravstveni problem so tudi druge oblike samomorilnosti, kot so
samomorilni poskusi, nekatere oblike samopoškodovalnega vedenja in samomorilne
misli. Slovenija spada med države, ki so zaradi samomora bolj ogrožene. Samomor
je velik javnozdravstveni problem od poznega otroštva oziroma zgodnje
adolescence dalje. Razlogi za samomorilno vedenje so številni, med pogoste
prištevamo zasvojenosti ter duševne motnje, kot so depresija, zloraba alkohola
in drugih drog. Samomor je pogostejši med brezposelnimi, socialno izključenimi,
osamljenimi in revnimi.
Samomor je pojav, ki ga lahko preprečujemo. Upad umrljivosti
zaradi samomora v Sloveniji v zadnjih letih je spodbuda za nadaljevanje dela na
področju preprečevanja samomora. Poleg splošnih ukrepov, ki zajemajo celotno
promocijo duševnega zdravja in preprečevanja duševnih motenj, je za področje
preprečevanja samomora značilnih nekaj specifičnih ukrepov.
Specifični cilj 1: Dvig ozaveščenosti in pismenosti na
področju duševnega zdravja, s poudarkom na samomoru
Nosilna ministrstva: MZ, MDDSZ, MIZŠ
Ukrep 1: Razvoj in implementacija programov za zgodnje
prepoznavanje in ukrepanje ob samomorilnem vedenju (prilagojenih za splošno
javnost in druge predstavnike lokalne skupnosti).
-       
Uvedba standardiziranega programa psihološke prve pomoči (posredovanje
znanja o vzrokih, simptomih in znakih samomorilnega vedenja ter krepitev veščin
za ukrepanje).
-       
Posredovanje informacij o samomorilnem vedenju, njegovem preprečevanju
in možnostih ukrepanja (na primer predavanja in delavnice za splošno javnost)
pri različnih populacijah (otroci, odrasli, starostniki ...).
Ukrep 2: Kontinuirano sodelovanje z mediji za
odgovorno poročanje o samomoru in duševnem zdravju/duševnih motnjah nasploh.
Specifični cilj 2: Zgodnja identifikacija ogroženih oseb
Nosilna ministrstva: MZ, MDDSZ, MIZŠ
Ukrep 1: Razvoj in implementacija programov za
strokovno javnost, za zgodnje prepoznavanje in ukrepanje ob samomorilnem
vedenju pri različnih populacijah.
-       
Nenehno izobraževanje vseh tako imenovanih vratarjev sistema in drugih
(na primer pediatri, splošni zdravniki/zdravnice, psihologi/psihologinje,
medicinske sestre/tehniki, socialni delavci/delavke, policisti/policistke,
gasilci/gasilke, učitelji/učiteljice in drugi strokovni delavci/delavke,
zaposleni v nevladnem sektorju …) ter krepitev njihovih veščin za prepoznavanje
in ukrepanje ob samomorilnem vedenju.
-       
Vzpostavitev protokolov sodelovanja, razmejitev
pristojnosti/odgovornosti med različnimi vratarji sistema in skupnostnimi
službami.
-       
Zagotoviti takojšnje intervencije skupnostnih služb v primeru
samomorilne ogroženosti, posebej pri starejših.
Ukrep 2: Kontinuirano izvajanje presejanja populacije
na samomorilno ogroženost (primer PHQ 9 v referenčnih ambulantah) in
spremljanje podatkov (za namene boljše obravnave ogroženih posameznikov ali za
raziskovalne, epidemiološke namene).
Specifični cilj 3: Zagotavljanje dostopnosti do pomoči in
obravnave samomorilno ogroženim osebam
Nosilna ministrstva: MZ, MDDSZ, MIZŠ
Ukrep 1: Razvoj in implementacija programov pomoči in
aktivnega spremljanja samomorilno ogroženih v različnih populacijah (prednostna
dostopnost do brezplačne klinično psihološke, psihiatrične in psihoterapevtske
obravnave, prednostne skupnostne in ambulantne obravnave, vzpostavitev urgentne
oziroma triažne službe, ambulante za akutne primere, zagotovitev
kontinuirane/dolgotrajne pomoči oziroma spremljanja po poskusu samomora,
dostopnost do programov pomoči pri reintegraciji v vsakodnevno okolje,
zagotoviti programe pomoči za svojce oseb po poskusu/storitvi samomora,
psihoterapevtske storitve).
Ukrep 2: Vzpostavitev povezanosti in kontinuirano
sodelovanje zdravstvenih in socialnih služb z nevladnim sektorjem in podpora
njihovemu delovanju.
Specifični cilj 4: Zmanjševanje porabe alkohola
Nosilna ministrstva: MZ, MIZŠ, MDDSZ
Ukrep 1: Izvajanje ukrepov za zmanjševanje posledic
škodljive rabe alkohola in zasvojenosti (ukrepi, navedeni pod prednostnim področjem
alkohol).
Specifični cilj 5: Omejevanje dostopnosti do sredstev za
samomor
Nosilna ministrstva: MNZ, MP, MZ, MOP
Ukrep 1: Proučitev in dopolnitev zakonodaje, ki se
nanaša na zagotavljanje varnih okolij, dostopnost do tehničnih sredstev in
pripomočkov, ki se lahko uporabijo pri poskusu samomora, vključno z
dostopnostjo do strupov in zdravil.
Ukrep 2: Zagotavljanje varnostnih ukrepov na kritičnih
točkah (postavljanje ograj na železniških prehodih, visokih stavbah, mostovih).
Ukrep 3: Zagotavljanje varnih okolij v bolnišnicah ter
zaporih in drugih institucijah, kjer je zaradi značilnosti populacije ali
drugih ogrožajočih dejavnikov večja nevarnost za samomor.
5.6 Izobraževanje, raziskovanje, spremljanje in
evalvacija
5.6.1 Izobraževanje
Za boljšo ozaveščenost na področju duševnega zdravja in
destigmatizacijo je treba vsebine duševnega zdravja ustrezno vključiti v vse
ravni izobraževanja. Pomembna sta izobraževanje in ozaveščanje splošne javnosti
na področju duševnega zdravja, ki je posebej naslovljeno v poglavju 5.2.
Ustrezna znanja in veščine je treba zagotoviti za vse strokovnjake in strokovne
sodelavce, ki se srečujejo z osebami s težavami v duševnem zdravju. Vlaganje v
izobraževanje in usposabljanje je ključno za učinkovito implementacijo RNPDZ in
je odgovornost vseh ključnih resorjev.
Specifični cilj 1: Zagotavljanje vsebin o pomenu varovanja
duševnega zdravja v izobraževalnih kurikulumih
Nosilna ministrstva: MIZŠ, MZ, MDDSZ, MP, MNZ
Ukrep 1: Vključitev izobraževalnih vsebin o pomenu
varovanja duševnega zdravja v v kurikulume in kroskurikularne teme osnovnih in
srednjih šol.
Ukrep 2: Vključitev oziroma okrepitev izobraževalnih
vsebin o promociji duševnega zdravja in preventivi duševnih motenj v strokovnem
izobraževanju na srednješolski in visokošolski ravni za poklice v zdravstvu,
sociali in družini ter vzgoji in izobraževanju.
Ukrep 3: Vključitev vsebin o duševnem zdravju v redno
strokovno izpopolnjevanje za vse poklicne skupine, ki delajo z ljudmi
(zdravstvo, sociala in družina vzgoja in izobraževanje, pravosodje in organi
pregona).
Specifični cilj 2: Zagotavljanje ustrezne usposobljenosti
zdravstvenih delavcev in strokovnih delavcev/delavk drugih resorjev za delo z
osebami z duševnimi motnjami
Nosilna ministrstva: MIZŠ, MZ, MDDSZ, MNZ
Ukrep 1: Razvoj oziroma posodobitev modelov
izobraževanj za interdisciplinarno delo in sodelovanje pri obravnavi oseb s
težavami v duševnem zdravju.
Ukrep 2: Izvajanje izobraževanj za interdisciplinarne
time družinskih zdravnikov, vključno s patronažno službo za zgodnje odkrivanje
in obravnavo pogostih duševnih motenj ter za interdisciplinarno in medresorsko
sodelovanje na tem področju.
Ukrep 3: Izvajanje izobraževanj za interdisciplinarne
time v CDZOM ter interdisciplinarne time v CDZO za preventivo in integrirano
obravnavo oseb z duševnimi motnjami, triažo ter za interdisciplinarno in
medresorsko sodelovanje na tem področju.
Ukrep 4: Izvajanje izobraževanja strokovnjakov za
psihiatrično skupnostno obravnavo.
Ukrep 5: Izobraževanje in usposabljanje
interdisciplinarnih strokovnjakov, vključenih v obravnavo oseb z duševno motnjo
in nevarnim vedenjem.
Ukrep 6: Uvedba dodiplomske smeri izobraževanja na
področju zdravstvene nege in socialnega dela oziroma specializacija s področja
duševnega zdravja za zdravstveno nego ter dopolnitev usposabljanja zdravstvenih
delavcev in strokovnih delavcev drugih strok.
Specifični cilj 3: Izobraževanje za zastopništvo in koordinacijo
obravnave v skupnosti
Nosilni ministrstvi: MDDSZ, MZ
Ukrep 1: Izvajanje kontinuiranega izobraževanja in
usposabljanja zastopnikov pravic oseb na področju duševnega zdravja.
Ukrep 2: Izvajanje kontinuiranega izobraževanja in
usposabljanja za izvajalce koordinacije obravnave v skupnosti.
5.6.2 Raziskovanje
Kazalnike na področju duševnega zdravja spremljamo z rednimi
zdravstvenimi in drugimi statistikami, ter rednimi in obdobnimi raziskavami, ki
pa ne zagotavljajo vseh potrebnih podatkov. V skladu s potrebami spremljanja
področja duševnega zdravja je treba opredeliti mednarodno primerljiv nabor
podatkov, ki bo omogočal primerljivo spremljanje področja duševnega zdravja.
Raziskovanje na področju duševnega zdravja je zelo pomembno.
Sredstva raziskovalci in raziskovalne organizacije pridobivajo na državni ravni
na razpisih Agencije za raziskovanje Republike Slovenije. Poleg obstoječih
načinov raziskovanj je treba uvesti več aplikativnih in kvalitativnih raziskav
na terenu z vključevanjem uporabnikov in izvajalcev, ugotavljanjem njihovih
potreb ter zadovoljstvom z obravnavami. Treba je tudi spodbujati vključevanje v
mednarodne raziskave in sodelovanje v mednarodnih projektih na tematiko
duševnega zdravja.
Specifični cilj 1: Spremljanje stanja duševnega zdravja
Nosilna ministrstva: MZ, MDDSZ, MIZŠ
Ukrep 1: Vzpostavitev nabora mednarodno primerljivih
kazalnikov za spremljanje duševnega zdravja moških in žensk v vseh starostnih
skupinah po spolu ter v ogroženih skupinah prebivalstva.
Ukrep 2: Vzpostavitev in izvajanje ustreznega stalnega
spremljanja in proučevanja duševnega zdravja moških in žensk ter učinkovitosti
ukrepov vseh starostnih skupin in v ogroženih skupinah prebivalstva.
Ukrep 3: Vzpostavitev delovne skupine za proučitev
načina spremljanja samomora in poskusov samomora (register samomora in poskusov
samomora).
Specifični cilj 2: Povečanje obsega raziskovanja na
področju duševnega zdravja
Nosilna ministrstva: MZ, MDDSZ, MIZŠ
Ukrep 1: Zagotavljanje virov za izvajanje raziskav v
povezavi z duševnim zdravjem po spolu v različnih populacijah (otroci in mladi,
odrasli, starostniki, posebej ogrožene populacije …).
Ukrep 2: Uvajanje aplikativnega in kvalitativnega
raziskovanja v skupnosti z vključevanjem uporabnikov in izvajalcev.
5.6.3 Spremljanje in evalvacija RNPDZ
Na začetku dokumenta RNPDZ smo definirali kazalnike za
spremljanje strateških ciljev resolucije. Za potrebe spremljanja uspešnosti
implementacije posameznih ciljev in ukrepov s prednostnih področij RNPDZ pa
kazalnike navajamo v Akcijskem načrtu RNPDZ. Za spremljanje in evalvacijo
implementacije RNPDZ je odgovorna strokovna skupina upravljavca RNPDZ.
Spremljali bomo strukturne in procesne kazalnike ter kazalnike izida.
6. VODENJE IN KOORDINACIJA TER PODPORA IMPLEMENTACIJI
NACIONALNEGA PROGRAMA DUŠEVNEGA ZDRAVJA
6.1 Vodenje in koordinacija implementacije nacionalnega
programa duševnega zdravja
Doseganje ciljev iz RNPDZ je odvisno od dosledne
implementacije nalog, zastavljenih v resoluciji: od sistematične in trajne
promocije duševnega zdravja in destigmatizacije na področju duševnih motenj,
zaznavanja potencialov na področju preprečevanja duševnih motenj, oblikovanja
in izvajanja programov preventive in zgodnjih obravnav, dobro načrtovanih in
interdisciplinarnih ter medinstitucionalnih služb in intervencij v skupnosti
pri osebah z duševno motnjo do omogočanja dostopnih in interdisciplinarnih
storitev na področju duševnega zdravja za otroke, mladostnike, družine, odrasle
ter starejše na primarni ravni zdravstvenega in socialnega varstva,
zagotavljanja ustrezne rehabilitacije za osebe s ponavljajočo se duševno
motnjo, povezovanja služb in programov za preprečevanje in obravnavo različnih
oblik odvisnosti ter preprečevanje samomora. Implementacija obsežnega nabora
prepletenih in soodvisnih aktivnosti je lahko uspešna le, če ima vzpostavljeno
dobro načrtovano mrežo strokovnjakov na državni, regionalni in lokalni ravni,
ki v skladu z RNPDZ vodijo in koordinirajo aktivnosti, medsebojno povezujejo
deležnike in nosilce aktivnosti.
Hkrati so pomembni tudi usklajen razvoj potrebnih programov
na področju duševnega zdravja, načrtovanje in dogovarjanje implementacije ter
širitve timov v skupnosti, povezano med službami na področju zdravstvenega,
socialnega varstva ter vzgoje in izobraževanja. Sprotno pa je potrebno spremljanje
stanja na področju duševnega zdravja ter spremljanje in evalvacija uspešnosti
implementacije in doseganja ciljev RNPDZ. Vse te naloge bo opravljala na novo
vzpostavljena struktura za upravljanje RNPDZ, ki jo bo izvajal NIJZ na državni
in regionalni ravni ob sodelovanju in vključevanju interdisciplinarnih in
medresorskih strokovnjakov na področju duševnega zdravja, zagovorniških in
humanitarnih organizacij ter predstavnikov uporabnikov/uporabnic, ki se bodo
organizirali in delovali v strokovnih delovnih skupinah.
Specifični cilj 1: Vzpostavitev upravljavske strukture za
strokovno vodenje in interdisciplinarno ter medinstitucionalno koordinacijo
implementacije RNPDZ na državni, regionalni in lokalni ravni
Nosilna ministrstva: MZ, MDDSZ, MIZŠ
Ukrep 1: Okrepitev kadrovskih zmogljivosti MZ, MDDSZ
za podporo implementaciji RNPDZ in strokovnega pokrivanja nalog na področju
duševnega zdravja.
Ukrep 2: Vzpostavitev in delovanje nacionalne
strokovne koordinacije in upravljanja RNPDZ na NIJZ, ki opravljajo naloge
strokovnega vodenja, koordiniranja, spremljanja in evalvacije RNPDZ.
Ukrep 3: Vzpostavitev interdisciplinarnega
programskega sveta in interdisciplinarnih strokovnih delovnih skupin, ki
podpirajo razvoj intervencij, izobraževanje, vodenje, koordinacijo in
evalvacijo implementacije RNPDZ ter nadzor kakovosti izvajanja programa in
promocija programa.
Ukrep 4: Vzpostavitev območnih in lokalnih
koordinatorjev/koordinatork implementacije RNPDZ na OE NIJZ ter v
območnih/lokalnih centrih za duševno zdravje.
Ukrep 5: Vključitev vseh ključnih predstavnikov
stroke, resorjev, predstavnikov uporabnikov in NVO na področju izvajanja
socialnovarstvenih programov v skupnosti v državno, programov v podporo
družini, območno in lokalno koordinacijo, implementacijo, spremljanje in
evalvacijo RNPDZ.
6.2 Podpora implementaciji nacionalnega programa duševnega
zdravja
Implementacija RNPDZ zahteva podporo celotne družbe,
politike, stroke in civilne družbe Za podporo učinkoviti implementaciji je
potrebna zaveza celotne vlade ter politike na državni in lokalni ravni, zato se
vzpostavljajo formalne strukture na državni in lokalni ravni, ki bodo
omogočale, da bodo cilji duševnega zdravja vključeni v agendo vseh resorjev
vlade ter da bo tudi lokalna politika zaznala pomen in dala podporo
skupnostnemu udejanjanju duševnega zdravja.
Specifični cilj 1: Vzpostavitev državnih, regijskih in
lokalnih odločevalskih/upravljalskih struktur v podporo implementaciji RNPDZ
Nosilna ministrstva in institucije: Vlada RS, MZ, MDDSZ,
MIZŠ, MF, MKGP, MJU, MGRT, SVRK
Ukrep 1: Vzpostavitev in delovanje vladnega Sveta RS
za duševno zdravje, ki vključuje ministre resornih ministrstev, predstavnike Službe
Vlade RS za razvoj in evropsko kohezijsko politiko, predstavnike izvajalcev,
uporabnikov in njihovih združenj, izobraževalnih in raziskovalnih institucij na
področju duševnega zdravja, ter predstavnikov združenj lokalne samouprave.
Vladni Svet RS za duševno zdravje podpira uresničevanje nalog in doseganje ter
spremljanje zastavljenih resornih ciljev iz RNPDZ, sestaja pa se vsaj dvakrat
na leto. Vodi ga minister za zdravje, strokovno podporo pa mu daje programski
svet RNPDZ, ki deluje pri NIJZ. Vladni svet RS za duševno zdravje enkrat na dve
leti poroča Državnemu zboru o realizaciji nalog in doseganju ciljev iz RNPDZ.
Ukrep 2: Regijski svet za duševno zdravje (v
nadaljnjem besedilu: RSDZ) se vzpostavi za območje, ki ga pokriva eden ali več
CDZ (za okrog 80 000 prebivalcev) in vključuje vodjo/vodje CDZOM in CZDO,
župane občin tega območja, predstavnike CSD, regijske zavode za šolstvo,
direktorja/e območnih enot zavoda za zaposlovanje, strokovne direktorje
regijske splošne in psihiatrične bolnišnice, direktorje ZD, vodje CKZ,
predstavnike izvajalcev s področja socialnega varstva, predstavnike regijskih
razvojnih agencij, predstavnike uporabnikov ter svojcev.
-       
RSDZ se seznanja s stanjem na področju duševnega zdravja populacije na
območju, za katerega je ustanovljen, načrtuje, spremlja, spodbuja in omogoča
implementacijo aktivnosti iz RNPDZ za svoje gravitacijsko območje. Ob podpori
stroke CDZ in OE NIJZ pripravi regijski načrt za duševno zdravje za 2 leti.
Enkrat letno RSDZ organizira konferenco o duševnem zdravju v regiji, na kateri
se predstavijo tudi lokalni akcijski načrti za duševno zdravje in njihova
implementacija.
-       
Strokovno vodenje in koordinacijo RSDZ izvaja CDZ v sodelovanju s
koordinatorjem na OE NIJZ.
Ukrep 3: Vzpostavitev lokalne skupine za
zdravje/duševno zdravje (v nadaljnjem besedilu: LSZ/DZ) na ravni občine ali več
občin, ki jih pokriva ZD. Vključuje župana/-e, direktorja ZD, vodjo CKZ in
vodjo CDZ, CSD, zavod/urad za zaposlovanje, zavod za šolstvo, predstavnika
svetovalnih služb v šolah, predstavnike: vrtcev, delodajalcev, izvajalcev na
področju socialnega varstva, občine ali več občin, policije in drugih predstavnikov,
ki jih lokalna skupnost prepoznava kot pomembne za krepitev zdravja/duševnega zdravja
v lokalnem okolju.
-       
LSZ/DZ pripravi dveletne akcijske načrte za duševno zdravje za svoje
gravitacijsko območje na katerem spremlja, načrtuje, podpira in omogoča
udejanjanje nalog iz RNPDZ na lokalni ravni. Pri tem vključuje skupnostni
pristop vseh deležnikov v skupnosti pri krepitvi duševnega zdravja in obravnavi
oseb s težavami v duševnem zdravju. Sestaja se vsaj dvakrat na leto in
rezultate udejanjanja nalog in doseganja ciljev iz RNPDZ enkrat na leto
predstavi na regijski konferenci o duševnem zdravju.
-       
Strokovno podporo in koordinacijo lokalnega sveta za duševno zdravje
izvaja CKZ iz ZD ob strokovni podpori OE NJIZ in CDZ.
7. FINANCIRANJE
RNPDZ obsega celostno ureditev področja varovanja duševnega
zdravja v RS v naslednjih 10 letih. Področje je bilo leta prezrto in odrinjeno
na rob, brez zadostnih vlaganj ter brez ustrezne posodobitve in dobrega
medsektorskega sodelovanja.
Za doseganje dodane vrednosti možnih dopolnjujočih se
aktivnosti več sektorjev je nujno na državni ravni in na ravni lokalnih okolij
prepoznati pomen prizadevanja za varovanje duševnega zdravja in s tem
preprečevati duševne motnje. Ukrepi, ki jih prinaša RNPDZ, so dveh vrst:
-       
Mnogi ukrepi, ki jih prinaša RNPDZ, nimajo finančno opredeljene postavke
v smislu dodatnega vlaganja finančnih sredstev, saj gre za konceptualne
spremembe oziroma procesne dopolnitve v veljavnem sistemu.
-       
Nekaj ukrepov RNPDZ pa prinaša tudi strukturne spremembe, ki pomenijo
povečevanje vlaganja v kadre, njihovo usposobljenost ter programe in storitve
za varovanje duševnega zdravja.
Na področju zdravstva, socialnega varstva in družine se
nenehno srečujemo z neskladnostjo med potrebami in viri (človeškimi in
finančnimi), zato je treba skromne vire prek dobre organizacije služb
razporediti tako, da prinašajo kar največ koristi uporabnikom in skupnosti.
Stroškovna učinkovitost na področju vlaganja v varovanje duševnega zdravja je
največja, če se ustrezna sredstva namenijo promociji duševnega zdravja in
preventivi duševnih motenj, zgodnjemu odkrivanju duševnih motenj in učinkoviti
obravnavi v skupnosti. V primeru ustreznega razmerja med prej omenjenimi
dejavnostmi je stroškovna učinkovitost v povprečju 1 proti 12,5, ob tem, da so programi
za preprečevanje duševnih motenj pri otrocih in mladostnikih učinkoviti celo v
razmerju, da 1 vložen dolar prinese 80 dolarjev dobička (Canadian Institute for
Health Information, 2011).
Vlaganje v programe, ki zmanjšujejo možnost slabega ravnanja z
otroki, kot so programi zgodnje pomoči družinam z večjim tveganjem – tako
imenovano partnerstvo z družino za zdravje in programi starševstva Neverjetna
leta so del priporočene strategije SZO (Investing in Children, The European
Child Maltreatment Prevention Action Plan 2015−2020). Stroškovna učinkovitost
programov, usmerjenih v pomoč družini v prvih šestih letih otrokovega
življenja, je namreč velika in dolgoročna, od 1 : 2,3 do 1 : 33 za programe
pomoči družinam otrok z velikim tveganjem (MacMillan in sod., 2009).
Slabo ravnanje z otroki, ki obsega čustveno, telesno in
spolno zlorabo ter zanemarjanje otrok, je veliko javnofinančno breme državam,
in sicer zaradi tveganj, ki jih predstavlja za duševno zdravje otrok in
odraslih ter za razvoj kroničnih telesnih bolezni v odraslosti. Tudi v razvitem
svetu je različnim oblikam zlorabe izpostavljenih od 9 do 29 % otrok. Stroški
le-te so izredno visoki, posredni in neposredni stroški so v ZDA ocenjeni na
210.000 dolarjev na leto na posamezno žrtev zlorabe (kar je več kot primerljiv
strošek možganske kapi ali sladkorne bolezni), kar skupno pomeni več kot 1 %
BDP. Tudi raziskave, ki ocenjujejo stroške slabega ravnanja z otroki v Italiji
in Nemčiji, kažejo primerljive vrednosti (Fang X in sod., 2012).
Nedavna raziskava ugotavlja, da posamezniki z več dejavniki
tveganja v zgodnjem otroštvu (okoli 20  % otrok) v odraslosti pomenijo
večino ekonomskega bremena družbe iz različnih resorjev. Dejavniki tveganja, ki
jih je mogoče prepoznati že pri treh letih, napovedujejo kar 60−80 % stroškov
družbe, ki se kažejo v obliki socialnih transferjev, enostarševskih družin,
kajenja, števila bolnišničnih dni, predpisanih receptov in kriminala. Programi,
ki učinkovito zmanjšujejo dolgoročna tveganja teh otrok, so zato pomembne
priložnosti za ukrepanje družbe kot celote (Caspi in sod., 2016).
Navajamo še nekaj upravičenega vlaganja na področju duševnega
zdravja: izobraževanje splošnih zdravnikov o prepoznavanju samomorilnega
vedenja pri svojih bolnikih je 1 : 54,45, zgodnje prepoznavanje psihoze je 1 :
10,27, promocija duševnega zdravja na delovnem mestu je 1 : 9,69, zgodnja
prepoznava in obravnava depresije pri aktivni populaciji pa 1 : 5,03 (Knapp in
sod., 2011).
Kanadski dokument o donosnosti naložbe v duševno zdravje
prebivalstva (Canadian Institute for Health Information, 2011), dokument SZO o
vlaganju v duševno zdravje (WHO, 2013) in sporočilo za medije, ki sta ga skupaj
objavila Svetovna banka in SZO (WHO in WB, 2016,
http://www.who.int/mediacentre/news/releases/2016/depression-anxiety-treatment/en/),
povzemajo raziskovalne ugotovitve na področju stroškovne učinkovitosti ukrepov
na področju duševnega zdravja in obravnave duševnih motenj. Ugotavljajo, da
delovanje na področju duševnega zdravja ni potrebno le zaradi preprečevanja
trpljenja posameznikov, temveč tudi zaradi dobrobiti družbe in socialnega
blagostanja. Povezava med ekonomsko produktivnostjo in duševnim zdravjem je
trdno dokazana. Na primer vlaganje v programe preventive in promocije duševnega
zdravja samo na področju depresije in anksioznosti prinaša državam štirikratni
prihranek (WHO in WB, 2016). Predsednik Svetovne banke prepoznava, da duševno
zdravje ni le stvar javnega zdravja, temveč razvojno vprašanje. Izguba
produktivnosti zaradi duševnih motenj je nekaj, česar si globalna ekonomija ne
more privoščiti.
Data preview projekt EU
(https://www.ncbi.nlm.nih.gov/pmc/articles/PMC2707548/) kaže, da vlaganje v
dokazano uspešne preventivne in promocijske intervencije pri otrocih, na
delovnem mestu in pri starostnikih bistveno zmanjša ceno obravnave teh ljudi v
vseh delih sistema. Dejstva s področja javnega zdravja in ekonomije govorijo o
pomembnosti celostne skupnostne skrbi za duševno zdravje, ustreznih sistemov
socialne varnosti in programov za varna delovna mesta, podpore družinam in
staršem, podpore pri reševanju dolgov in aktivne alkoholne politike (Wahlbeck:
https://www.ncbi.nlm.nih.gov/pmc/articles/PMC3449359/).
Stroškovno učinkovitost celotne RNPDZ je mogoče le oceniti.
Izračunamo lahko direktne stroške, ki jih predvidevamo, zraven pa lahko ocenimo
koristi.
Ukrepi RNPDZ bodo (so)financirani iz različnih virov:
proračunska sredstva resorjev (ministrstvo, pristojno za zdravje; ministrstvo, pristojno
za šolstvo, ministrstvo, pristojno za delo, družino, socialne zadeve in enake možnosti,
sredstva iz virov Evropske unije in drugih mednarodnih virov, sredstva iz
Programa norveškega finančnega mehanizma in sredstva ZZZS ter iz proračuna
lokalnih skupnosti.
Proračunska sredstva različnih ministrstev bodo pokrila
udejanjanje ukrepov s prednostnih področij: 5.1., 5.2, 5.4, 5.5, 5.6 in 5.7 ter
znotraj prednostnega področja 5.3 tudi tisti del, ki financira ukrepe, v katere
so vključene SVP, programe zagovorništva in uporabniške programe.
Sredstva iz ZZZS so namenjena dopolnjevanju mreže 22
razvojnih ambulant z interdisciplinarnimi timi Centrov za zgodnjo obravnavo,
vzpostavljanju novih timov v 25 CDZOM, 25 CDZO z ambulantnimi in skupnostnimi
psihiatričnimi obravnavami, 7 subspecialističnih ambulantnih timov na državni
oziroma regijski ravni za obravnavo otrok in mladostnikov s kompleksnejšimi
motnjami in komorbidnimi stanji, krepitvi pedopsihiatričnih hospitalnih timov,
vzpostavljanju gerontopsihiatričnih hospitalnih enot ter specializiranih enot
za obravnavo posameznih duševnih motenj. Timi se vzpostavljajo enakomerno v
obdobju 10 let, po prednostnem principu v okoljih z večjo ogroženostjo glede
duševnega zdravja in manjše dostopnosti do storitev. Stroški novega kadra in
njihovega izobraževanja so prikazani v tabeli 2.
Načrtovana je dopolnitev in širitev mreže svetovalnih centrov
za otroke in mladostnike z rizičnimi dejavniki. Natančni stroški bodo znani po
določitvi standarda kadra in programov za pomoč otrokom in mladostnikom z
rizičnimi dejavniki ter po pripravi sistemskih podlag v naslednjih dveh letih,
v sodelovanju z MIZŠ.
Programi in službe, ki so v pristojnosti MDDSZ se bodo širili
in nadgrajevali skladno z že sprejetimi strateškimi dokumenti in izvedenimi
pilotnimi projekti v letih 2018-2020. V tem obdobju bo MDDSZ tudi pripravljalo predlog
novega strateškega dokumenta za področje socialnega varstva za obdobje od 2021
do 2030.
Za namene nadgradnje programov, razvoj novih modelov in
pristopov na področju duševnega zdravja in vzpostavljanje pogojev za
deinstitucionalizacijo ter izvajanje nadgrajenih skupnostnih programov za
obravnavo oseb z dolgotrajnimi težavami v duševnem zdravju se bodo MDDSZ, MZ in
MIZŠ vključevala v financiranje s pomočjo obstoječih proračunskih sredstev in
sredstev novega programskega obdobja za črpanje Evropskega socialnega sklada
(ESS) in Evropskega sklada za regionalni razvoj (ESSR) ter iz drugih virov.
Koristi pričakujemo na podlagi ocene:
1.     
zmanjšanja stroškov za bolniška nadomestila za osebe s težavami v
duševnem zdravju in njihove svojce,
2.     
zmanjšanja stroškov za psihotropna zdravila,
3.     
zmanjšanja stroškov zaradi bolnišničnega psihiatričnega zdravljenja,
4.     
zmanjšanja stroškov pravosodja,
5.     
zmanjšanja stroškov zaradi socialnih transferjev,
6.     
zmanjšanja prihrankov lokalne skupnosti glede institucionalne oskrbe.
Tabela 1. Potrebna dodatna
finančna sredstva predloga RNPDZ 2018−2028, za leti 2018 in 2019, ki izhajajo
iz proračuna in ZZZS


 

Potrebna dodatna
  finančna sredstva predloga RNPDZ 2018−2028, za leti 2018 in 2019


 

2019 (dodatna
  sredstva, t=2018)

2020 (dodatna
  sredstva, t=2018)


 

t+1

t+2


MZ

+967.500,00 EUR

+2.890.500,00 EUR


MDDSZ

+200.000,00 EUR

+300.000,00 EUR


ZZZS

Izvajalci
(ZZZS)

+ 4.751.636,51 EUR

+8.965.299,51 EUR





*Nova sredstva ZZZS
se bodo določala vsako leto s splošnim dogovorom
Tabela 2: 10 letni načrt implementacije služb za duševno
zdravje znotraj zdravstvenega sektorja in stroški zdravstvene blagajne (ZZZS)


8. SEZNAM KRATIC
ADHD –
Attention Deficit Hyperactivity Disorders (motnja pozornosti s
hiperaktivnostjo)
CDZ – Center za duševno zdravje
CDZO – Center za duševno zdravje
odraslih
CDZOM – Center za duševno zdravje
otrok in mladostnikov
CINDI – Countrywide Integrated
Noncommunicable Diseases Intervention Programme - mednarodni integrirani
interventni program za preprečevanje kroničnih bolezni
CKZ – Center za krepitev zdravja
CSD – Center za socialno delo
CZO – Center za zgodnjo obravnavo
DI – Deinstitucionalizacija
EU – Evropska unija
IDS – Interdisciplinarne delovne
skupine
IKT – Informacijsko komunikacijske
tehnologije
LSZ/DZ – Lokalna skupina za
(duševno) zdravje
MDDSZ – Ministrstvo za delo,
družino, socialne zadeve in enake možnosti
MGRT – Ministrstvo za gospodarski
razvoj in tehnologijo
MIZŠ – Ministrstvo za
izobraževanje, znanost in šport
MJU – Ministrstvo za javno upravo
MOP – Ministrstvo za okolje in
prostor
MP – Ministrstvo za pravosodje
MZ – Ministrstvo za zdravje
NIJZ – Nacionalni inštitut za javno
zdravje
NVO – Nevladne organizacije
OE NIJZ – Območna enota
Nacionalnega inštituta za javno zdravje
RNPDZ – Resolucija o nacionalnem
planu duševnega zdravja 2018-2028
RSDZ – Regijski svet za duševno
zdravje
RSK – Razširjeni strokovni kolegij
SFAS – Spekter fetalnega
alkoholnega sindroma
SCOM – Svetovalni center za otroke,
mladostnike in starše
SPO – Skupnostna psihiatrična obravnava
SVP – Socialnovarstveni programi
SZO – Svetovna zdravstvena
organizacija
ŠRA – Škodljive rabe alkohola
UKC – Univerzitetni klinični center
UPK – Univerzitetna psihiatrična
klinika
VIU – Vzgojnoizobraževalna ustanova
ZN – Združeni narodi
ZVDZ – Zakon o varnosti in zdravju
pri delu
ZZZS – Zavod za zdravstveno
zavarovanje Slovenije
9. POJMOVNIK
Absentizem
Zdravstveni absentizem je začasna zadržanost od dela zaradi
bolezenskih razlogov. Drug izraz za absentizem je bolniški stalež. Absentizem
je družbeni, organizacijski in pravni problem, ki ima ekonomske posledice za
delavce, delodajalce, gospodarstvo in področje obveznega zdravstvenega
zavarovanja.
Breme bolezni
Analiza, s katero se ovrednotijo zdravstveni
izidi bolezni oziroma zdravstveno stanje izbrane populacije. Meri se
z ekonomskimi stroški, smrtnostjo, obolevnostjo in drugimi kazalniki. Pogosto
se ovrednoti z leti zdravstveno kakovostnega življenja (QALY, angl.
quality-adjusted life year) ali v letih življenja, prilagojenih nezmožnosti
(DALY, angl. disability-adjusted life year). Oba kazalnika prikazujeta število
let življenja, izgubljenih zaradi bolezni. Eno leto življenja, prilagojeno
nezmožnosti, je eno zdravo leto, ki ga bolnik izgubi, skupno breme bolezni pa
pomeni mero vrzeli življenja, torej razliko med trenutnim in idealnim
zdravstvenim stanjem (pri čemer se upošteva, da posameznik doseže starost brez
bolezni ali nezmožnosti).
Center za duševno zdravje odraslih
Center za duševno zdravje odraslih se ustanovi pri
zdravstvenem domu za izvajanje storitev za duševno zdravje odraslih in pokriva
potrebe od 50.000 do 70.000 odraslih, starejših od 19 let. Svoje službe
organizira tako, da omogoča enako dostopnost celotne populacije območja, ki ga
pokriva, sodeluje s službami v lokalnem okolju in zagotavlja povezane
interdisciplinarne intervencije.
Izvaja skupnostne psihiatrične obravnave ter ambulantne
obravnave, vključno s triažo in konziliarno službo.
Center za duševno zdravje otrok in mladostnikov 
Center za duševno zdravje otrok in mladostnikov se ustanovi
pri zdravstvenem domu za izvajanje storitev za duševno zdravje otrok in
mladostnikov ter pokriva potrebe 15.000–17.000 otrok in mladostnikov. Svoje
službe organizira tako, da omogoča enako dostopnost celotne populacije območja,
ki ga pokriva. Sodeluje s službami v lokalnem okolju in zagotavlja povezane
interdisciplinarne intervencije.
Center za krepitev zdravja
Centri za krepitev zdravja (CKZ) so samostojne organizacijske
enote v zdravstvenih domovih. Delujejo v zdravstvenih domovih Celje, Vrhnika in
Sevnica, leta 2018 se bodo vzpostavili še v 25 zdravstvenih domovih.
CKZ izvajajo program za krepitev zdravja (skupinske delavnice
in individualna svetovanja za dolgotrajno spremembo življenjskih navad, ki bodo
vodile do boljšega počutja in zdravja) ter aktivnosti za krepitev zdravja in
zmanjševanje neenakosti v zdravju v lokalnem okolju (v skrbi za krepitev
zdravja in zmanjševanje neenakosti v zdravju sodelujejo in se povezujejo s CSD,
uradi za delo, občino, vzgojno-izobraževalnimi institucijami, društvi za
krepitev zdravega življenjskega sloga, z društvi bolnikov, z delovnimi
organizacijami in ostalimi, ki lahko pripomorejo k zdravju prebivalstva v
lokalnem okolju).
Center za zgodnjo obravnavo
Centri za zgodnjo obravnavo (CZO) otrok na primarni ravni
zagotavljajo zgodnjo celostno/multidisciplinarno obravnavo otrok z
ugotovljenimi motnjami v razvoju. CZO so sestavni del razvojnih ambulant.
Opredeljeni so v Zakonu o celostni zgodnji obravnavi predšolskih otrok s
posebnimi potrebami (Uradni list RS, št. 41/17).
Destigmatizacija
Proces oziroma aktivnost, ki ciljano deluje v smeri
zmanjševanja stigme določenih zdravstvenih oziroma bolezenskih stanj.
Destigmatizacija vpliva na povečano zavedanje problema in njegovo večjo
sprejemljivost.
Dolgotrajna oskrba
Dolgotrajna oskrba je niz storitev, ki jih potrebujejo ljudje
z zmanjšano stopnjo telesnih in kognitivnih sposobnosti ter so posledično v
daljšem časovnem obdobju odvisni od pomoči pri izvajanju osnovnih oziroma
podpornih dnevnih opravil. V prihodnosti bo to vedno večji izziv, saj se
populacija stara, poleg tega trendi kažejo, da se bo ta populacija srečevala z
oviranostjo in tako potrebovala podporo pri temeljnih dnevnih aktivnostih.
Duševna motnja
Duševna motnja je začasna ali trajna motnja v delovanju
možganov, ki se kaže kot spremenjeno mišljenje, čustvovanje, zaznavanje,
vedenje ter dojemanje sebe in okolja. Neprilagojenost moralnim, socialnim,
političnim ali drugim vrednotam družbe se sama po sebi ne šteje za duševno
motnjo.
Duševno zdravje
Duševno zdravje Svetovna zdravstvena organizacija opredeljuje
kot stanje dobrega počutja, ki posamezniku omogoča, da uresničuje svoje
potenciale, se spoprijema z vsakodnevnimi življenjskimi obremenitvami, da
produktivno in plodno dela ter prispeva v svojo skupnost (WHO, 2014). Dobro
duševno zdravje omogoča posamezniku, da udejanja svoje umske in čustvene
zmožnosti ter da je uspešen v poklicnem, družbenem in zasebnem življenju.
Duševno zdravje se v zadnjih letih ne razume le kot stanje dobrega počutja v
nasprotju s stanjem bolezni, ampak kot kontinuum.
Incidenca
Incidenca ali pojavnost je število novih primerov, epizod ali
dogodkov, ki se pojavijo v določenem (opazovanem) obdobju (običajno eno leto)
na določenem prostoru.
Interdisciplinarne delovne skupine
Interdisciplinarne delovne skupine (IDS) so strokovne
skupine, organizirane pri programskem svetu, sestavljajo pa jih strokovnjaki različnih
disciplin in sektorjev. Srečujejo se na delovnih sestankih in izvajajo
usklajene naloge razvoja intervencij, izobraževanj, vodenja, koordiniranja in
evalvacije implementacije RNPDZ.
Komorbidnost
Komorbidnost je hkratno in nevzročno pojavljanje različnih
bolezni, običajno gre za sočasno pojavljanje dveh (ali več) duševnih motenj
(ali kombinacije duševne motnje s kronično telesno boleznijo ali motnjo zaradi
psihoaktivnih snovi).
Kurativa
Kurativa ali zdravljenje so različni postopki in uporaba
zdravil za povrnitev (duševnega) zdravja ali izboljšanje prizadetih telesnih
ali duševnih funkcij.
Mreža služb za duševno zdravje
Mreža služb za duševno zdravje v RNPDZ pomeni povezane
izvajalce zdravstvenih in socialnih storitev ter drugih, ki izvajajo storitve
za promocijo in krepitev duševnega zdravja ter preventivo in obravnavo duševnih
motenj, psihosocialno rehabilitacijo in druge storitve za duševno zdravje, ki
se (so)financirajo iz proračunskih sredstev, sredstev za zdravstveno varstvo,
pokojninsko zavarovanje oziroma drugih javnih sredstev.
Neenakosti v duševnem zdravju
Neenakosti v duševnem zdravju so sistematične, preprečljive
in nepravične razlike v duševnem zdravju med posameznimi skupinami prebivalcev.
Številne politike in intervencije, ki imajo pozitiven učinek na zdravje splošne
populacije, pogosto ne dosežejo nujno ogroženih oziroma tistih iz bolj
ranljivih socioekonomskih skupin in lahko celo povečajo socialno
diferenciacijo. Intervencije morajo biti zato prilagojene potrebam in pogojem
zadevnih relevantnih skupin. Ukrepi se vse bolj izvajajo tudi na področjih
politik izven zdravstvenih sistemov.
Nevladna organizacija
Društvo, ki je od pristojnega ministrstva pridobilo status
društva v javnem interesu v skladu z Zakonom o društvih (Uradni list RS, št.
64/11 – uradno prečiščeno besedilo) ali status humanitarne organizacije na
podlagi Zakona o humanitarnih organizacijah (Uradni list RS, št. 98/03 in 61/06
– ZDru-1).
Obravnava
Postopek izvajanja zdravstvenih, socialno varstvenih ali
drugih storitev in programov.
Pismenost na področju duševnega zdravja
Pismenosti na področju duševnega zdravja (angl. Mental
Health Literacy) se nanaša na znanje, prepričanja in stališča o duševnih
motnjah, znanje, ki pomaga pri njihovem prepoznavanju, obravnavi in preventivi.
Psihosocialna rehabilitacija
Psihosocialna rehabilitacija pomeni timske metode dela, ki
posameznikom s hudimi in ponavljajočimi se duševnimi motnjami omogočajo
okrevanje, čim večjo samostojnost in funkcionalnost. Dokazano uspešne
rehabilitacijske metode so usposabljanje za zaposlitev, učenje ter krepitev
socialnih in vsakdanjih veščin ter različne psihoterapevtske metode, ki
omogočajo obvladovanje duševne motnje in posledic.
Preventiva duševnih motenj
Preventivne dejavnosti na področju duševnega zdravja
razdelimo na primarno (univerzalno, selektivno in indicirano), sekundarno in
terciarno. Primarna preventiva je namenjena preprečevanju duševnih motenj, pri
čemer je univerzalna primarna preventiva namenjena celotnemu prebivalstvu,
selektivna skupinam ljudi s povečanim tveganjem za nastanek duševnih motenj in
indicirana primarna preventiva ljudem, ki že imajo znake duševne motnje.
Sekundarna preventiva je namenjena zgodnjemu prepoznavanju ter pravočasnemu in
učinkovitemu zdravljenju duševnih motenj, terciarna preventiva pa preprečevanju
zapletov in posledic duševne motnje ter rehabilitaciji. Sekundarna in terciarna
preventiva se izvajata pretežno v zdravstvenem in socialnem sistemu.
Prezentizem
Prezentizem pomeni prisotnost na delovnem mestu, kljub
delavčevemu slabemu počutju, bolezni ali motečim dejavnikom iz osebnega
življenja.
Prevalenca
Prevalenca ali pogostost je delež ljudi z določenim znakom
ali boleznijo v določeni populaciji ob določenem času. Pove nam, koliko ljudi
ima na določen dan (raziskave) določene znake ali bolezen, ne glede na to, kdaj
so zboleli ali se je pojavil ta znak. Navedena je v absolutnem številu primerov
ali v odstotku določene populacije.
Programski svet
Programski svet je upravljalska struktura za strokovno
vodenje in interdisciplinarno ter medinstitucionalno koordinacijo
implementacije RNPDZ na nacionalni, regijski in lokalni ravni. Za izvajanje teh
nalog so pri programskem svetu organizirane interdisciplinarne delovne skupine
(IDS).
Prolongirano zdravljenje
Zdravljenje, ki je namenjeno obravnavi tistih bolezni in
motenj, ki potrebujejo daljšo obravnavo v bolnišnici. Prolongirano zdravljenje
omogoča nepretrgano spremljanje bolnikov tudi po odpustu.
Promocija zdravja
Promocija zdravja je proces, ki omogoča, da ljudje oziroma
skupnosti povečajo nadzor nad dejavniki, ki vplivajo na določilnice zdravja, in
tako svoje zdravje izboljšajo. Koncept vključuje vplive na življenjski slog ter
preostale socialne, ekonomske, okoljske in osebne dejavnike, ki prispevajo k
zdravju, ter zahteva medresorsko delovanje. Področja vplivanja so: oblikovanje
zdrave javne politike, preusmerjanje dejavnosti (primarnega) zdravstvenega
varstva, oblikovanje podpornih okolij, usposabljanje ljudi in delo v lokalnem
okolju. Temeljne strategije so zagovorništvo zdravja, omogočanje in
posredovanje.
Razširjeni strokovni kolegij
Razširjeni strokovni kolegij je najvišji strokovni organ na
posameznem medicinskem področju, katerega glavna naloga je oblikovanje
strokovnih doktrin.
Referenčna ambulanta
Referenčna ambulanta družinske medicine je naziv za ambulanto
družinske medicine z razširjenim timom zdravstvenega osebja, v kateri paciente
poleg zdravnika in medicinske sestre spremlja tudi diplomirana medicinska
sestra. Ta je prevzela spremljanje določenih parametrov urejenih kroničnih
bolezni in preventivne aktivnosti.
Regijski svet za duševno zdravje
Regijski svet za duševno zdravje se ustanovi na ravni regije,
za katero je vzpostavljen CDZ.
Rehabilitacija
V RPNDZ govorimo o psihosocialni rehabilitaciji (glej
zgoraj).
Samomor in poskus samomora
Smrt je opredeljena kot samomor, kadar so izpolnjeni vsi
trije kriteriji, in sicer (i) smrt je posledica poškodbe ali zastrupitve, (ii)
oseba si je poškodbo ali zastrupitev prizadejala sama, (iii) oseba si je
poškodbo ali zastrupitev prizadejala namenoma. Za poskus samomora velja enako
kot za samomor, le da ni smrtnega izida.
Samomorilnost
Širši pojem, ki vključuje miselno (misel na samomor, načrt …)
in vedenjsko komponento, ki jo imenujemo tudi samomorilno vedenje (samomorilni
poskus, samomor). Samomorilnost se lahko stopnjuje od blažjih (samomorilne
misli, itd.) do bolj resnih oblik (samomorilni poskus, itd.).
Skupina za samopomoč
Skupina za samopomoč je majhna skupina ljudi, ki si delijo
isto izkušnjo in imajo skupen namen rešiti problem oziroma stisko. Člani
skupine so med seboj enakovredni, njihova vloga pa temelji na poslušanju in
podpori. Skupina za samopomoč nima strokovnjaka, le koordinatorja pogovora,
rešitev za problem pa lahko najde vsak član sam pri sebi, skozi izkušnje drugih
in pogovor.
Skupnostna obravnava
Skupnostna obravnava je poenoten izraz za vse
interdisciplinarne obravnave oseb s težavami v duševnem zdravju v lokalnem/domačem
okolju in se izvaja na podlagi skupnostnega pristopa.
Skupnostni pristop
Gre za lokalno in povezano delovanje služb za duševno zdravje
in lokalne skupnosti v celoti, ki odgovarja na identificirane potrebe
posameznika in celotne skupnosti na regionalno omejenih območjih.
Socialna izključenost
Socialna izključenost pomeni, da se posameznik ne more
vključiti v družbeno in družabno življenje v skladu s svojimi željami ter nima
enakih možnosti, kot jih imajo drugi člani družbe.
Socialnovarstveni programi
Socialnovarstveni programi so strokovno verificirani programi
ter so dopolnitev oziroma alternativa zdravstvenim in socialnovarstvenim institucionalnim
storitvam.
Somatoformna motnja
V kategorijo somatoformnih motenj uvrščamo stanja, v katerih
se pojavljajo telesni simptomi, za katere ni medicinske razlage. Motnje so zelo
raznovrstne in se pogosto ponavljajo.
Stigma
V RNPDZ govorimo o stigmi, ki je vezana na diagnozo duševne
motnje. Stigma je negativno označevanje (etiketiranje) posameznika zaradi njegovih
lastnosti ali stanja (na primer bolezni), ki ga loči od drugih ljudi. Kadar je
posameznik označen, stigmatiziran zaradi svoje bolezni, ga okolica ne dojema
več kot posameznika, ampak kot pripadnika skupine, ki je običajno podvržena
stereotipom. Stigma je sestavljena iz (i) stereotipov (pozitivna ali negativna
družbena mnenja o določeni skupini ljudi), (ii) predsodkov (miselni in čustveni
odzivi na stereotipe) in (iii) diskriminacije (vedenjski odziv na predsodke).
Poznamo več vrst diskriminacije, najpogostejši so označevanje s strani
bližnjih, strokovnih služb, prijateljev in na področju zaposlovanja.
Samostigmatizacija je ponotranjena stigma, ki se kaže v izgubi samospoštovanja.
Svet za duševno zdravje
Svet za duševno zdravje je vladno posvetovalno telo pri
nadzoru in upravljanju dejavnosti RNPDZ.
Zagovorništvo in samozagovorništvo
Zagovorništvo je organizirano delovanje uporabnikov, ki se
samoorganizirajo s ciljem zagotavljanja medsebojne podpore, pomoči in
samopomoči oziroma pomoč uporabnika uporabniku za uveljavljanje skupnih
interesov in pravic.
Z dokazi podprti programi
Z dokazi podprti programi so tisi programi na področju
preventive, promocije in obravnav, ki so podrti z indikatorji kakovosti, kot
jih opredeli medresorska delovna skupina na področju raziskovanja.
10. VIRI IN LITERATURA
1.     
Barry, MM in Friedli, L. The influence of social, demographic and
physical factors on positive mental health in children, adults and older
people. Foresight Mental Capital and Wellbeing Project. State-of-Science Review:
SR-B3. London, UK: Government Office of Science and Innovation, 2008.
2.     
Beškovnik, L., Konec Juričič, N., Svab, V. Suicide index reduction in
Slovenia: the impact of primary care provision. Ment Health Fam Med 2011);
8(1):51−5.
3.     
Bon, J. et al, Stroški možganskih bolezni v Sloveniji v letu 2010. Cost
of disorders of the brain in Slovenia in 2010. (citirano 12. 1. 2018).
Dosegljivo na https://www.stroki_URN_NBN_SI_DOC-J36W4M4Z.pdf
4.     
Canadian Institute for Health Information, 2011. Investment in Mental
Health: Evidence for Action 2013
(http://apps.who.int/iris/bitstream/10665/87232/1/9789241564618_eng.pdf)
5.     
Caspi, A., Houts, RM, Belsky, DW, Harrington, H., Hogan, S., Ramrakha,
S., Poulton, R., Moffitt, TE. Childhood forecasting M of a small segment of the
population with large economic burden. Nature Human Behaviour 2016; 1 (citirano
24. 11. 2017). Dosegljivo na: https://www.nature.com/articles/s41562-016-0005
6.     
Deklaracija in Akcijski načrt za področje duševnega zdravja v Evropi,
sprejet na Evropski ministrski konferenci SZO v Helsinkih, l. 2005.
7.     
Evropska agencija za izboljšanje življenjskih in delovnih razmer
EUROFOUND: https://www.eurofound.europa.eu/sl
8.     
Evropska komisija. Evropski pakt za duševno zdravje in dobro počutje,
Evropska komisija, Luksemburg, 2008.
9.     
Evropska komisija. Zelena knjiga za izboljšanje duševnega zdravja
prebivalstva – Pot k strategiji na področju duševnega zdravja za Evropsko
unijo, Evropska komisija, 2005.
10.  
Evropski okvirni načrt za področje duševnega zdravja in dobrega počutja
2013 (EU Joint Action on Mental Health and Well Being).
11.  
Evropski parlament. Resolucija za duševno zdravje, Evropski parlament,
l. 2009.
12.  
Foresight Mental Capital and Wellbeing Project (2008). Final Project
report. The Government Office for Science, London.
13.  
Furlong, M., McGilloway, S., Bywater, T., Hutchings, J., Smith, SM,
Donnelly, M. Group parenting programmes for improving behavioural problems in
children aged 3 to 12 years. Cochrane Database od Systematic Rewiews. 15. 2.
2012 (citirano 24. 11. 2017).
Dosegljivo na: http://www.cochrane.org/CD008225/BEHAV_group-parenting-programmes-for-improving-behavioural-problems-in-children-aged-3-to-12-years
14.  
Heckmanequation (internet). Heckman, J., Nobelov nagrajenec za
ekonomijo, 2000 (citirano 24. 11. 2017). Dosegljivo na: https://heckmanequation.org/
15.  
Jorm, AF. Mental health literacy. Public knowledge and beliefs about
mental disorders. Br J Psychiatry 2000; 177: 396−401.
16.  
Knopf, DM, Park, J., Paul Mulye, T. The Mental Health of Adolescents: A
National Profile, 2008.
17.  
Kolves, K., Arnautovska, U., Gioannis, AD, Leo, DD. Community Care of
Individuals at Risk of Suicide: The Life Promotion Clinic Model. Mental Illness
2013; 5(2):e12. doi:10.4081/mi.2013.e12.
18.  
Lee, S., Aos, S., Drake, E., Pennucci, A., Miller, M., Anderson, L.
Return on investment: Evidence-based options to improve statewide outcomes.
Washington State Institute for Public Policy. April 2012; Document No.
12-04-1201.
19.  
   Leka, S., Jain, A., Mental health in the workplace in Europe. EU
Compass for Action on mental Health and Well-being.
Consensus paper, 2017. (citirano 12. 1. 2018) Dosegljivo na:
http://ec.europa.eu/health/sites/health/files/mental_health/docs/compass_2017workplace_en.pdf
20.  
Lekić, K., Konec Juričič, N., Tratnjek, P., Cugmas, M. Srečanja na
spletu: potrebe slovenske mladine in spletno svetovanje. 1. natis. Celje:
Nacionalni inštitut za javno zdravje, 2014.
21.  
Ministrstvo za zdravje. Zakon o dolgotrajni oskrbi (v pripravi).
22.  
Ministrstvo za zdravje. Strategija za obvladovanje demence v Sloveniji
do leta 2020. Ljubljana, 2017.
23.  
NIJZ, Baza podatkov o umrlih osebah.
24.  
NIJZ, Baza zunajbolnišnične obravnave.
25.  
NIJZ, Podatkovni portal, 2015.
26.  
OZN. Konvencija o pravicah invalidov. Dostopno na:
http://www.mddsz.gov.si/fileadmin/mddsz.gov.si/pageuploads/dokumenti_pdf/konvencija_o_pravicah_invalidov.pdf
27.  
OZN. Konvencija o otrokovih pravicah. OZN, 1989. Dostopno na
http://www.varuh-rs.si/pravni-okvir-in-pristojnosti/mednarodni-pravni-akti-s-podrocja-clovekovih-pravic/organizacija-zdruzenih-narodov/konvencija-o-otrokovih-pravicah-ozn/
28.  
Pirkola S, Sund R, Sailas E, Wahlbeck K.Community mental-health services
and suicide rate in Finland: a nationwide small-area analysis. Lancet 2009; 10;
373(9658): 147−53.
29.  
Podjed, K., Bilban, M. Priročnik promocije zdravje, 2014. Dostopno na
spletnem naslovu: http://www.produktivnost.si/koristno/prirocnikpromocije-zdravja-pri-delu
30.  
Poročilo Misije SZO o duševnem zdravju v Sloveniji iz leta 2015.
Dostopno na spletni strani Ministrstva za zdravje.
31.  
Rehm, J., Shield, KD, Rehm, MX, Gmel, G., Frick, U. Alcohol consumption,
alcohol dependence and attributable burden of disease in Europe: potential
gains from effective interventions for alcoholdependence. Toronto: Centre for
Addiction and Mental Health; 2012
(http://www.zora.uzh.ch/64919/1/CAMH_Alcohol_Report_Europe_2012.pdf,
%20accessed %202 %20May %202016).
32.  
Resolucija o nacionalnem planu zdravstvenega varstva 2016–2025 Skupaj za
družbo zdravja. Dostopno na:
http://www.mz.gov.si/si/delovna_podrocja_in_prioritete/resolucija_o_nacionalnem_planu_zdravstvenega_varstva_2016_2025_skupaj_za_druzbo_zdravja/
33.  
Resolucija o nacionalnem programu socialnega varstva za obdobje
2013–2020. Dostopno na: http://www.pisrs.si/Pis.web/pregledPredpisa?id=NACP68
34.  
Roškar, S., Bracic, MF, Kolar, U., Lekic, K., Konec Juricic, N., Grum,
AT, Dobnik, B., Postuvan, V., Vatovec, M. Attitudes within the general
population towards seeking professional help in cases of mental distress. Int J
Soc Psychiatry 2017;63(7):614-621. doi: 10.1177/0020764017724819.
35.  
Roškar, S., Zorko, M., Podlesek, A. Suicide in Slovenia Between 1997 and
2010. Crisis 2015; 12:1-9.
36.  
Scott, S., Knapp, M., Henderson, J., Maughan, B. Financial cost of
social exclusion: follow up study of antisocial children into adulthood. BMJ.
2001; 323, (7306323): 191 (citirano 24. 11. 2017). Dosegljivo na:
http://www.bmj.com/content/323/7306/191
37.  
Sedlak, S., Zaletel, M., Kasesnik, K., Zorko, M. Ekonomske posledice
tveganega in škodljivega pitja alkohola v Sloveniji [Economic impact of
hazardous and harmful alcohol consumption in Slovenia]. Ljubljana: National
Institute of Public Health; 2015
(http://www.nijz.si/sites/www.nijz.si/files/publikacije-datoteke/breme_alkohola_obl_02-2016.pdf,
accessed 2 May 2016).
38.  
Sethi, D., Bellis, M., Hughes, K., Gilbert, R., Mitis, F., Galea, G.
European report on preventing child maltreatment. Copenhagen:
World Health Organization, Regional Office for Europe; 2013.
39.  
Svetovna zdravstvena organizacija. Evropski akcijski načrt za duševno
zdravje, SZO, l. 2013−2020. Svetovna zdravstvena organizacija; Ženeva, 2013.
40.  
Šprah, L. in Dolenc, B. Priročnik za obvladovanje psihosocialnih tveganj
in absentizma s pomočjo orodja OPSA. ZRC SAZU; Ljubljana 2014.
41.  
WHO. Prevention and Promotion in Mental Health, SZO, Ženeva, 2002.
42.  
WHO, 2016. http://www.who.int/mediacentre/news/releases/2016/depression-anxiety-treatment/en/
43.  
World Health Organization. The World health report 2000, health systems
: improving performance. Ženeva: World Health Organization; 2000.
44.  
Zakon o celostni zgodnji obravnavi predšolskih otrok s posebnimi
potrebami (Uradni list RS, št. 41/17).
45.  
Zakon o varnosti in zdravju pri delu (Uradni list RS, št. 43/11).
11. PRILOGA
Nove strukture v zdravstvenem sistemu na področju
duševnega zdravja 
Z RNPDZ prilagajamo in dopolnjujemo delovanje služb in
storitev na področju duševnega zdravja. Kot je opredeljeno v programu z namenom
boljše dostopnosti in učinkovitosti, uvajamo:
1.     
Regionalne centre za zgodnjo obravnavo
2.     
Regionalne centre za duševno zdravje otrok in mladostnikov
3.     
Regionalne centre za duševno zdravje odraslih
4.     
Subspecialistične time na državni oziroma regijski ravni za obravnavo
otrok in mladostnikov s kompleksnejšimi motnjami in komorbidnimi stanji.
1. Regionalni centri za celostno obravnavo otrok s
posebnimi potrebami (CZO), kot del mreže razvojnih ambulant
Mreža razvojnih ambulant je enotna vstopna točka za obravnavo
otrok in mladostnikov z razvojnimi motnjami in vključuje mrežo
multidisciplinarnih CZO, ki omogočajo celostno zgodnjo obravnavo otrok z
razvojno nevrološkimi težavami, neznačilnim in pomanjkljivim razvojem,
nenormalno nevrološko simptomatiko, disharmoničnim razvojem, ter senzornimi ali
drugimi okvarami v skladu z Zakonom o celostni zgodnji obravnavi predšolskih
otrok s posebnimi potrebami. Zgodnje obravnave so stroškovno učinkovite in
preprečujejo tudi zaplete in posledice ter razvoj komorbidnih duševnih motenj.
CZO se bodo vzpostavljali postopoma v nekaj letih z dopolnjevanjem kadrov
obstoječe mreže razvojnih ambulant.
Kadrovska sestava tima razvojne ambulante z dopolnjenimi timi
centra za zgodnjo obravnavo otrok s posebnimi potrebami, ki pokriva območje z
20.000 otroki:
·          
zdravnik spec. pediater (1),
·          
diplomirana medicinska sestra (DMS) (1),
·          
zdravstveni tehnik (1),
·          
nevrofizioterapevt (3),
·          
delovni terapevt (2),
·          
klinični logoped ali logoped (2),
·          
specialist klinične psihologije (1),
·          
specialni pedagog (1),
·          
socialni delavec (1).
Naloge tima razvojne ambulante/centra za zgodnjo obravnavo
otrok s posebnimi potrebami:
·          
enotna vstopna točka za otroke in mladostnike z razvojnimi
motnjami ter njihove družine;
·          
zgodnja diagnostika pediatra in/ali psihologa;
·          
terapevtske, nevrofizioterapevtske, logopedske,
delovnoterapevtske, specialno pedagoške obravnave;
·          
psihosocialna pomoč družini;
·          
razširjene timske konzultacije z drugimi strokovnimi službami
(vrtci, razvojni vrtci, šole, druge izobraževalne ustanove, CSD, hospitalne
enote);
·          
terensko delo/obiski na domu.
2. Regionalni centri za duševno zdravje otrok in
mladostnikov (CDZOM)
Mreža multidisciplinarnih CDZOM omogoča lokalno dostopnost,
zgodnjo in strokovno ter multidisciplinarno obravnavo otrok in mladostnikov (0
– 19 let) s težavami v duševnem zdravju ter njihovih staršev v okviru osnovnega
zdravstvenega varstva in v tesnem sodelovanju z drugimi službami, šolskimi
strokovnimi delavci, učitelji in strokovnimi delavci v CSD. Z vzpostavitvijo 25
regijskih CDZOM bomo odgovorili na potrebe otrok in mladostnikov v vsej
Sloveniji, ki je imela leta 2016 401.000 otrok in mladostnikov, starih od 0 do
19 let. CDZOM se bodo vzpostavljali postopoma v nekaj letih.
Kadrovska sestava CDZOM/tima za duševno zdravje otrok,
mladostnikov in njihovih družin, ki pokriva območje s 16.000 otroki in
mladostniki, starimi od 0 do 19 let:
·          
specialist otroške in mladostniške psihiatrije (1),
·          
specialist klinične psihologije (4),
·          
psiholog (1)*,
·          
specialni pedagog /delovni terapevt/socialni pedagog (2),
·          
socialni delavec (1),
·          
diplomirana medicinska sestra (DMS) (1),
·          
zdravstveni tehnik (1),
·          
administrator (1).
Naloge CDZOM/tima za duševno zdravje otrok, mladostnikov (od
0 do 19 let) in njihovih družin:
·          
sistematski psihološki pregledi triletnikov;
·          
zgodnja diagnostika pedopsihiatra/kliničnega psihologa;
·          
terapevtska pedopsihiatrična, klinično psihološka,
specialnopedagoška, socialnopedagoška, delovnoterapevtska, socialna obravnava
otrok;
·          
izvajanje urgentne triažne službe v CDZOM − v prehodnem obdobju
do vzpostavitve celotne mreže CDZOM bosta vzpostavljena dva urgentna centra
(UKC Ljubljana in UKC Maribor) za obravnavo nujnih primerov, v katera se
vključijo vsi delujoči specialisti otroške in mladostniške psihiatrije;
·          
izvajanje multidisciplinarnih timskih obravnav s strokovnjaki
zunanjih institucij, ki so udeleženi v obravnavi posameznega primera
(strokovnjaki s CSD-jev, vrtcev, šol);
·          
z dokazi podprte psihoterapevtske intervencije;
·          
intervencije na domu pri otrocih/mladostnikih, po merilih za
skupnostno obravnavo in krizne intervencije na domu;
·          
svetovanja ob kriznih situacijah, akutnih stanjih;
·          
izobraževanje lokalnih svetovalnih služb v vrtcih in šolah;
·          
izvajanje programa starševstva Neverjetna leta v skupini 10−12
staršev;
·          
izvajanje programov starševstva na domu – začetna izvajanja v
družinah z velikimi tveganji in šibkim sodelovanjem ter
·          
sodelovanje z vsemi ključnimi službami in deležniki v lokalnem
okolju, ki omogočajo povezano, celostno in kakovostno obravnavo oseb z duševno
motnjo v lokalnem okolju, krepitev duševnega zdravja in preprečevanje razvoja
oziroma poslabšanja duševne motnje.
3. Regionalni centri za duševno zdravje odraslih
(CDZO)
CDZO (za starejše od 19 let) so organizacijska struktura, ki
prek preventivnih in zdravljenju namenjenih služb omogoča izboljšanje dostopa
do storitev za duševno zdravje in odgovarja na potrebe odrasle populacije, med
katerimi so tudi starejši. S prilagodljivimi in povezanimi intervencijami
dosežejo posameznike s pogostimi duševnimi motnjami, ljudi s hudimi in ponavljajočimi
se duševnimi motnjami, ljudi z demenco in drugimi duševnimi motnjami v
starosti, ljudi, ki trpijo zaradi odvisnosti od alkohola, ter najbolj ogrožene
posameznike, ki so samomorilno ogroženi. Ukrepi v teh centrih se kar najbolj
prilagodijo potrebam, značilnostim posameznika in vplivajo na okolje, kjer je
duševna motnja nastala. Boljši dostop do pomoči lahko zmanjša vrzel med
potrebami in obstoječimi storitvami ter izboljša duševno zdravje na območju,
kjer deluje. Ker bodo dobro povezani z drugimi službami za duševno zdravje na
regionalnih območjih, bodo dosegli več ljudi in odgovorili na več potreb na
cenovno učinkovit način.
CDZO sestavljata dva tima:
·          
tim za ambulantno obravnavopokriva potrebe zgodnje obravnave
duševnih motenj odraslih, starejših in oseb z odvisnostjo od alkohola, izvaja
pa tudi triažo in konziliarno službo;
·          
tim za skupnostno psihiatrično obravnavo.
Regionalni tim za ambulantno obravnavo je pristojen za
50.000–70.000 prebivalcev, sestavljajo pa ga:
·          
specialist psihiater (1),
·          
specialist klinične psihologije (3),
·          
diplomirana medicinska sestra (DMS) (1),
·          
socialni delavec (1),
·          
administrator (0,5),
Regionalni tim za skupnostno psihiatrično obravnavo je
pristojen za 50.000–70.000 prebivalcev, sestavljajo pa ga:
·          
specialist psihiatrije (1),
·          
delovni terapevt (1),
·          
specialist klinične psihologije (1),
·          
diplomirana medicinska sestra (DMS) (5),
·          
socialni delavec (1),
·          
administrator (0,5).
Naloge zdravstvenega dela CDZO:
·          
triaža in krizne intervencije;
·          
zgodnja diagnostika in obravnava odraslih z duševnimi motnjami v
ambulanti (stresne motnje, anksiozne motnje, motnje razpoloženja, stabilna
stanja psihoz);
·          
zgodnja diagnostika;
·          
psihoterapevtska individualna, partnerska/družinska in skupinska
obravnava;
·          
ambulantna obravnava odvisnih od alkohola in njihovih svojcev po
aktualnih smernicah;
·          
akutno psihiatrično zdravljenje v domačem okolju, ki naj kar
najbolj prepreči hospitalizacije;
·          
intenzivno spremljanje in obvladovanje psihičnih stanj, ki niso
stabilna in lahko ob poslabšanju pomenijo nevarnost za paciente in za druge;
·          
nepretrgano spremljanje in zdravljenje ljudi z dolgotrajnimi
psihičnimi motnjami, da bi preprečili institucionalizacije v zavodih in jih kar
najdlje obdržali v domačem okolju;
·          
sodelovanje s psihiatričnimi bolnišnicami pri napotovanju oseb z
akutnim poslabšanjem zdravstvenega stanja in pri vračanju oseb nazaj v domače
okolje;
·          
sodelovanje z vsemi ključnimi službami in deležniki v lokalnem
okolju, ki omogočajo povezano, celostno in kakovostno obravnavo oseb z duševno
motnjo v lokalnem okolju, krepitev duševnega zdravja in preprečevanje razvoja
oziroma poslabšanja duševne motnje;
·          
sodelovanje z izvajalci psihosocialne rehabilitacije v skupnosti
(izvajalci socialno varstvenih programov v skupnosti), CSD in drugimi.
4. Subspecialistični ambulantni timi na državni
oziroma regijski ravni za obravnavo otrok in mladostnikov s kompleksnejšimi motnjami
in komorbidnimi stanji
Subspecialistični timi obsegajo ambulantne multidisciplinarne
time za obravnavo otrok in mladostnikov z razvojno nevrološkimi motnjami z
avtizmom, travmo, motnjami hranjenja, mladostnikov z nastajajočimi osebnostnimi
motnjami in samopoškodovalnim vedenjem. Delovali bodo v okviru treh terciarnih
bolnišnic (UKC Ljubljana, UPK Ljubljana in UKC Maribor). Obravnavali bodo
otroke in mladostnike, razvijali protokole obravnave, ponujali konzultacije ter
izobraževali multidisciplinarne time na lokalni ravni. Uvedli bomo 7 timov na
državni/regijski ravni.
Posamezne subspecialistične time sestavljajo:
·          
specialist otroške in mladostniške psihiatrije (1),
·          
specialist klinične psihologije (2),
·          
specialni pedagog/delovni terapevt/logoped (1),
·          
socialni delavec (0,3),
·          
diplomirana medicinska sestra (DMS) (1),
·          
administrator (0,5).
Naloge subspecialističnih timov:
·          
zagotavljanje subspecialističnih obravnav na državni ravni;
·          
zagotavljanje konzultacij, podpore strokovnim delavcem na lokalni
ravni;
·          
razvijanje nacionalnih protokolov obravnave in vzpostavitev
subspecialistične obravnave ter sodelovanja z drugimi strokovnimi službami;
·          
razvijanje psihoedukativnega materiala, kontinuiranih
izobraževanj za starše, otroke, strokovne delavce na posameznem
subspecialističnem področju.
5. Subspecialistični ambulantni in bolnišnični
gerontopsihiatrični timi in timi za določene duševne motnje in stanja
Subspecialistični timi bodo postavljeni v psihiatričnih
bolnišnicah in ga sestavljajo:
·          
specialist psihiatrije (1),
·          
specialist klinične psihologije/psiholog (1)*,
·          
delovni terapevt (1),
·          
dipl. med. sestra (DMS) (5),
·          
socialni delavec (1),
·          
administrator (0,5).
Naloge tima so:
·          
dodatna zgodnja diagnostika in obravnava gerontopsihiatričnih
stanj ter določenih duševnih motenj in stanj;
·          
psihoterapevtska individualna, partnerska/družinska in skupinska
obravnava;
·          
ambulantna obravnava odvisnih od alkohola in njihovih svojcev po
aktualnih smernicah;
·          
akutno in prolongirano psihiatrično zdravljenje v bolnišnici;
·          
intenzivno spremljanje in obvladovanje vključenih oseb in
obvladovanje kriznih stanj ter poslabšanj;
·          
sodelovanje z vsemi ključnimi službami in deležniki v lokalnem
okolju, ki omogočajo povezano, celostno in kakovostno obravnavo oseb z duševno
motnjo v lokalnem okolju, krepitev duševnega zdravja in preprečevanje razvoja
oziroma poslabšanja duševne motnje;
·          
sodelovanje z izvajalci psihosocialne rehabilitacije v skupnosti
(izvajalci socialnovarstvenih programov v skupnosti), CSD in drugimi.
*Cilj je zagotavljanje psihologov z dodatnimi znanji s
področja preventive duševnega zdravja.
12. RNPDR 2018–2028
AKCIJSKI NAČRT ZA LETA 2018 (drugo polletje), 2019 in 2020
Uvod
V skladu s 111. členom Zakona o duševnem zdravju (Uradni list
RS, št. 77/08 in 46/15 – odl. US) pripravi Vlada Republike Slovenije Nacionalni
program duševnega zdravja, skupaj z akcijskim načrtom, ter ju predloži v
sprejem Državnemu zboru Republike Slovenje. Dokument RNPDZ 2018–2028 je usmerjen
akcijsko in se bo udejanjal tako, da bodo v 10 letih s pomočjo implementacije
ukrepov doseženi strateški in specifični cilji. Strateške in specifične cilje
bomo spremljali s kazalniki. Implementacija je načrtovana tako, da definira
nosilna ministrstva, ki bodo odgovorna za financiranje/sofinanciranje ukrepov
in za spremljanje doseganja ciljev, ki jih bo letno spremljal Svet za duševno
zdravje pri vladi RS. Vsaki dve leti pa bodo rezultati implementacije
predstavljeni tudi Državnemu zboru Republike Slovenije.
V okviru RNPDZ 2018–2028, ki jo sprejme Državni zbor, je
pripravljen natančnejši akcijski načrt za leta 2018, 2019 in 2020. Za druga
programska obdobja se bodo pripravljali natančnejši periodični (predvidoma
2-letni) akcijski načrti in jih bo sprejela predvidoma Vlada Republike
Slovenije.
Z izvajanjem RNPDZ 2018–2028 želimo doseči naslednje
strateške cilje:
-       
zagotoviti trajnostno in učinkovito implementacijo politik in ukrepov za
podporo duševnemu zdravju celotne populacije, še posebej ranljivih skupin
prebivalcev, ter varstvo pravic osebam s težavami v duševnem zdravju;
-       
razvoj in implementacija z dokazi podprtih medsektorskih in
interdisciplinarnih promocijskih in preventivnih programov na področju
duševnega zdravja;
-       
zmanjšanje samomora in z alkoholom povezanih duševnih motenj;
-       
krepitev znanja, kompetenc, z dokazi podprtih intervencij ter izmenjava
dobrih praks na področju duševnega zdravja;
-       
povezovanje in sodelovanje za izvajanje celostnega pristopa krepitve in
varovanja duševnega zdravja populacije ter obravnave oseb z duševnimi motnjami.
Akcijski načrt sledi prednostnim področjem, specifičnim
ciljem in ukrepom, opredeljenim v RNPDZ 2018–2028:
1.     
Prednostno področje: Zagotavljanje skupnostnega pristopa pri krepitvi
duševnega zdravja ter obravnavi oseb z duševnimi motnjami v skupnosti
2.     
Prednostno področje: Promocija duševnega zdravja, preventiva in
destigmatizacija na področju duševnih motenj
3.     
Prednostno področje: Mreža služb za duševno zdravje
4.     
Prednostno področje: Alkohol in duševno zdravje
5.     
Prednostno področje: Preprečevanje samomora
6.     
Prednostno področje: Izobraževanje, raziskovanje, spremljanje in
evalvacija
7.     
Prednostno področje: Vodenje in koordinacija ter podpora implementaciji
nacionalnega programa duševnega zdravja
Akcijski načrt opredeljuje aktivnosti za triletno obdobje
2018–2020, izvedbene roke, nosilna ministrstva in sodelujoče partnerje ter
izvajalce, kazalnike in potrebna finančna sredstva ter vire zanje. Aktivnosti
so načrtovane po načelu vse-vladnega pristopa za zagotavljanje podpore razvoju in
udejanjanju duševnega zdravja v vseh starostnih obdobjih in v vseh okoljih (v
vrtcih, šolah, na delovnem mestu in v domačem oziroma družinskem okolju) ter po
načelu integrirane in celostne oskrbe oseb z duševnimi motnjami v skupnosti in
na različnih ravneh zdravstvenega, socialnega in družinskega varstva ter
vzgojno-izobraževalnega sektorja. Zato je pomembno oblikovanje politik,
programov, ukrepov in aktivnosti, ki se medsektorsko podpirajo in povezujejo
ter omogočajo doseganje strateških in specifičnih ciljev na področju duševnega
zdravja. Tako se akcijski načrt povezuje z že sprejetimi usmeritvami in ukrepi
drugih resorjev za doseganje sinergij, kot na primer Družinski zakonik (Uradni
list RS, št. 15/17).
Akcijski načrt se bo v prvih dveh letih in pol usmeril
predvsem na temeljito pripravo za učinkovito dolgoročno implementacijo
nacionalnega programa na področju duševnega zdravja. Za zagotavljanje uspešne
in koordinirane implementacije je na začetku pomembna vzpostavitev upravljalske
strukture programa, na ravni vlade (Svet za duševno zdravje), Ministrstva za
zdravje (Direktorat za duševno zdravje), na NIJZ (koordinacija na nacionalni in
območni ravni) ter na lokalni ravni (CDZ, ZD, CKZ, LSDZ). V okviru vzpostavitve
mreže upravljalskih struktur je pomembna tudi vzpostavitev različnih
medresornih in interdisciplinarnih strokovnih delovnih skupin (z vključenimi
interdisciplinarnimi strokovnjaki, uporabniki in predstavniki NVO na področju
duševnega zdravja) na vseh prednostnih področjih RNPDZ, ki bodo zagotavljale
koordiniran razvoj, testiranje in uvajanje novih programov na področju
duševnega zdravja, evalvacijo programov, koordiniran razvoj izobraževalnih
modulov in izvajanje izobraževanja za različne profesionalne skupine, vse
našteto v sodelovanju z različnimi sektorji, institucijami, službami, NVO ter
predstavniki uporabnikov in svojcev.
Za zagotavljanje povezanega, integriranega delovanja na
področju krepitve duševnega zdravja in obravnave oseb z duševnimi motnjami bomo
v začetnem obdobju implementacije programa veliko poudarka namenili
vzpostavljanju sodelovanja med ključnimi resorji, inštitucijami, službami,
predstavniki NVO na področju duševnega zdravja ter predstavniki uporabnikov in
svojcev, na državni in lokalni ravni. V te namene bomo pripravili protokole
sodelovanja med naštetimi, in sicer v sodelovanju vseh ključnih deležnikov, ter
tako zagotovili optimalno sodelovanje različnih izvajalskih služb na različnih
ravneh obravnave, uporabnikov in svojcev s ciljem pravočasne, kakovostne in
celostne obravnave oseb s težavami v duševnem zdravju.
Za uspešno vzpostavitev povezane mreže medresornih in
interdisciplinarnih služb na področju duševnega zdravja ki bodo zagotavljale
integrirano obravnavo oseb s težavami v duševnem zdravju v skupnosti, na
primarni, sekundarni ter terciarni ravni zdravstvenega, socialnega in
družinskega varstva ter vzgojno-izobraževalnega sektorja, je treba pripraviti
ustrezne interdisciplinarne programe ter module izobraževanja in usposabljanja
tako za podiplomsko izobraževanje kot za dopolnitev dodiplomskega
izobraževanja. Pred vzpostavljanjem CDZ in novih konceptov dela je potrebno
temeljito usposabljanje obstoječega in novega interdisciplinarnega kadra. Prvi
dve leti implementacije RNPDZ bosta namenjeni prav tem nalogam.
Prvi akcijski načrt za vsa prednostna področja je pripravljen
za leta 2018, 2019 in 2020, le za 3. prednostno področje, Mreža služb za
duševno zdravje, je pripravljena in v dokumentu predstavljena okvirna
projekcija implementacije služb na področju duševnega zdravja za deset letno
obdobje, vključno z okvirnimi potrebnimi finančnimi sredstvi, katerih vir je
ZZZS oziroma druga resorna ministrstva.
Evalvacija ukrepov izvedenih v prvem in nadaljnjih
programskih obdobjih bo podlaga za prilagajanje ukrepov za učinkovitejše doseganje
ciljev programa.
Prikaz AN za izbrane
prioritetne ukrepe 2018–2020
Št. 500-01/18-8/24
Ljubljana, dne 27. marca 2018
EPA 2572-VII
Državni zbor
Republike Slovenije
dr. Milan Brglez l.r.
Predsednik
_______________
1 Ugotovitve in priporočila je oblikovala Misija
SZO, ko je med 19. in 21. 4. 2015 Slovenijo obiskal odposlanec SZO dr. Matt
Muijen.
