1. SPLOŠNE DOLOČBE
1. člen
(vsebina sklepa)
Ta sklep določa:
1.     
podrobnejša pravila o predložitvi informacij po 133. členu Zakona o
trgu finančnih instrumentov (Uradni list RS, št. 108/10 – ZTFI-UPB3, 78/11,
55/12, 105/12 – ZBan-1J, 63/13 – ZS-K, 30/16 in 44/16 – ZRPPB; v nadaljevanju:
ZTFI) ter
2.     
podrobnejša pravila o dostopu do nadzorovanih informacij.
2. člen
(pojmi)
(1) Pojmi, uporabljeni v tem sklepu, imajo enak pomen
kot v določbah ZTFI.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. PRAVILA O PREDLOŽITVI INFORMACIJ
3. člen
(predložitev nadzorovanih informacij)
(1) Predložitev nadzorovanih informacij Agenciji za trg
vrednostnih papirjev (v nadaljevanju: Agencija) se izvede s posredovanjem
vsebine nadzorovane informacije v sistem za centralno shranjevanje informacij
(v nadaljevanju: sistem za CSI).
(2) Javna družba, ki namerava zamenjati sistem za CSI,
obvestilo o tem objavi, preden začne posredovati nadzorovane informacije v drug
sistem za CSI. Obvestilo o zamenjavi sistema za CSI javna družba objavi na enak
način, kot objavlja obvestila o nadzorovanih informacijah.
(3) Če javna družba oziroma oseba, ki je brez njenega
soglasja zahtevala uvrstitev vrednostnih papirjev v trgovanje na organiziranem
trgu (v nadaljevanju: družba) objavi nadzorovano informacijo, vsebino te objave
predloži Agenciji in jo obvesti o načinu te objave.
3. PRAVILA O DOSTOPU DO NADZOROVANIH INFORMACIJ
4. člen
(sistem za CSI)
Sistem za CSI izpolnjuje vsaj zahteve iz 137. člena ZTFI in
Delegirane Uredbe Komisije (EU) 2016/1437 z dne 19. maja 2016 o
dopolnitvi Direktive 2004/109/ES Evropskega parlamenta in Sveta v zvezi z
regulativnimi tehničnimi standardi za dostop do predpisanih informacij na ravni
Unije.
5. člen
(obveznost posredovanja nadzorovanih informacij v sistem za
CSI)
(1) Javna družba zagotovi posredovanje nadzorovane
informacije v sistem za CSI hkrati s posredovanjem nadzorovane informacije v
javno objavo, pri čemer zagotovi, da je nadzorovana informacija v sistemu za
CSI javno dostopna šele po dejanski objavi nadzorovane informacije na način,
kot je za posamezno vrsto nadzorovane informacije predpisano z ZTFI oziroma za
notranjo informacijo s 17. členom Uredbe (EU) št. 596/2014 Evropskega
parlamenta in Sveta z dne 16. aprila 2014 o zlorabi trga (uredba o zlorabi
trga) ter razveljavitvi Direktive 2003/6/ES Evropskega parlamenta in Sveta ter
Direktiv Komisije 2003/124/ES, 2003/125/ES in 2004/72/ES in na njegovi podlagi
sprejeto Izvedbeno Uredbo Komisije (EU) 2016/1055 z dne 29. junija
2016 o določitvi izvedbenih tehničnih standardov v zvezi s tehničnimi rešitvami
za ustrezno razkritje notranjih informacij javnosti in za odložitev razkritja
notranjih informacij javnosti v skladu z Uredbo (EU) št. 596/2014 Evropskega
parlamenta in Sveta.
(2) Podrobnejši postopek posredovanja nadzorovanih
informacij za objavo v sistem za CSI je glede na naravo in čas nastopa
nadzorovane informacije določen v tehničnih navodilih upravljavca sistema za
CSI.
6. člen
(arhiv nadzorovanih informacij)
(1) Upravljavec sistema za CSI vodi arhiv nadzorovanih
informacij, kjer je možno pregledovati vse nadzorovane informacije najmanj
glede na:
-       
dan oziroma obdobje objave,
-       
vrsto nadzorovane informacije,
-       
izdajatelja (firmo in sedež ter LEI številko izdajatelja),
-       
oznako finančnega instrumenta, na katerega se nanaša nadzorovana
informacija.
(2) Upravljavec sistema za CSI omogoča brezplačen dostop
do objavljenih nadzorovanih informacij iz prvega odstavka tega člena na svoji
spletni strani vsem zainteresiranim osebam.
4. PREHODNA IN KONČNI DOLOČBI
7. člen
(prehodna določba)
V arhivu iz prvega odstavka 6. člena tega sklepa se
pregledovanje nadzorovanih informacij glede na LEI številko izdajatelja omogoči
od 1. januarja 2017.
8. člen
(razveljavitev predpisa)
Z dnem uveljavitve tega sklepa preneha veljati Sklep o
predložitvi in dostopu do nadzorovanih informacij (Uradni list RS, št. 106/07).
9. člen
(začetek veljavnosti sklepa)
Ta sklep začne veljati naslednji dan po objavi v Uradnem
listu Republike Slovenije.
Št. 00700-24/2016-3
Ljubljana, dne 4. novembra 2016
EVA 2016-1611-0121
Predsednik Sveta
Agencije za trg vrednostnih papirjev
mag. Miloš Čas l.r.