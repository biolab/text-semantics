1. člen
(vsebina)
Ta pravilnik ureja tehnične zahteve za
vzletanje in pristajanje balonov in zračnih ladij na drugih urejenih površinah
v domačem zračnem prometu in zračnem prevozu.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
druge urejene površine so vzletna mesta in pristajalna območja za balone
in zračne ladje;
2.     
gosto naseljeno območje v zvezi z mestom ali naseljem je katero koli
območje, ki je namenjeno bivanju ali v poslovne namene;
3.     
letalski priročnik balona ali zračne ladje ali drug enakovreden dokument
je letalski priročnik za balon ali zračno ladjo ali drug enakovreden dokument,
ki vključuje informacije, potrebne za upravljanje balona ali zračne ladje;
4.     
neravnina ali nevarni predmeti so neravnine ali predmeti, ki lahko s svojimi
značilnimi oblikami, višino ali drugimi značilnostmi poškodujejo kupolo balona
ali zračne ladje;
5.     
nevarne ovire so daljnovodi, večnivojska križišča, železniške proge,
avtoceste, energetska postrojenja in gosto naseljena območja;
6.     
območje delovanja je območje, ki ni letališče ali vzletišče in ga
operator določi za vzletanje in pristajanje v zračnem prevozu;
7.     
območje letenja je območje, ki ni letališče ali vzletišče in je primerno
za športno letenje in usposabljanje pilotov ter za prireditve z baloni;
8.     
območje z večjimi vodnimi površinami je območje, ki ga glede na
vremenske razmere vodja balona ali zračne ladje ne more preleteti v 30 minutah;
9.     
območje z visoko vegetacijo je gosto poraščeno gozdnato območje;
10.  
operativni priročnik je priročnik, ki vsebuje postopke, navodila in
smernice, ki ga uporablja operativno osebje pri izvajanju svojih nalog;
11.  
operator je pravna ali fizična oseba, ki upravlja enega ali več balonov
ali zračnih ladij v zračnem prevozu;
12.  
potnik je fizična oseba, ki se prevaža z balonom ali zračno ladjo in ni
član posadke;
13.  
pristajalno mesto je točka na tleh v pristajalnem območju, kjer se
košara balona ali gondola zračne ladje po pristanku ustavi;
14.  
spremljevalno vozilo je vozilo, ki ga upravlja član zemeljskega osebja
operatorja, ki je v stalni zvezi z vodjo balona ali zračne ladje in po njegovih
napotkih sledi balonu ali zračni ladji zato, da sodeluje pri manevrih balona
ali zračne ladje na tleh ter pri vzletu in pristanku;
15.  
vodja balona ali zračne ladje je pilot, ki je imenovan za vodjo balona
ali zračne ladje in je odgovoren za varen polet;
16.  
zbirno mesto je točka, ki jo operator določi za zbiranje potnikov in
drugih oseb pred poletom in po poletu z balonom ali zračno ladjo;
17.  
zemeljsko osebje je osebje, ki pomaga pri sestavljanju, napihovanju in
pospravljanju balona ali zračne ladje ter spremlja let balona ali zračne ladje
na tleh.
3. člen
(vzletno mesto)
(1) Vodja balona ali zračne ladje
glede na vremenske razmere izbere ustrezno vzletno mesto kjer koli znotraj
območja letenja ali območja delovanja, pri čemer mora upoštevati varnostne
zahteve iz tega člena in ustreznega letalskega priročnika balona ali zračne
ladje.
(2) Vzletno mesto zagotavlja
oddaljenost od nevarnih ovir v trenutku vzleta vsaj 100 metrov od položaja
košare balona ali zračne ladje in najmanj +/– 15-stopinjsko smerno oddaljenost
od nevarnih ovir v pričakovani smeri vzleta.
(3) Če v letalskem priročniku balona
ali zračne ladje ni določeno drugače, mora biti vzletno mesto za balone in
zračne ladje določena travnata ali druga primerna površina brez neravnin ali
nevarnih predmetov, ki na dolžini treh metrov ne presegajo 30 centimetrov na
površini, kjer se razprostre kupola balona. Pri zračnem prevozu se k vsakemu
vzletnemu mestu določi prostor za potnike in zemeljsko osebje, ki sodeluje pri
operaciji.
(4) Če v letalskem priročniku balona
ni določeno drugače, morajo biti dimenzije vzletnega mesta za balone naslednje:
-       
dolžina vzletnega mesta najmanj enaka dvakratni konstrukcijski višini
balona,
-       
širina vzletnega mesta najmanj enaka konstrukcijskemu premeru kupole
balona, povečanemu za pet metrov na vsaki strani kupole balona.
(5) Če v letalskem priročniku zračne
ladje ni določeno drugače, morajo biti dimenzije vzletnega mesta za zračne
ladje naslednje:
-       
dolžina vzletnega mesta najmanj enaka dvakratni konstrukcijski dolžini
zračne ladje,
-       
širina vzletnega mesta najmanj enaka dvakratni konstrukcijski višini
kupole zračne ladje.
(6) Vodja balona ali zračne ladje
lahko za vzlet uporabi tudi vzletišče in javno letališče ali letališče za
lastne potrebe, ki izpolnjuje pogoje iz prvega do petega odstavka tega člena in
to dovoljujejo odobreni postopki in drugi pogoji za varno vzletanje in
pristajanje na določenem vzletišču ali javnem letališču.
(7) Vodja balona ali zračne ladje
zagotovi, da so potniki pri postopkih pred vkrcanjem v košaro balona ali v
potniški prostor zračne ladje na varni oddaljenosti, kot jo določi vodja balona
ali zračne ladje, in da ne ovirajo postopkov pred vzletom. Vodja balona ali
zračne ladje ali po njegovem navodilu član zemeljskega osebja, ki sodeluje pri
operaciji, pouči potnike o ravnanju na vzletnem mestu med čakanjem na vkrcanje
in med vkrcanjem v košaro balona ali v prostor za potnike zračne ladje.
(8) Spremljevalno vozilo balona ali
zračne ladje mora biti pri vzletu postavljeno na privetrni strani balona ali
zračne ladje in mora omogočati privez balona ali zračne ladje z varnostno vrvjo
in spono za hitro odpenjanje, kot je določeno v letalskem priročniku balona ali
zračne ladje in v operativnem priročniku operatorja, kadar se balon ali zračna
ladja uporablja za komercialno dejavnost.
4. člen
(pristajalno območje)
(1) Vodja balona ali zračne ladje
načrtuje polet tako, da doseže pristajalno območje, na katerem je zagotovljeno
vsaj eno pristajalno mesto in možni dve alternativni pristajalni mesti ter ne
sme biti gosto naseljeno območje, območje z večjimi vodnimi površinami in
območje z visoko vegetacijo brez možnosti izbire pristajalnega mesta.
(2) Če v letalskem priročniku balona
ali zračne ladje ni določeno drugače, mora biti pristajalno mesto na
pristajalnem območju od nevarnih ovir v smeri vetra oddaljeno vsaj 100 metrov.
5. člen
(izbira zemljišča, ki je vzletno ali
pristajalno mesto)
Vodja balona ali zračne ladje izbere za
vzletanje ali pristajanje vzletno mesto v skladu s 3. členom tega pravilnika
ali pristajalno mesto v pristajalnem območju v skladu s prejšnjim členom, ki je
na zemljišču, katerega lastnik ne nasprotuje vzletanju ali pristajanju z baloni
ali zračnimi ladjami.
6. člen
(varnostna oprema)
(1) Operator ali vodja balona ali
zračne ladje mora zagotoviti naslednjo varnostno opremo:
-       
v spremljevalnem vozilu komplet prve pomoči, ki ustreza številu
potnikov. Če s predpisi o operacijah z baloni ni določeno drugače, zadostuje en
komplet prve pomoči, ki se zahteva za motorna vozila z največ osmimi potniškimi
sedeži, na vsakih začetnih osem potnikov,
-       
v spremljevalnem vozilu najmanj en ročni gasilni aparat z gasilnim
sredstvom, primernim za gašenje plina. Pri opravljanju zračnega prevoza mora
operator zagotoviti gasilni aparat tudi v košari balona ali v pilotskem in
potniškem prostoru zračne ladje. Operator zagotovi skupno deset kilogramov
gasilnega sredstva, primernega za gašenje plina,
-       
– napravo ali indikator za ugotavljanje smeri in hitrosti vetra.
(2) Operator zagotovi, da je posadka
in njegovo zemeljsko osebje, ki sodelujeta pri operaciji, usposobljeno za
dajanje prve pomoči in uporabo gasilnih aparatov, ki morajo biti na vzletnem
mestu.
7. člen
(območje delovanja in območje letenja)
(1) Operator v zračnem prevozu v
operativnem priročniku določi območje delovanja v skladu z določbami tega
pravilnika in v posameznem območju delovanja določi vsaj eno zbirno mesto,
zariše v topografski karti območja z možnimi vzletnimi mesti ali pristajalnimi
območji in za vsak polet odda načrt leta pristojni navigacijski službi zračnega
prometa v skladu s predpisi, ki urejajo skupna pravila zračnega prometa in
operativne določbe v zvezi z navigacijskimi službami in postopki zračnega
prometa, pri čemer navede koordinate vzletnega mesta in načrtovano pristajalno
mesto v pristajalnem območju.
(2) Vodja balona ali zračne ladje, ki
ne izvaja zračnega prevoza, izbere območje letenja v skladu z določbami tega
pravilnika ter v knjižici letenja in knjigi balona za vsak let opredeli vzletno
in pristajalno mesto ter za vsak polet odda načrt leta pristojni navigacijski
službi zračnega prometa v skladu s predpisi, ki urejajo skupna pravila zračnega
prometa in operativne določbe v zvezi z navigacijskimi službami in postopki
zračnega prometa, pri čemer navede koordinate vzletnega mesta in načrtovano
pristajalno mesto v pristajalnem območju.
8. člen
(vodenje evidenc)
Agencija za civilno letalstvo na podlagi
podatkov iz prejšnjega člena vodi seznam vzletnih mest in pristajalnih območij.
9. člen
(zagotavljanje informacij)
Pristojna navigacijska služba zračnega
prometa Agenciji za civilno letalstvo na njeno zahtevo pošlje informacije v
zvezi z oddanimi načrti letov operatorjev ali vodij balonov ali zračnih ladij.
10. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-197/2013/9-00731222
Ljubljana, dne 8. julija
2013
EVA 2013-2430-0051
Samo Omerzel l.r.
Minister
za infrastrukturo
in prostor
 