1. člen
(vsebina pravilnika)
Ta pravilnik določa vodenje in vsebino podatkov o
komunikacijskih omrežjih in pripadajoči infrastrukturi, podatkov o omrežnih
priključnih točkah na fiksni lokaciji in podatkov o drugih elektronskih
komunikacijskih omrežjih, za katere je z zakonom, ki ureja elektronske
komunikacije, določena obveznost infrastrukturnega operaterja, da sporoča
podatke za vpis v evidenco infrastrukturnih omrežij in objektov.
2. člen
(uporabljeni izrazi)
(1) V tem pravilniku uporabljeni izrazi imajo naslednji
pomen:
1.    
Antena je naprava za sprejemanje ali oddajanje elektromagnetnih valov,
ki omogočajo prenos signalov in je pritrjena na stavbo ali gradbeni inženirski
objekt.
2.    
Antenski stolp je gradbeno inženirski objekt, na katerega je pritrjena
ena ali več anten.
3.    
Cev je komunikacijski vod, v katerem se nahajajo kabli.
4.    
Evidenca infrastrukturnih omrežij in objektov je zbirni kataster
gospodarske javne infrastrukture.
5.    
Investitor ali upravljavec javnega komunikacijskega omrežja in
pripadajoče infrastrukture je investitor ali upravljavec elektronskega
komunikacijskega omrežja, ki se v celoti ali pretežno uporablja za
zagotavljanje elektronskih komunikacijskih storitev dostopnih javnosti, ki
omogočajo prenos informacij med omrežnimi priključnimi točkami.
6.    
Jašek je vertikalni gradbeni inženirski objekt, ki omogoča dostop do
komunikacijskih vodov v kabelski kanalizaciji.
7.    
Javne telekomunikacijske terminalske naprave so javne telefonske
govorilnice in druga telekomunikacijska terminalska oprema, nameščena na
javnosti dostopnih površinah.
8.    
Kabel je komunikacijski vod, v katerem se nahajajo vodi.
9.    
Komunikacijska omrežja in pripadajoča infrastruktura so tista, katerih
gradnja je skladno z zakonom, ki ureja elektronske komunikacije, v javno
korist.
10.  Komunikacijska
razdelilna omarica je razvodišče priključnih komunikacijskih vodov in mesto za
namestitev komunikacijskih naprav.
11.  Komutacijski
center je funkcijska enota, ki z uporabo stikalnih elementov in krmilne logike
omogoča povezovanje med kličočim in klicanim pri vodovnem, sporočilnem ali
paketnem sistemu komutacije.
12.  Objekt
bazne postaje je stavba, del stavbe, ali samostojen prostor v njej, ali
gradbeno inženirski objekt (npr. zabojnik), v katerem je nameščena vsa
pripadajoča oprema bazne postaje.
13.  Območje
komunikacijskih objektov je pripadajoče območje kateregakoli komunikacijskega
objekta, ki je ograjeno in je s tem omejen dostop do tega območja.
14.  Oddajnik
je naprava, ki oddaja signal v radiokomunikacijski storitvi.
15.  Radijska
postaja je eden ali več oddajnikov ali sprejemnikov ali kombinacija oddajnikov
in sprejemnikov istega lastnika, vključno s potrebno opremo, ki so potrebni na
enem fiksnem mestu za izvajanje radiokomunikacijske storitve.
16.  Sprejemnik
je naprava, ki sprejema signal v radiokomunikacijski storitvi.
17.  Trasa
je linijski objekt v sklopu katerega potekajo komunikacijski vodi.
18.  Vrsta
komunikacijskega voda pomeni njegovo tehnološko izvedbo, ki je lahko optični,
bakreni parični, bakreni koaksialni ali tehnološko drugače izveden podzemni ali
nadzemni komunikacijski vod.
(2) Drugi izrazi, uporabljeni v tem pravilniku, imajo enak
pomen, kot je določen v zakonu, ki ureja elektronske komunikacije, zakonu, ki
ureja graditev objektov in zakonu, ki ureja prostorsko načrtovanje.
3. člen
(vodenje podatkov o komunikacijskem omrežju ter pripadajoči
infrastrukturi in omrežnih priključnih točkah)
Podatki o komunikacijskem omrežju in pripadajoči
infrastrukturi ter omrežnih priključnih točkah se v skladu z zakonom, ki ureja
elektronske komunikacije, vodijo neposredno v sklopu evidence infrastrukturnih
omrežij in objektov.
4. člen
(naprave in objekti komunikacijskega omrežja ter pripadajoče
infrastrukture)
(1) Naprave in objekti komunikacijskega omrežja in
pripadajoče infrastrukture, ki se vedno evidentirajo, so:
-       
komunikacijski vod,
-       
trasa,
-       
cev,
-       
kabel,
-       
vod,
-       
kabelska kanalizacija,
-       
jašek,
-       
objekt bazne postaje,
-       
radijska postaja,
-       
antenski stolp,
-       
posamezna antena, če je pritrjena na stavbo ali antenski stolp ali drug
inženirski objekt drugega investitorja ali upravljavca komunikacijskega
omrežja,
-       
komunikacijska razdelilna omarica,
-       
območje komunikacijskih objektov.
(2) Naprave in objekti komunikacijskega omrežja in
pripadajoče infrastrukture, ki se evidentirajo samo, če so samostojni gradbeni
inženirski objekti, so:
-       
javne telekomunikacijske terminalske naprave,
-       
drugi objekti za potrebe elektronskih komunikacij, kot so komutacijski
centri, ojačevalna mesta komunikacijskih vodov, objekti za namestitev naprav in
druge podobne naprave in oprema.
5. člen
(nabor podatkov o napravah in objektih komunikacijskega
omrežja ter pripadajoče infrastrukture)
(1) Za naprave in objekte komunikacijskega omrežja ter
pripadajoče infrastrukture iz prejšnjega člena se vodijo podatki, ki so
določeni z zakonom, ki ureja elektronske komunikacije, in predpisom, ki ureja
vpis v evidenco infrastrukturnih omrežij in objektov, ter tehnični podatki, ki
so pomembni za opis teh naprav in objektov komunikacijskega omrežja ter
pripadajoče infrastrukture.
(2) Nabor podatkov, vključno s tehničnimi podatki iz
prejšnjega odstavka, obliko elaborata in obrazce, ki so potrebni za vpis,
objavi organ, pristojen za geodetske zadeve, na svoji spletni strani v skladu s
predpisom, ki ureja vpis v evidenco infrastrukturnih omrežij in objektov.
6. člen
(podatki o drugih elektronskih komunikacijskih omrežjih)
Določbe 3. do 5. člena tega pravilnika se uporabljajo tudi za
vodenje in vsebino podatkov za druga elektronska komunikacijska omrežja, za
katera je z zakonom, ki ureja elektronske komunikacije, določena obveznost
infrastrukturnega operaterja, da sporoča podatke za vpis v evidenco
infrastrukturnih omrežij in objektov.
7. člen
(nabor podatkov o omrežnih priključnih točkah)
Nabor podatkov o omrežnih priključnih točkah, ki se v skladu
z zakonom, ki ureja elektronske komunikacije, vpisujejo v evidenco
infrastrukturnih omrežij in objektov, je podrobneje določen v Prilogi, ki je
sestavni del tega pravilnika. Organ, pristojen za geodetske zadeve, objavi
predpisano obliko elaborata in obrazce, ki so potrebni za vpis v evidenco
infrastrukturnih omrežij in objektov, na svoji spletni strani v skladu s
predpisom, ki ureja vpis v evidenco infrastrukturnih omrežij in objektov.
8. člen
(prenehanje uporabe)
Z dnem uveljavitve tega pravilnika se prenehata uporabljati:
1.     
Pravilnik o katastru komunikacijskega omrežja in pripadajoče
infrastrukture (Uradni list RS, št. 55/15, 40/17 – ZEKom-1C in 61/17 – ZUreP-2)
in
2.     
Splošni akt o vpisovanju, zbiranju in dostopu do podatkov o omrežnih
priključnih točkah iz evidence infrastrukturnih omrežij in objektov (Uradni
list RS, št. 107/13 in 40/17 – ZEKom-1C).
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-639/2017-20
EVA 2017-3130-0039
Ljubljana, dne 6. marca
2018
Boris Koprivnikar l.r.
Minister
za javno upravo
Soglašam!
dr. Peter Gašperšič l.r.
Minister
za infrastrukturo

Soglašam!
Irena Majcen l.r.
Ministrica
za okolje in prostor

Priloga:
Nabor podatkov o omrežnih priključnih točkah 