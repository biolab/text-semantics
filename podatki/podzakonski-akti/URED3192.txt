1. UVODNE DOLOČBE
1. člen
(splošna določba)
(1) S to uredbo se zavarujejo ogrožene
prosto živeče rastlinske vrste (v nadaljnjem besedilu: rastlinske vrste),
predpiše pravila ravnanja, poseben varstven režim ter ukrepe varstva in
smernice za ohranitev habitatov teh vrst, z namenom ohranitve ugodnega stanja
teh vrst.
(2) Z varstvenim režimom in varstvom
habitatov se zagotavlja tudi varstvo mednarodno varovanih vrst.
(3) Ta uredba ureja ukrepe za vzdrževanje ali obnovitev
ugodnega stanja tistih rastlinskih vrst, ki so v interesu Evropske unije, v skladu
z Direktivo Sveta 92/43/EGS z dne 21. maja 1992 o ohranjanju naravnih
habitatov ter prosto živečih živalskih in rastlinskih vrst (UL L št. 206 z dne
22. 7. 1992, str. 7), zadnjič spremenjeno z Direktivo Sveta
2013/17/EU z dne 13. maja 2013 o prilagoditvi nekaterih direktiv na
področju okolja zaradi pristopa Republike Hrvaške (UL L št. 158 z dne
10. 6. 2013, str. 193).
(4) Ta uredba ureja rastlinske vrste, ki so predmet
obravnave okoljske odgovornosti, v skladu z Direktivo 2004/35/ES Evropskega
parlamenta in Sveta z dne 21. aprila 2004 o okoljski odgovornosti v zvezi
s preprečevanjem in sanacijo okoljske škode (UL L št. 143 z dne
30. 4. 2004, str. 56), zadnjič spremenjeno z Direktivo 2013/30/EU
Evropskega parlamenta in Sveta z dne 12. junija 2013 o varnosti naftnih in
plinskih dejavnosti na morju in spremembi Direktive 2004/35/ES (UL L št. 178 z
dne 28. 6. 2013, str. 66).
2. člen
(zavarovane vrste)
(1) Ogrožene in mednarodno varovane
rastlinske vrste, zavarovane s to uredbo, so določene v prilogi, ki je sestavni
del te uredbe.
(2) Rastlinske vrste iz prejšnjega odstavka
v interesu Evropske unije so tiste, za katere na evropskem ozemlju držav članic
Evropske unije velja, da so:
-      
prizadete, kar pomeni, da njihov obstanek ni
verjeten, če bodo dejavniki ogrožanja delovali še naprej, razen vrst, katerih
naravno območje razširjenosti je na tem ozemlju nepomembno in v zahodni
palearktični regiji niso prizadete ali ranljive,
-      
ranljive, kar pomeni, da bodo verjetno v
bližnji prihodnosti prešle v kategorijo prizadetih rastlinskih vrst, če bodo
dejavniki ogrožanja delovali še naprej,
-      
redke, kar pomeni, da so njihove populacije
majhne in še niso prizadete ali ranljive, lahko pa zaradi ogrožanja preidejo v
kategorijo prizadetih rastlinskih vrst. Te rastlinske vrste živijo na omejenih
geografskih območjih ali so redko raztresene na širšem geografskem območju ali
-      
endemične in zahtevajo posebno pozornost,
zaradi posebnosti njihovih habitatov oziroma možnih vplivov njihovega
izkoriščanja na habitat in stanje ohranjenosti rastlinske vrste.
(3) V prilogi te uredbe so v poglavju A
določene zavarovane rastlinske vrste, ki so domorodne na območju Republike
Slovenije, v poglavju B pa tiste zavarovane rastlinske vrste v interesu
Evropske unije, ki niso domorodne na območju Republike Slovenije.
(4) V poglavju A priloge te uredbe so
rastlinske vrste, za ohranitev katerih je Evropska unija še posebej odgovorna
glede na delež njihovega naravnega območja razširjenosti, ki leži na ozemlju
Evropske unije, označene z oznako »H*«.
(5) Rastlinske vrste in njihovi habitati,
ki so predmet odgovornosti za preprečevanje oziroma sanacijo okoljske škode, v
skladu s predpisi o varstvu okolja (v nadaljnjem besedilu: okoljska
odgovornost), so določeni v prilogi, ki je sestavni del te uredbe.
(6) V poglavju A priloge te uredbe so
določene in označene domorodne rastlinske vrste in njihovi habitati, ki so
predmet okoljske odgovornosti, označeni v stolpcu »opombe« s črko »X«.
(7) V poglavju B priloge te uredbe so
rastlinske vrste, ki niso domorodne na območju Republike Slovenije in ki, če se
pojavijo ali razširijo na območje Republike Slovenije brez človekove pomoči iz
naravnih območij razširjenosti, postanejo predmet okoljske odgovornosti.
3. člen
(uporaba)
Določbe te uredbe se uporabljajo za prosto
živeče rastline, vse dele rastlin (nadzemne dele, zlasti cvetove, plodove s
semeni, stebla, liste; podzemne dele, zlasti korenike, čebulice, gomolje; v
nadaljnjem besedilu: rastlina) njihove razvojne oblike in izdelke iz njih.
2. PRAVILA RAVNANJA
2.1. Varstveni režim
4. člen
(prepovedi)
(1) Prepovedano je zavestno uničenje,
zlasti trganje, rezanje, ruvanje in odvzem iz narave, poškodovanje ali zbiranje
rastlin vrst iz poglavja A priloge te uredbe in ogrožanje obstoja teh vrst na
njihovem naravnem območju razširjenosti.
(2) Prepovedi iz prejšnjega odstavka se ne
uporabljajo za nadzemne dele, razen semen oziroma plodov, rastlin vrst iz
poglavja A priloge te uredbe, ki so v opombah označene z oznako »O°«.
5. člen
(splošne izjeme)
(1) Ne glede na prepovedi iz prejšnjega člena
se lahko izvajajo ravnanja iz drugega odstavka tega člena, če ne ogrozijo
obstoja rastlinskih vrst na njihovem naravnem območju razširjenosti in za ta
ravnanja ni alternativnih tehničnih možnosti s podobnimi učinki, ki bi
preprečile prepovedano posledico.
(2) Ravnanja, pri katerih se lahko uniči,
odvzame iz narave ali poškoduje rastline vrst iz poglavja A priloge te uredbe,
so:
-      
dela, ki se opravljajo v skladu s predpisi, ki
urejajo dobro kmetijsko prakso,
-      
dela na področju varstva gozdov, izvajanja
sečnje gozdov ter dela pri gradnji in vzdrževanju gozdnih prometnic, ki se
opravljajo v skladu s predpisi, ki urejajo gradnjo in vzdrževanje gozdnih
prometnic,
-      
gradnja objektov, za katere je predvideno
gradbeno dovoljenje in se gradijo skladno z njim, na podlagi predpisov, ki
urejajo gradnjo objektov, ali
-      
dela (obnovitvena gradbena dela, restavriranje
ipd.), ki se opravljajo v skladu s predpisi o varstvu kulturne dediščine.
(3) Ne glede na prepovedi iz prejšnjega
člena se lahko odvzame iz narave ali zbira nadzemne dele, razen semen oziroma
plodov, rastlin vrst iz poglavja A priloge te uredbe, ki so v opombah označene
z oznako »O« za osebne namene. Dovoljena količina odvzema za osebne namene v
enem dnevu je šopek (število rastlin, ki jih lahko oseba drži med palcem in
kazalcem).
6. člen
(dovoljenje za uničenje, odvzem iz narave,
poškodovanje ali zbiranje rastlin)
(1) Ne glede na prepovedi iz 4. člena te
uredbe ministrstvo, pristojno za ohranjanje narave (v nadaljnjem besedilu:
ministrstvo) dovoli uničenje, odvzem iz narave, poškodovanje ali zbiranje
rastlin vrst iz poglavje A priloge te uredbe, če ni druge ustrezne možnosti in
ta ravnanja ne škodujejo ohranitvi ugodnega stanja rastlinske vrste na naravnem
območju razširjenosti, zaradi:
-      
zagotavljanja koristi varstva živalskih in
rastlinskih vrst ter ohranjanja habitatnih tipov,
-      
preprečitve resne škode, zlasti na posevkih,
živini, gozdovih, ribiških območjih in vodi ter drugem premoženju,
-      
zagotavljanja zdravja in varnosti ljudi,
koristnimi posledicami bistvenega pomena za okolje in javnimi koristmi,
-      
raziskovanja raziskovalcev ali raziskovalnih
organizacij, vključno z njihovimi herbarijskimi zbirkami, in opravljanja
dejavnosti botaničnih vrtov,
-      
izobraževalnih namenov, če učnega cilja ni
mogoče doseči na kakršen koli drug način, ali
-      
obnovitve populacije rastlin, doseljevanja in
ponovnega naseljevanja rastlin ter v zvezi z njim potrebnega razmnoževanja,
vključno z gojenjem rastlin za te namene ali pridobitve začetne kulture za
gojenje rastlin.
(2) Dovoljenje iz prejšnjega odstavka se
izda po uradni dolžnosti ali na podlagi vloge.
(3) Dovoljenje iz prvega odstavka tega
člena mora vsebovati:
-      
navedbo fizične ali pravne osebe, ki bo
izvršila ravnanje iz 4. člena te uredbe ter rojstni datum in stalno ali začasno
prebivališče fizične osebe ali sedež pravne osebe ter ime in priimek odgovorne
osebe in vseh izvrševalcev ravnanja, če ravnanje izvršuje več oseb,
-      
navedbo ravnanja iz 4. člena te uredbe,
-      
rastlinsko vrsto oziroma podvrsto in število
rastlin,
-      
namen, za katerega se dovoljenje izdaja,
-      
časovno obdobje ravnanja iz druge alinee tega
odstavka,
-      
geografsko območje, na katerem bo izvedeno
ravnanje iz druge alinee tega odstavka, in
-      
sredstva oziroma načine za izvršitev ravnanja
druge alinee tega odstavka.
7. člen
(strokovno mnenje)
(1) Dovoljenje iz prejšnjega člena se izda
na podlagi strokovnega mnenja, iz katerega mora biti razvidno, da v primerih
ravnanj iz 6. člena te uredbe ni druge možnosti, kot izvedba ravnanj iz 4. člena
te uredbe, ter ravnanja ne poslabšajo ugodnega stanja rastlinskih vrst.
(2) Strokovno mnenje iz prejšnjega odstavka
tega člena pripravi Zavod Republike Slovenije za varstvo narave (v nadaljnjem
besedilu: organizacija, pristojna za ohranjanje narave).
(3) Strokovno mnenje mora vsebovati:
-      
oceno o vplivu ravnanja iz 4. člena te uredbe
na ohranitev ugodnega stanja rastlinske vrste,
-      
časovno obdobje, v katerem je mogoče izvršiti
ravnanje iz 4. člena te uredbe,
-      
geografsko območje, na katerem je primerno
izvršiti ravnanje iz 4. člena te uredbe,
-      
sredstva oziroma načine izvršitve ravnanja iz
4. člena te uredbe,
-      
potrebne nujne ukrepe v zvezi z izvedbo nadzora
nad ravnanjem iz 4. člena te uredbe in
-      
možne pogoje, skladno s katerimi se ravnanje iz
4. člena te uredbe lahko izvede, zlasti glede na tveganje za zagotavljanje
ugodnega stanja drugih rastlinskih in živalskih vrst.
8. člen
(vloga)
(1) Dovoljenje iz 6. člena se izda na
podlagi vloge.
(2) Vloga iz prejšnjega odstavka mora
vsebovati:
-      
ime in priimek fizične osebe ali ime pravne
osebe, ki želi pridobiti dovoljenje iz 6. člena te uredbe,
-      
datum rojstva in stalno ali začasno
prebivališče fizične osebe ali sedež pravne osebe ter ime in priimek odgovorne
osebe in vseh izvrševalcev ravnanja, če ravnanje izvršuje več oseb,
-      
način ravnanja iz 4. člen te uredbe in razlog
iz 6. člena te uredbe z utemeljitvijo,
-      
predlagano rastlinsko vrsto oziroma podvrsto in
število rastlin,
-      
predlagano časovno obdobje izvedbe ravnanja iz
4. člena te uredbe,
-      
predlagano geografsko območje izvedbe ravnanja
iz 4. člena te uredbe in
-      
predvidena sredstva oziroma načine izvršitve
ravnanja iz 4. člena te uredbe.
9. člen
(prepoved posedovanja)
(1) Prepovedano je posedovanje rastlin
rastlinskih vrst iz priloge te uredbe, odvzetih iz narave.
(2) Ne glede na določbo prejšnjega odstavka
se lahko posedujejo rastline iz prejšnjega odstavka, če so bile:
-      
odvzete iz narave v skladu s 6. členom te
uredbe,
-      
odvzete iz narave v skladu s predpisi, ki
urejajo dovoljen odvzem rastlin iz narave na območju Evropske unije,
-      
uvožene na podlagi listin, izdanih v skladu s
predpisi, ki urejajo ravnanja in načine varstva pri trgovini z živalskimi in
rastlinskimi vrstami, ali
-      
zasežene oziroma odvzete v skladu s predpisi,
ki urejajo zaseg ali odvzem, če gre za ravnanja v nasprotju z zakonom, ki ureja
ohranjanje narave ali drugimi prepisi.
10. člen
(prepoved prenašanja, prodaje, zamenjave
ter ponujanja za prodajo ali zamenjavo)
(1) Prepovedano je prevažanje, prenašanje,
prodaja, zamenjava ter ponujanje za prodajo ali zamenjavo rastlin vrst iz
priloge te uredbe odvzetih iz narave.
(2) Ne glede na določbe prejšnjega odstavka
se lahko prevaža, prenaša, prodaja, zamenjuje ter ponuja za prodajo ali
zamenjavo rastline iz prejšnjega odstavka, če so:
-      
odvzete iz narave na podlagi dovoljenja iz 6. in 11. člena te uredbe,
-      
odvzete iz narave v skladu s predpisi, ki
urejajo dovoljen odvzem rastlin iz narave na območju Evropske unije,
-      
uvožene na podlagi listin, izdanih v skladu s
predpisi, ki urejajo ravnanja in načine varstva pri trgovini z živalskimi in
rastlinskimi vrstami, ali
-      
zasežene oziroma odvzete v skladu s predpisi,
ki urejajo zaseg ali odvzem, če gre za ravnanja v nasprotju z zakonom, ki ureja
ohranjanje narave ali drugimi prepisi.
(3) Prepovedi iz prvega odstavka tega člena
se ne uporabljajo za nadzemne dele, razen semen oziroma plodov, rastlin vrst iz
poglavja A priloge te uredbe, ki so v opombah označene z oznako »O°«.
11. člen
(dovoljenje za izkoriščanje rastlinskih
vrst)
(1) Ne glede na določbe 4. in 10. člena te uredbe ministrstvo izda dovoljenje, da se rastlinske vrste iz poglavja A priloge
te uredbe, ki so v opombah označene z oznako »C«, odvzemajo iz narave in
izkoriščajo ter prevažajo, prenašajo, prodajajo, zamenjujejo ter ponujajo za
prodajo ali zamenjavo, če njihovo izkoriščanje ne ogroža ugodnega stanja
rastlinske vrste.
(2) Dovoljenje iz prejšnjega odstavka mora
vsebovati:
-      
navedbo fizične ali pravne osebe, ki bo
izvajala odvzem iz narave in izkoriščanje, ter rojstni datum in stalno ali
začasno prebivališče fizične osebe ali sedež pravne osebe ter ime in priimek
odgovorne osebe in vseh izvrševalcev ravnanja, če ravnanje izvršuje več oseb,
-      
rastlinsko vrsto oziroma podvrsto, ki jo je
dovoljeno odvzeti iz narave in izkoriščati,
-      
namen odvzema iz narave in izkoriščanja,
-      
dovoljen obseg odvzema iz narave in
izkoriščanja,
-      
časovno obdobje odvzema iz narave in
izkoriščanja,
-      
geografsko območje odvzema iz narave in
izkoriščanja,
-      
način odvzema iz narave in izkoriščanja in
-      
pogoje v skladu s katerimi je dovoljen odvzem
iz narave in izkoriščanje.
(3) Izkoriščanje iz prvega odstavka tega
člena je prodaja, predelava ali gojitev rastlin.
12. člen
(strokovno mnenje)
(1) Dovoljenje iz prejšnjega člena se izda
na podlagi strokovnega mnenja, iz katerega mora biti razvidno, da izkoriščanje
rastlinskih vrst ne ogroža ugodnega stanja populacije rastlinskih vrst, za
katero se dovoljenje izdaja.
(2) Strokovno mnenje iz prejšnjega odstavka
tega člena pripravi organizacija, pristojna za ohranjanje narave.
(3) Strokovno mnenje vsebuje:
-      
oceno o vplivu odvzema iz narave in
izkoriščanja na ohranitev ugodnega stanja populacije rastlinske vrste,
-      
časovno obdobje, v katerem je mogoče izvršiti
odvzem iz narave in izkoriščanje,
-      
geografsko območje, na katerem je primerno izvajati
odvzem iz narave in izkoriščanje,
-      
sredstva oziroma načine izvršitve odvzema iz
narave in izkoriščanja,
-      
morebitne nujne ukrepe v zvezi z izvedbo
nadzora izkoriščanja in
-      
predloge pogojev za izvajanje odvzema iz narave
in izkoriščanja.
13. člen
(vloga za izdajo dovoljenja)
Za izdajo dovoljenja za izkoriščanje iz
prejšnjega člena se smiselno uporabljajo določbe 8. člena te uredbe.
14. člen
(seznam izdanih dovoljenj)
(1) Ministrstvo vodi seznam izdanih
dovoljenj iz 6. in 11. člena te uredbe.
(2) Seznam iz prejšnjega odstavka obsega:
-      
pravno podlago za izdajo dovoljenj,
-      
ime rastlinske vrste, podvrste oziroma rodu,
-      
dovoljeno število (količino) rastlin, za katere
so bila izdana dovoljenja,
-      
morebitne druge pogoje za izvrševanje ravnanj
iz dovoljenj,
-      
namen izdaje dovoljenj in
-      
utemeljitev namena izdaje dovoljenj.
(3) Seznam trajno hrani ministrstvo.
15. člen
(začasna prepoved)
(1) Ministrstvo lahko začasno prepove
ravnanja iz 4. člena, prvega odstavka 9. člena in prvega odstavka 10. člena te
uredbe za rastlinske vrste, ki niso zavarovane s to uredbo, če:
-      
je neposredno ogrožen obstoj rastlinske vrste
glede na njeno naravno območje razširjenosti ali
-      
se neposredno slabša stanje habitata rastlinske
vrste, pri čemer se upošteva redkost habitata in ogroženost rastlinske vrste.
(2) Čas trajanja začasne prepovedi ne sme
biti daljši kot eno leto.
2.2 Ukrepi varstva in smernice za ohranitev
ugodnega stanja habitatov rastlinskih vrst
16. člen
(ohranjanje ugodnega stanja)
Ugodno stanje habitatov rastlinskih vrst iz
poglavja A priloge te uredbe, ki so v opombah označene z oznako »H« in oznako
»H*«, se zagotavlja zlasti:
-      
z določitvijo obsega in razporeditve ekološko
pomembnih območij in posebnih varstvenih območij, ki je najbolj primerno za
varstvo habitatov rastlinskih vrst,
-      
z določanjem usmeritev, izhodišč in pogojev za
habitate rastlinskih vrst v naravovarstvenih smernicah,
-      
s pogodbenim varstvom, če je z njim mogoče
doseči namen te uredbe in
-      
z izvajanjem drugih ukrepov varstva v skladu z
zakonom, ki ureja ohranjanje narave.
17. člen
(usmeritve za ohranjanje ugodnega stanja
habitatov rastlinskih vrst)
(1) Habitati rastlinskih vrst se ohranjajo
v ugodnem stanju tako, da se posegi in dejavnosti v teh habitatih, zlasti v
dobro ohranjenih delih, načrtujejo tako, da je njihov neugoden vpliv čim
manjši.
(2) Posegi in dejavnosti se načrtujejo z
namenom ohraniti habitate rastlinskih vrst v ugodnem stanju na način in v
obsegu, da se v kar največji možni meri:
1.    
ohranja ali veča naravna razširjenost habitatov
rastlinskih vrst in območij, ki jih posamezni habitat rastlinske vrste znotraj
te razširjenosti pokriva in
2.    
ohranja specifične strukture habitata
rastlinskih vrst in naravne procese ali ustrezno rabo v skladu z naslednjimi
varstvenimi cilji:
-  
ohranjanje v ugodnem stanju tistih habitatnih tipov,
ki so bistveni za ohranjanje rastlinske vrste v ugodnem stanju, v skladu z
varstvenimi cilji predpisa, ki ureja habitatne tipe,
-  
ohranjanje kakovosti habitata rastlinske vrste,
zlasti z ohranjanjem struktur, ki jih rastlinska vrsta potrebuje za preživetje
in uspešno razmnoževanje,
-  
ohranjanje naravne sestave biocenoze, brez
tujerodnih rastlinskih in živalskih vrst ali podvrst in biotehnološko
spremenjenih organizmov,
-  
ohranjanje neonesnaženega zraka, vode in tal, v
primeru onesnaževanja pa izboljševanja stanja,
-  
ohranjanje nefragmentiranega habitata
rastlinske vrste oziroma povezovanja fragmentiranih delov habitata rastlinske
vrste in
-  
odpravljanje dejavnikov motenj, ki neugodno
vplivajo na zagotavljanje ugodnega stanja rastlinskih vrst.
(3) Pred odločitvijo o prostorskih
ureditvah in rešitvah, ki se nanašajo na območja s predvidenimi spremembami
rabe prostora oziroma razmestitvijo dejavnosti v prostoru, je treba ugotoviti
prisotnost rastlinskih vrst in njihovih habitatov na teh območjih ter njihovo
stanje ohranjenosti.
(4) Načini iz prejšnjih odstavkov se
smiselno uporabljajo tudi za zagotavljanje ugodnega stanja habitatov
rastlinskih vrst pri načrtovanju na področjih upravljanja in rabe naravnih
dobrin.
18. člen
(strategije in akcijski načrt
zagotavljanja ugodnega stanja ohranjenosti rastlinskih vrst)
(1) Za rastlinske vrste iz poglavja A
priloge te uredbe, prednostno za tiste, ki so v predpisu o uvrstitvi ogroženih
rastlinskih in živalskih vrst v rdeči seznam uvrščene v kategorijo prizadetih
vrst označenih z znakom E, lahko Vlada Republike Slovenije sprejme strategijo
in akcijski načrt zagotavljanja ugodnega stanja rastlinske vrste.
(2) Strategija iz prejšnjega odstavka
vsebuje zlasti:
-      
uvod, ki vključuje ključne podatke o biologiji
in razširjenosti rastlinske vrste,
-      
predpise, ki so pravna podlaga za sprejem
strategije,
-      
analizo ogroženosti rastlinske vrste in njenega
habitata,
-      
analizo obstoječih ohranitvenih ukrepov,
-      
opredelitev ohranitvenega cilja, zlasti želene
velikosti populacije in ohranjenosti habitata rastlinske vrste,
-      
opredelitev strateških dejavnosti potrebnih za
dosego ohranitvenega cilja,
-      
opredelitev podpornih dejavnosti, zlasti
raziskave in z njimi povezane dejavnosti.
(3) Akcijski načrt iz prvega odstavka tega
člena vsebuje naslednja poglavja:
-      
uvod, ki vključuje pregled stanja ohranjenosti
rastlinske vrste in dejavnikov ogrožanja,
-      
opredelitev ciljev ali dejavnosti, za katere se
pripravlja akcijski načrt,
-      
podroben pregled nalog, potrebnih za
uresničitev cilja ali dejavnosti,
-      
časovne mejnike za izvedbo posameznih nalog,
-      
izvajalce nalog,
-      
vire financiranja,
-      
način preverjanja izvajanja načrta in
poročanje.
2.3. Spremljanje stanja rastlinskih vrst
19. člen
(spremljanje stanja)
(1) Ministrstvo zagotavlja spremljanje
stanja vrst iz poglavja A priloge te uredbe, pri čemer se prednostno spremlja
stanje ohranjenosti rastlinskih vrst, ki so v predpisu o uvrstitvi ogroženih
rastlinskih in živalskih vrst uvrščene v rdeči seznam v kategorijo prizadetih
vrst označenih z znakom E oziroma za katere se spremlja stanje na podlagi
ratificiranih mednarodnih pogodb.
(2) Spremljanje stanja rastlinskih vrst iz
prejšnjega odstavka se nanaša zlasti na:
-      
obseg naravne razširjenosti rastlinske vrste,
-      
velikost in gostoto populacij rastlinske vrste,
-      
potek naravnih procesov ali izvajanje rabe, ki
zagotavlja pogoje za obstoj rastlinske vrste, in
-      
posege in pojave, ki škodljivo vplivajo na
stanje ohranjenosti rastlinske vrste, vključno z nenamernim uničevanjem
rastlin.
(3) Spremljanje stanja rastlinskih vrst iz
prejšnjega odstavka izvaja organizacija, pristojna za ohranjanje narave.
20. člen
(ponovna naselitev rastlinskih vrst)
(1) Ministrstvo dovoli ponovno naselitev
rastlinske vrste iz 1. poglavja priloge te uredbe, z namenom prispevati k
ponovni vzpostavitvi ugodnega stanja te vrste, na podlagi strokovnega mnenja,
iz katerega mora biti razvidno:
-      
da je bila rastlinska vrsta na ozemlju
Republike Slovenije iztrebljena, v ekosistemu, v katerem so bile te vrste
iztrebljene, pa še obstajajo približno enaki abiotski in biotski dejavniki kot
so bili pred iztrebitvijo,
-      
da se ponovno naseljuje rastline, ki so gensko
najbolj sorodne iztrebljeni rastlinski populaciji, in
-      
da bo ponovna naselitev uspešno prispevala k
vzpostavitvi ugodnega stanja te rastlinske vrste.
(2) Pri izdaji dovoljenja iz prejšnjega
odstavka se zagotovi sodelovanje javnosti z javnim naznanilom na spletni strani
ministrstva pred izdajo dovoljenja.
3. NADZOR
21. člen
(nadzor)
(1) Inšpekcijski nadzor nad izvajanjem
določb te uredbe izvajajo inšpektorji, pristojni za ohranjanje narave,
inšpektorji, pristojni za gozdove in naravovarstveni nadzorniki.
(2) Izvajanje določb te uredbe, ki se
nanašajo na delovna področja drugih ministrstev, nadzorujejo tudi inšpektorji,
pristojni za nadzor teh delovnih področij, v skladu s predpisi, ki urejajo
delovanje inšpektorjev.

Priloga: Poglavje A – Zavarovane rastlinske vrste, ki
so domorodne na območju Republike Slovenije; Poglavje B – Zavarovane rastlinske
vrste v interesu skupnosti, ki niso domorodne na območju Republike Slovenije

Uredba o zavarovanih prosto živečih
rastlinskih vrstah (Uradni list RS, št. 46/04)
vsebuje naslednje prehodne in končno določbo:
»4. PREHODNE IN KONČNA DOLOČBA
22. člen
Zadeve, glede katerih je postopek ob
uveljavitvi te uredbe v teku oziroma glede katerih je bila ob uveljavitvi te
uredbe že vložena zahteva ali pravno sredstvo, se končajo po določbah Odloka o
zavarovanju redkih ali ogroženih rastlinskih vrst (Uradni list SRS, št. 15/76
in Uradni list RS, št. 56/99 – ZON in 82/02).
23. člen
Ne glede na določbe prvega odstavka 9. člena
in prvega odstavka 10. člena te uredbe lahko pravne ali fizične osebe posedujejo,
prevažajo, prenašajo, prodajajo, zamenjujejo ali ponujajo za prodajo ali
zamenjavo rastline rastlinskih vrst iz priloge te uredbe, dele ali izdelke iz
njih, če so bili pridobljeni pred uveljavitvijo te uredbe, skladno s predpisi s
področja ohranjanja narave.
24. člen
Z dnem uveljavitve te uredbe preneha
veljati Odlok o zavarovanju redkih ali ogroženih rastlinskih vrst (Uradni list
SRS, št. 15/76 in Uradni list RS, št. 56/99 – ZON in 82/02).
25. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. maja
2004.«.

Uredba o spremembah in dopolnitvah Uredbe o
zavarovanih prosto živečih rastlinskih vrstah (Uradni list RS, št. 110/04) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o zavarovanih
prosto živečih rastlinskih vrstah (Uradni list RS, št. 115/07) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zavarovanih prosto živečih rastlinskih vrstah (Uradni list RS, št. 36/09) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
zavarovanih prosto živečih rastlinskih vrstah (Uradni list RS, št. 15/14) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije.«.