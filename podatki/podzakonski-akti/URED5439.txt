1. člen
(splošna določba)
(1) Ta uredba določa pogoje ter način
objavljanja aktov v Uradnem listu Republike Slovenije (v nadaljnjem besedilu:
uradni list) in prednostni vrstni red objav. 
(2) Ta uredba podrobneje določa tudi način
zagotavljanja vpogleda v elektronsko izdajo uradnega lista in natis elektronske
izdaje uradnega lista s strani državnih organov in splošnih knjižnic ter način
zagotavljanja natisa elektronske izdaje uradnega lista s strani Javnega
podjetja Uradni list Republike Slovenije, d.o.o. (v nadaljnjem besedilu:
založnik).
2. člen
(jezik)
(1) Uradni list izhaja v slovenskem jeziku.
(2) Ratificirane mednarodne pogodbe se
objavijo v slovenskem jeziku in v tujem jeziku. 
(3) Akti samoupravnih lokalnih skupnosti na
območjih občin, kjer živita italijanska ali madžarska narodna skupnost, se
objavljajo v slovenskem jeziku in v italijanskem oziroma madžarskem jeziku.
3. člen
(akti, ki se objavljajo v uradnem listu)
(1) V uradnem listu se objavljajo: 
-       
ustava, zakoni in drugi akti državnega zbora, 
-       
ratificirane mednarodne pogodbe ter obvestila o začetku in prenehanju
njihove veljavnosti, 
-       
akti državnega sveta, 
-       
akti predsednika republike, 
-       
odločbe in sklepi ustavnega sodišča, 
-       
predpisi in drugi akti vlade in ministrov ter, če zakon tako določa,
akti predstojnikov organov v sestavi ministrstev, 
-       
splošni akti, izdani za izvrševanje javnih pooblastil, 
-       
predpisi in drugi akti samoupravnih lokalnih skupnosti, če tako določajo
njihovi statuti, 
-       
drugi akti, katerih objavo v uradnem listu določa zakon ali drug
predpis. 
(2) V uradnem listu se objavljajo tudi
javni razpisi, javni natečaji, vpisi v registre, preklici in druge objave, ki
se morajo po zakonu ali drugem predpisu objaviti v uradnem listu. 
(3) Za objavo avtentičnih razlag predpisov
se smiselno uporabljajo določbe te uredbe o objavi predpisa, na katerega se
avtentična razlaga nanaša.
4. člen
(elektronska izdaja in natis elektronske
izdaje)
(1) Elektronska izdaja uradnega lista je
edina uradna izdaja.
(2) Elektronsko izdajo
uradnega lista varno elektronsko podpiše direktor založnika. Če direktor
založnika elektronske izdaje uradnega lista iz utemeljenih razlogov ne more
podpisati, lahko za varni elektronski podpis pooblasti odgovornega urednika
uradnega lista.
(3) V natisu elektronske izdaje mora biti
jasno označeno, da ne gre za uradno izdajo uradnega lista, ter navedeno, kje je
dostopna uradna izdaja uradnega lista. 
(4) V natisu elektronske izdaje se barvne
strani uradnega lista natisnejo v črno-beli tehniki.
5. člen
(zagotavljanje natisa elektronske izdaje)
(1) Založnik zagotavlja fizičnim in pravnim
osebam po tržnih cenah na podlagi njihovega naročila dostavo natisa elektronske
izdaje uradnega lista. 
(2) Natis elektronske izdaje uradnega lista
se fizičnim in pravnim osebam zagotavlja tako, da se zagotovi natis uredbenega
dela uradnega lista in mednarodnih pogodb, ki mora biti odpremljen naročnikom
praviloma najkasneje naslednji delovni dan po izidu uradnega lista.
6. člen
(vpogled v elektronsko izdajo uradnega
lista in natis elektronske izdaje)
(1) Vsak državni organ, ki ima določene
uradne ure za poslovanje s strankami, mora med uradnimi urami omogočati
brezplačen vpogled v elektronsko izdajo uradnega lista. 
(2) Upravne enote in splošne knjižnice
zagotavljajo posameznikom poleg brezplačnega vpogleda v elektronsko izdajo
uradnega lista tudi brezplačen vpogled v natis elektronske izdaje uradnega
lista. 
(3) Državni organi zagotavljajo vpogled v
elektronsko izdajo uradnega lista tako, da je v njihovih prostorih posameznikom
v času uradnih ur omogočen dostop do vsaj enega osebnega računalnika ali
drugega medija, na katerem je mogoče pregledovati elektronske izdaje uradnih
listov. 
(4) Splošne knjižnice zagotavljajo vpogled
v elektronsko izdajo uradnega lista tako, da je v njihovih poslovnih prostorih,
ki so namenjeni knjižnični izposoji, v času poslovanja omogočen dostop do vsaj
enega osebnega računalnika ali drugega medija, na katerem je mogoče
pregledovati elektronske izdaje uradnih listov. 
(5) Upravne enote zagotavljajo vpogled v
natis elektronske izdaje uradnega lista tako, da je v njihovih prostorih v času
uradnih ur posameznikom omogočeno pregledovanje vsaj enega izvoda natisa
elektronske izdaje uradnega lista iz prejšnjega člena. Upravne enote lahko
zagotavljajo vpogled v natis elektronske izdaje uradnega lista tudi tako, da
posameznikom v času uradnih ur najkasneje dan po izidu uradnega lista omogočijo
pregledovanje natisa elektronske izdaje uradnega lista v obsegu iz prejšnjega
člena, ki ga zagotovijo same z lastnimi sredstvi za tiskano reprodukcijo. 
(6) Splošne knjižnice zagotavljajo
posameznikom v poslovnem času v svojih poslovnih prostorih, ki so namenjeni
knjižnični izposoji, pregledovanje natisa elektronske izdaje uradnega lista na
način, kot je določen v prejšnjem odstavku.
7. člen
(skladnost objav s predpisi)
(1) Akt iz 3. člena te uredbe se objavi v
uradnem listu, če je predložen v objavo v skladu z Zakonom o Uradnem listu
Republike Slovenije (Uradni list RS, št. 112/05 – uradno prečiščeno besedilo,
102/07 in 109/09; v nadaljnjem besedilu: zakon o uradnem listu), s to uredbo in
z zakonom ali drugim predpisom, ki določa objavo v uradnem listu. Objava akta
državnega zbora mora biti tudi v skladu s poslovnikom državnega zbora, objava
akta vlade v skladu s poslovnikom vlade, objava akta samoupravne lokalne
skupnosti pa v skladu s statutom samoupravne lokalne skupnosti. 
(2) Javni razpisi, javni natečaji, vpisi v
registre, preklici in druge objave, ki se morajo po zakonu ali drugem predpisu
objaviti v uradnem listu, se objavijo, če so predloženi v objavo v skladu z
zakonom o uradnem listu, s to uredbo in z zakonom ali drugim predpisom, ki
določa objavo v uradnem listu.
8. člen
(nedopustnost objav)
(1) V uradnem listu ni dopustno objavljati
najav, reklam, reklamnih oglasov, sporočil ali drugih objav. 
(2) V natisu elektronske izdaje ni dopustno
objavljati najav, reklam, reklamnih oglasov, sporočil ali drugih objav, ki niso
povezane z dejavnostjo založnika.
9. člen
(pošiljanje v objavo)
(1) Predpis, drug akt in objavo iz 3. člena
te uredbe pošlje v objavo pooblaščeni predstavnik državnega organa, samoupravne
lokalne skupnosti ali organizacije, ki ga je sprejel ali izdal (v nadaljnjem
besedilu: pooblaščeni predstavnik), objave iz drugega odstavka 3. člena pa tudi
fizična ali pravna oseba. 
(2) Akti vlade, ministrov ter predstojnikov
organov v sestavi ministrstev se pošiljajo v objavo prek službe vlade,
pristojne za zakonodajo (v nadaljnjem besedilu: služba). 
(3) Splošne akte, izdane za izvrševanje
javnih pooblastil, pošljejo v objavo pristojna ministrstva prek službe, če ni z
zakonom določeno drugače.
10. člen
(pristojnosti službe)
(1) Služba v skladu s svojimi pristojnostmi
pred objavo pregleda vsak akt vlade, ministra, predstojnika organa v sestavi
ministrstva in nosilca javnega pooblastila ter preveri, ali ta izpolnjuje
pogoje za objavo v skladu s to uredbo. 
(2) Če služba ugotovi, da akt za objavo ne
izpolnjuje vseh pogojev za objavo iz prvega odstavka 7. člena te uredbe ali da
sicer niso izpolnjeni pogoji za objavo v skladu s to uredbo ali da mora
ukrepati v skladu z 10. členom zakona o uradnem listu, o tem nemudoma obvesti
predlagatelja objave akta, da odpravi ugotovljene pomanjkljivosti ali ovire za
objavo. 
(3) Služba posreduje akt iz prvega odstavka
tega člena v objavo v uradni list.
11. člen
(EVA)
(1) Vlada, ministri in predstojniki organov
v sestavi ministrstev vsem svojim predpisom in drugim aktom, ki se objavijo v
uradnem listu, določijo enotno identifikacijsko oznako evidence vladnega akta
(v nadaljnjem besedilu: EVA). EVA se navede na koncu besedila akta za datumom
izdaje akta. 
(2) Splošnim aktom, izdanim za izvrševanje
javnih pooblastil, določi oznako EVA pristojno ministrstvo.
12. člen
(EPA)
Državni zbor določi enotno identifikacijsko
oznako evidence parlamentarnega akta (v nadaljnjem besedilu: EPA). EPA se
navede na koncu besedila akta za datumom sprejema akta.
13. člen
(vrstni red objav)
(1) Vrstni red objav aktov iz prvega
odstavka 3. člena te uredbe se ravna po vrstnem redu pravilno predloženih aktov
v objavo. 
(2) Vrstni red objav iz drugega odstavka 3.
člena te uredbe se ravna po vrstnem redu pravilnih predložitev v objavo. 
(3) Akti morajo biti praviloma predloženi v
objavo najmanj pet dni pred izidom uradnega lista. Če število in obseg v objavo
poslanih aktov ali tehnične možnosti tega ne dopuščajo, se akt objavi v
naslednji številki, ko je objava mogoča.
14. člen
(prednostni vrstni red objav)
(1) Ne glede na vrstni red predložitve in
na rok iz prejšnjega člena imajo prednost pri objavi zakoni, sprejeti po nujnem
postopku, uredbe z zakonsko močjo ter izvršilni predpisi, izdani za izvrševanje
zakonov, sprejetih po nujnem postopku, in popravki objavljenih aktov. Po
prednostnem vrstnem redu se objavi tudi avtentična razlaga zakona. 
(2) Prednostno objavo akta državnega zbora,
ki ni zajet v prejšnjem odstavku, lahko zahteva generalni sekretar državnega
zbora. 
(3) Prednostno objavo akta vlade, ki ni
zajet v prvem odstavku tega člena, lahko zahteva generalni sekretar vlade. 
(4) Prednostno objavo odločbe ali sklepa
ustavnega sodišča lahko zahteva generalni sekretar ustavnega sodišča. 
(5) Na podlagi utemeljenega predloga o
prednostni objavi akta ministra in akta predstojnika organa v sestavi
ministrstva odloči predstojnik službe. 
(6) Na podlagi utemeljenega predloga o
prednostni objavi objave iz drugega odstavka 3. člena te uredbe odloči direktor
založnika. 
(7) Za objavo po prednostnem vrstnem redu
morata biti akt in popravek predložena v objavo najmanj en dan pred izidom
uradnega lista. Predlog in zahteva za prednostno objavo morata biti podana v
odredbi iz četrtega odstavka 16. člena te uredbe.
15. člen
(dolžnost najave)
(1) Če okoliščine to dopuščajo, mora
pooblaščeni predstavnik akt, ki se objavi po prednostnem vrstnem redu, vrsto in
predvideni obseg takega akta brez odlašanja vnaprej najaviti založniku. 
(2) Ne glede na določbo prejšnjega odstavka
je treba založniku najaviti objavo vsakega besedila, ki presega sto strani
običajnega formata (250.000 znakov).
16. člen
(način predložitve v objavo)
(1) Pooblaščeni predstavnik pošlje na
elektronski naslov založnika za vsak akt odredbo za objavo akta in akt za
objavo v elektronski obliki, primerni za tehnično obdelavo, po dogovoru z
založnikom. Na enak način se pošljejo v objavo tudi priloge akta (skice, risbe,
tabele, obrazci, zemljevidi ipd.), ki so oblikovane v posebnih programih. 
(2) Elektronska oblika iz prejšnjega
odstavka mora omogočati sledljivost dokumentov in ne sme dopuščati dvoma o
izvirniku akta in njegovih prilog. Pooblaščeni predstavnik mora zagotoviti
delovanje sistema za opozarjanje o neuspeli dostavi. 
(3) Odredba za objavo akta, akt za objavo
in priloge morajo biti podpisani z varnim elektronskim podpisom ali na drug
varen način po dogovoru z založnikom in v soglasju z izdajateljem uradnega
lista. 
(4) Obrazec odredbe za objavo akta je kot
priloga 1 sestavni del te uredbe in je objavljen skupaj z njo. 
(5) Ne glede na določbe prejšnjih odstavkov
pooblaščeni predstavnik ter fizične in pravne osebe, ki nimajo tehničnih
možnosti za pošiljanje aktov na način, določen v prejšnjih odstavkih, pošljejo
akte v objavo po dogovoru z založnikom.
17. člen
(akt za objavo)
(1) Akt za objavo mora vsebovati naslov in
vsebino akta ter na koncu številko akta, navedbo kraja in datuma sprejema
oziroma izdaje, enotno identifikacijsko oznako EVA oziroma EPA v skladu z 11.
oziroma 12. členom te uredbe ter podpis predstojnika državnega organa,
samoupravne lokalne skupnosti ali organizacije, ki je akt sprejela oziroma
izdala. 
(2) Zakon se objavi skupaj z ukazom
predsednika republike, ki ima na koncu številko, kraj in datum ter podpis, akt
o ratifikaciji mednarodne pogodbe pa skupaj z besedilom mednarodne pogodbe in
morebitnimi prilogami.
18. člen
(objava akta)
Založnik objavi akt iz prejšnjega člena v
skladu s 3., 20., 21. in 22. členom te uredbe.
19. člen
(izid uradnega lista)
Kot dan izida posamezne številke uradnega
lista se šteje dan, ko je bila ta objavljena na spletnih straneh založnika. Ta
dan mora biti v elektronski izdaji in natisu elektronske izdaje označen.
20. člen
(načelo enotne izdaje)
(1) Uradni list izhaja po načelu enotne
izdaje. 
(2) Celotna posamezna številka uradnega ima
isto skupno letno zaporedno številko, isti datum izida in tekoče letno oštevilčenje
strani.
21. člen
(notranja ureditev posamezne številke
uradnega lista)
(1) V uredbenem delu uradnega lista se
objavljajo akti iz prvega odstavka 3. člena te uredbe. Vsak akt in popravek
akta imata zaporedno tekočo letno številko objave akta v uradnem listu.
Mednarodne pogodbe in obvestila o začetku ali prenehanju veljavnosti mednarodne
pogodbe se objavijo v ločenem delu z lastnim tekočim letnim oštevilčenjem
izdaje, številko objave akta in strani. 
(2) V razglasnem delu uradnega lista se
objavljajo objave iz drugega odstavka 3. člena te uredbe. Te objave imajo
samostojno tekoče letno oštevilčenje strani. 
(3) Posamezna številka uradnega lista ima
vsebinsko kazalo uredbenega in razglasnega dela uradnega lista. Za vsako leto
se objavi letno vsebinsko kazalo uradnega lista.
22. člen
(vrstni red objav v posamezni številki)
(1) V posamezni številki uradnega lista se
akti objavijo v naslednjem vrstnem redu: ustava, ustavni zakoni, zakoni in
drugi akti državnega zbora, akti državnega sveta, akti predsednika republike
(razen ukazov o razglasitvi zakonov), akti vlade, akti ministrov in
predstojnikov organov v sestavi ministrstev, splošni akti za izvrševanje javnih
pooblastil, odločbe in sklepi ustavnega sodišča, akti drugih državnih organov
in organizacij, akti samoupravnih lokalnih skupnosti in popravki aktov. 
(2) Ne glede na določbo prejšnjega odstavka
lahko v izjemnih primerih direktor založnika določi drugačen vrstni red objav
aktov.
23. člen
(navodila)
Predstojnik službe lahko izda tehnična
navodila za izvajanje te uredbe.

Priloga
1: Odredba za objavo v uradnem listu Republike Slovenije

Uredba o objavljanju v Uradnem listu Republike
Slovenije (Uradni list RS, št. 20/10) vsebuje naslednji končni določbi:
»24. člen
(prenehanje
veljavnosti)
Z dnem uveljavitve te uredbe preneha
veljati Uredba o objavljanju v Uradnem listu Republike Slovenije (Uradni list
RS, št. 109/05).
25. člen
(uveljavitev)
Ta uredba začne veljati 1. aprila 2010.«.

Uredba o dopolnitvi Uredbe o objavljanju v
Uradnem listu Republike Slovenije (Uradni list RS, št. 36/14) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.