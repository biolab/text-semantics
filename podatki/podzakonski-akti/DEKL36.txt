Ob zavedanju nezamenljivega poslanstva in temeljnih ciljev
Evropske unije (v nadaljnjem besedilu: EU) ter vloge Republike Slovenije kot
njene članice,
ob ponovni potrditvi zavezanosti evropskim vrednotam in
ciljem, kakor so opredeljeni v Pogodbi o Evropski uniji in Pogodbi o delovanju
Evropske unije,
v želji po razvidnih ciljih Republike Slovenije v
institucijah EU, še zlasti v Svetu,
ob upoštevanju 18-mesečnega programa Sveta (1. januar
2013–30. junij 2014) in Delovnega programa Komisije za leto 2013,
ob upoštevanju prednostnih nalog, ki si jih je za to obdobje
zastavila Republika Slovenija,
DRŽAVNI ZBOR s to
deklaracijo
sprejema temeljne politične usmeritve glede strateških
vprašanj, s katerimi se bo Republika Slovenija srečevala pri nadaljnjem
odločanju v postopkih sprejemanja zakonodajnih in drugih aktov EU v obdobju
januar 2013–junij 2014, ter se v okviru svojih pristojnosti pridružuje skupnim
prizadevanjem pri izvajanju te deklaracije.
Prizadevanja za izhod iz krize so priložnost za Republiko
Slovenijo, za nov in poglobljen trajnostno usmerjen razvoj v okviru EU.
Za Republiko Slovenijo kot državo članico EU prinaša
prihajajoče enoinpolletno obdobje nove in velike izzive. Čas krize je prinesel
spremembe v temeljnih pogojih delovanja evropskega in slovenskega gospodarstva,
cena slovenskega zadolževanja narašča, zagotavljanje trajne gospodarske rasti
je čedalje večji izziv, na finančnih trgih se pojavlja vse večja diferenciacija
držav članic EU. Prav tako smo soočeni z omejenimi oziroma čedalje dražjimi
naravnimi viri, priče smo velikim spremembam v okolju in posledicam človekovega
pritiska na okolje, ki močno vplivajo na gospodarstvo in kmetijstvo ter na
splošno počutje in zdravje državljanov. EU doživlja nove preizkušnje, potrebne
so spremembe v njenem delovanju in ustroju.
Kljub težavnim razmeram se lahko nadejamo dejstva, da kriza
prinaša tudi izzive, tako glede razvojnih paradigem kot tudi paradigem
makroekonomskega razvoja, ki jih Republika Slovenija lahko izkoristi kot
dejavna in enakopravna država članica EU. Za to bo uporabila vse vzvode, ki jih
nudi EU, še zlasti njen pravni in institucionalni okvir, vire financiranja in
njeno vlogo globalnega akterja.
Republika Slovenija želi dejavno prispevati k razpravi o
reformi EU in njenih institucij, saj je njihovo učinkovito delovanje pogoj za
napredek držav članic.
Finančna in gospodarska kriza ter spreminjajoče se razmere v
mednarodni skupnosti so izzvale nov premislek o prihodnosti EU ter predloge za
prenovitev njene institucionalne ureditve. Sintagmo »več Evrope« v Republiki
Sloveniji razumemo kot globljo integracijo – ekonomsko, monetarno,
javnofinančno in politično; v tem okviru pa večjo učinkovitost, konkurenčnost
in demokratičnost EU.
Razpravo o prihodnji ureditvi EU je treba voditi v vseh
državah članicah EU kot najširšo možno razpravo, v kateri morajo dejavno
sodelovati državljani kot temelj nadnacionalne skupnosti. Le tako bo imel
proces preoblikovanja potrebno demokratično legitimnost. Ne glede na to, za
kakšno obliko prihodnje Unije se bomo države članice uspele dogovoriti v
prihodnjih nekaj letih, je pomembno, da se ne odpovemo nobeni od temeljnih
vrednot, do katerih nas je pripeljal zgodovinski razvoj Evrope in ki so v
današnjem času ena od najbolj prepoznavnih značilnosti njene identitete.
Na dileme nadaljnjega razvoja EU moramo v Republiki Sloveniji
najti odgovore v odprti javni razpravi z udeležbo civilne družbe ter strokovne
in splošne javnosti. Vključenost javnosti v to razpravo je še toliko bolj
pomembna v letu 2013, evropskem letu državljanov. Samo široka razprava z vsemi
pomembnimi deležniki slovenske družbe bo prinesla široko sprejeto vizijo o
vlogi Republike Slovenije v EU in njeni prihodnosti. V tem pogledu si bo
Republika Slovenija še naprej prizadevala za večjo preglednost delovanja EU,
saj je dostop do dokumentov institucij EU odslej tudi ena od temeljnih
državljanskih pravic.
Pomemben vidik dobrega delovanja EU so njene učinkovite
institucije, delujoče v skladu s pristojnostmi, ki jih določa temeljna
zakonodaja, v njih pa morajo biti uravnoteženo zastopane vse države članice. V
letu 2014, ki bo leto evropskih volitev, v Republiki Sloveniji pričakujemo, da
bo to ponovna priložnost za poglobljeno evropsko razpravo, v kateri bodo svojo
vlogo oblikovanja evropske politične zavesti morale odigrati tudi evropske
politične stranke.
Republika Slovenija ostaja zagovornica nadaljnjega
poglabljanja ekonomske in monetarne unije s postavitvijo jasnih pravil
delovanja, kar bo pripomoglo k finančni stabilnosti in krepitvi gospodarstva.
Del novih obrisov prihodnje EU že nastaja z vizijo in
udejanjanjem v celoti delujoče ekonomske in monetarne unije (v nadaljnjem
besedilu: EMU). EU je od začetka finančne in dolžniške krize naredila pomembne
korake na poti k zagotovitvi finančne stabilnosti območja evra ter celotne EU.
Vendar pa doslej izvedeni ukrepi še niso povrnili zaupanja na finančnih trgih.
Finančna kriza je razgalila nekatere pomanjkljivosti v ustroju enotnega
valutnega območja, ki nima enake stopnje integracije na ekonomskem, fiskalnem
in bančnem področju. Republika Slovenija zato podpira poglabljanje in krepitev
EMU s ciljem dosegati močnejšo in vzdržno gospodarsko rast, zaposlovanje in
socialno kohezijo. Da bi ohranili enotni trg, mora biti celoten proces
vzpostavljanja poglobljene EMU odprt in pregleden tudi za države članice, ki
niso del območja evra, pri tem pa morajo biti države območja evra pripravljene
sprejeti odgovornost za nadaljnje poglabljanje integracije, četudi ne bi bilo
mogoče soglasje o vseh podrobnostih.
Na področju vzpostavitve bančne unije potrebujemo integriran
okvir. Republika Slovenija se zavzema za hitro sprejetje pravnega okvira za
enotni nadzorni mehanizem in za njegovo izvajanje. Tem ukrepom morajo slediti
tudi preostali elementi bančne unije, ki bodo omogočili njeno celovito
delovanje.
V prihodnjem obdobju bo prioriteta Republike Slovenije tudi
okrepitev javnofinančnega in ekonomskega stebra EMU. Zavzemamo se za razvoj
mehanizmov fiskalne solidarnosti v območju evra v omejenem obsegu, ki bodo v
prvi vrsti prispevali k blažitvi posledic uvedbe reform.
Gospodarska rast in nova delovna mesta, učinkovita in
delujoča infrastruktura ter delujoč enotni trg so temeljni pogoji za napredek
in razvoj Republike Slovenije ter EU.
Gospodarska rast in ustvarjanje delovnih mest mora ostati
prednostna naloga tako Evrope kot Republike Slovenije. K temu mora jasno
prispevati tudi prihodnji večletni finančni okvir Unije, ki mora močneje
podpreti doseganje ciljev Strategije Evropa 2020, torej pospeševanje
konkurenčnosti, trajnostne rasti in odpiranja delovnih mest. V zvezi s tem
Republika Slovenija podpira čimprejšnji dogovor o prihodnjem večletnem
finančnem okviru in še naprej zagovarja ohranitev močne razvojno usmerjene
kohezijske politike in politike razvoja podeželja kot pomembnih virov sredstev
okoljsko sprejemljivih razvojnih investicij. Ob tem si prizadeva za čimprejšnje
sprejetje vseh podlag, potrebnih za uspešen začetek izvajanja prihodnjega
večletnega finančnega okvira, ter za čim bolj ciljno usmerjeno in učinkovito
porabo sredstev. Zato je podprla Pakt za rast in delovna mesta, ki so ga junija
2012 potrdili voditelji držav in vlad. Ključni vzvod za doseganje ciljev iz
pakta je nadaljnja krepitev enotnega trga, ki pomeni velik potencial za rast
slovenskega in evropskega gospodarstva. Republika Slovenija se zavzema za
čimprejšnje sprejetje obstoječih in nadaljnjih zakonodajnih pobud s tega
področja, še zlasti s področja javnih naročil, intelektualne lastnine, storitev
in pretoka delovne sile. Tako za Republiko Slovenijo in za Evropo kot celoto pa
nedvomno velja, da rasti in novih kakovostnih delovnih mest, predvsem pa
popolnega izkoriščanja razvojnih možnosti posameznih regij ne more biti brez
uspešne in učinkovite, v primernem obsegu opredeljene kohezijske politike, za
kar si Republika Slovenija vseskozi prizadeva. Poleg tega Republika Slovenija
poudarja nujnost pravočasnega zaključka pogajanj o zakonodajnem svežnju v letu
2013, saj bo le tako mogoče zagotoviti pripravo potrebnih dokumentov za nemoten
začetek izvajanja kohezijske politike v prihodnjem programskem obdobju.
Enotni trg je treba krepiti na področju izgradnje nove
infrastrukture in obnove obstoječe – predvsem prometnih, energetskih in
telekomunikacijskih povezav. Pomemben dejavnik za dvig konkurenčnosti je tudi
razvoj enotnega digitalnega trga, katerega celovito delovanje si obetamo do
leta 2015. Republika Slovenija se bo zavzemala za popolnoma delujoč enotni trg
tudi na področju energetike, ki naj bi bil izoblikovan do leta 2014. Za
učinkovito delovanje trga bo treba pozornost usmeriti tudi v izgradnjo
energetske infrastrukture, opredeliti prednostne koridorje in merila za
projekte skupnega interesa.
Za Republiko Slovenijo sta oblikovanje in izgradnja
prihodnjega enotnega evropskega prometnega omrežja ena od ključnih prioritet.
Nadaljnja revizija vseevropskih prometnih omrežij zastavlja nove srednjeročne
in dolgoročne cilje politike financiranja in gradnje. To je za Republiko
Slovenijo kot državo na križišču pomembnih povezav med različnimi deli Evrope
izrednega pomena.
Zavedamo se pomena vlaganja v raziskave in inovacije kot
temeljnega načina za krepitev trajnostne rasti, blaginje državljanov in
odpiranja novih delovnih mest z visoko dodano vrednostjo. Prizadevamo si za
celovito izvajanje skupnih programov na področju raziskav in inovacij ter
krepitev prostega pretoka znanja.
V okviru ukrepov za nove možnosti za rast na enotnem trgu si
je treba še naprej prizadevati za izboljšanje mobilnosti delavcev. Republika
Slovenija podpira vsa nadaljnja prizadevanja za sprejetje zakonodaje o
poklicnih kvalifikacijah in napotitvi delavcev.
Mala in srednje velika podjetja so tako v Republiki Sloveniji
kot tudi v EU glavni motor gospodarskega razvoja. V današnjih razmerah je treba
predvsem vzpostaviti stabilno in učinkovito podporno okolje za podjetja, ki bo
omogočalo njihovo rast in razvoj, vključno z lažjim dostopom do ugodnih
finančnih virov ter administrativno razbremenitvijo.
Prihodnost Republike Slovenije je v zagotavljanju
učinkovite rabe virov in kakovosti bivanja ob ohranjanju zdravega življenjskega
okolja, biotske raznovrstnosti ter pridelavi varne in kakovostne hrane.
Gospodarski razvoj mora nujno spremljati reševanje dilem v
odnosu do varovanja okolja ter pridelave varne in kakovostne hrane. Republika
Slovenija se bo pri razvoju teh politik zavzemala za rešitve, ki bodo
dolgoročno vzdržne. Čedalje bolj v ospredje prihaja dejstvo, da morata biti
razvoj evropskega gospodarstva in izgradnja ustrezne infrastrukture prilagojena
posledicam podnebnih sprememb; upoštevati morata način rabe in dostopnost ter
razpoložljivost naravnih virov, obenem pa zagotavljati varno in kakovostno
hrano ter zdravo življenjsko okolje. Edino tak pristop ohranja visoke standarde
bivanja, kot jih je Evropa uživala doslej.
Okoljska politika mora še naprej jamčiti varstvo ljudi in
okolja ter hkrati prispevati h konkurenčnosti njenih držav članic, pri čemer je
treba upoštevati specifične gospodarske in finančne razmere tako posamezne
države kot globalno. V tem kontekstu se bo Republika Slovenija zavzemala za
tiste rešitve, ki bodo ob pogojih varovanja okolja nudile razvojne priložnosti.
Tako si bomo prizadevali za nadaljnje vključevanje okoljskih ciljev v sektorske
politike in za izboljšanje teh v skladu z najnovejšimi znanstvenimi dognanji o
vplivih na zdravje ljudi in okolje. Dodatno se bomo zavzemali za boljše
izvajanje obstoječe zakonodaje namesto priprave nove, razen takrat, ko to ne bo
nujno potrebno.
Na področju kmetijstva in ribištva si bo Republika Slovenija
prizadevala za nadaljnje spodbujanje konkurenčnost in proizvodnjo visoko
kakovostih proizvodov, ob upoštevanju trajnostnih načel, učinkovite rabe virov,
zahtev potrošnikov, zdravja ljudi, živali in rastlin. Tudi v prihodnje bo
zagovarjala uveljavitev načela kratkih dobavnih verig, se zavzemala za lokalno
oskrbo z živili in čim večjo samooskrbo (tudi zaradi negotovosti pri
zagotavljanju hrane v svetu), kakor tudi za zagotavljanje čim večje stabilnosti
dohodkov v kmetijstvu. Tudi v tem smislu se bo še naprej zavzemala za
enakomeren razvoj podeželskih območij in za ohranjanje delovnih mest na
podeželju, pri čemer mora biti politika razvoja podeželja za izvajanje ciljev v
zadostni meri podprta s sredstvi EU. Z vidika ohranjanja identitete kot ribiške
in pomorske dežele se bo v institucijah EU zavzemala za iskanje rešitev, ki
bodo omogočale ekonomsko preživetje ribičev in trajnostni razvoj evropskega
ribištva in ribogojstva. Pri tem bo še zlasti zagovarjala ustrezno upoštevanje
posebnosti in potreb malih ribiških sektorjev v morskih regijah, kot sta Jadran
in Sredozemlje.
Republika Slovenija ostaja del območja pravice, svobode in
varnosti.
Ob naporih za oživitev slovenskega gospodarstva, izvajanju
reform, skrbi za uravnotežen in trajnostni razvoj ostaja zavedanje o Republiki
Sloveniji kot socialni in pravni državi na prvem mestu. Republika Slovenija bo
v okviru naporov EU za zagotavljanje območja pravice, svobode in varnosti še
naprej namenjala pozornost pravosodnemu sodelovanju v civilnih in kazenskih
zadevah, saj so zadevni instrumenti nujni za nemoteno delovanje notranjega
trga.
Prizadevala si bo zagotavljati čim boljšo varnost slovenskih
in drugih državljanov EU z nadzorom schengenske zunanje meje. Z nadaljnjo
širitvijo se bodo zunanje meje EU v prihodnjem obdobju premaknile, vendar bo
schengenski nadzor na slovenski meji nespremenjen. Da bo še naprej omogočen
svoboden in hiter pretok ljudi, si bo prizadevala, da uporaba napovedanih novih
tehnoloških sistemov EU na področju notranje varnosti ne bo omejila že dosežene
prehodnosti meja. Čeprav je Republika Slovenija bolj tranzitna kot ciljna
država za različne oblike čezmejnih dejavnosti organiziranega kriminala,
vključno s prehodom ilegalnih migrantov, bo tej problematiki še naprej
namenjala vso pozornost.
Na področju zakonitih migracij bo po sprejetju zakonodaje
potrebno njeno pravilno in natančno izvajanje na nacionalni ravni. Enako velja
za zakonodajo za vzpostavitev skupnega evropskega azilnega sistema. Ne glede na
to, da je bil letos narejen občuten napredek pri sprejemanju sprememb
zakonodajnih aktov na področju vzpostavitve skupnega evropskega azilnega
sistema, Republika Slovenija z izidom pogajanj v Svetu ni popolnoma zadovoljna.
Zato se bo zavzemala za odločen nastop v pogajanjih z Evropskim parlamentom
tudi glede preostalih odprtih vprašanj.
Prizadevala si bo za spoštovanje človekovih pravic in
svoboščin, vključno s pravicami pripadnikov avtohtonih narodnih, etničnih in
jezikovnih manjšin.
Za uveljavitev interesov v regiji sta za Republiko
Slovenijo ključna nadaljnje regionalno povezovanje in podpora širitvenemu
procesu EU.
Republika Slovenija je močno povezana s svojo širšo
geografsko okolico in v tem kontekstu tudi z regijo Zahodnega Balkana. V
slovenskem interesu je stabilizacija regije, tako v varnostno-političnem ter v
gospodarskem smislu. Pri tem je verodostojna širitvena politika EU
najpomembnejši vzvod za pospeševanje reform v državah, ki se ji približujejo.
Republika Slovenija bo zato še naprej ostala trdna zagovornica širitvenega
procesa. Delujoča pravna država, spoštovanje mednarodnih zavez, pospešeno
sodelovanje in harmonizacija na področju ekonomskih politik ter dobri sosedski
odnosi, regionalno sodelovanje in sprava so ključni dejavniki uspešnega
približevanja držav Zahodnega Balkana EU. V tem smislu bo Republika Slovenija
tudi v prihodnje s prenosom svojih izkušenj in znanj pomagala državam Zahodnega
Balkana pri vključevanju v EU. Hkrati bo še naprej poudarjala, da je prvi pogoj
uspešne pomiritve, dobrih sosedskih odnosov in regionalnega sodelovanja med
drugim tudi spoštovanje in izvajanje mednarodnih sporazumov.
Ob podpori in pomoči državam Zahodnega Balkana pri
približevanju in v postopku pogajanj bo skrbno spremljala njihov napredek na
vseh področjih, vključno z izpolnjevanjem mednarodnopravnih sporazumov, kakršen
je Sporazum o vprašanjih nasledstva (Uradni list RS – MP, št. 20/02, Zakon o
ratifikaciji Sporazuma o vprašanjih nasledstva), ki je eden od temeljev trajnih
in stabilnih odnosov med državami regije, ki jih sporazum zadeva.
Še naprej bo dejavna tudi v varnostnih prizadevanjih za
trajnostno stabilizacijo regije. V tem pogledu je pomembno ohraniti sedanjo
raven našega dejavnega sodelovanja v operacijah in dejavnostih EU, Nata in OVSE
ter v okviru dvostranskih programov reforme varnostnega sektorja.
Zahodni Balkan ostaja prednostna regija tudi na področju
razvojnega sodelovanja. Za tesnejše povezovanje z državami Zahodnega Balkana
ter njihovo hitrejše približevanje EU si bo Republika Slovenija prizadevala
tudi v okviru konkretnih projektov in drugih dejavnosti, ki se financirajo iz
sredstev EU prek instrumenta za predpristopno pomoč.
Za uspešno uresničevanje svojih interesov bo še naprej
aktivna v regionalnih povezavah. Sodelovanje v regionalnih pobudah, ki jih
podpira in usmerja EU, je ena od pomembnih razsežnosti zagotavljanja slovenske
prisotnosti v regiji.
PREDNOSTNE NALOGE REPUBLIKE SLOVENIJE ZA DELO V SVETU V
OBDOBJU JANUAR 2013–JUNIJ 2014
Horizontalne zadeve
Evropa 2020
Strategija EU za pametno, trajnostno in vključujočo rast
Evropa 2020 (v nadaljnjem besedilu: Strategija EU 2020) ostaja ključna podlaga
za gospodarsko okrevanje in nadaljnjo krepitev konkurenčnosti EU, zato si bo
Republika Slovenija prizadevala za sprejetje ukrepov za doseganje njenih
ciljev. Pomemben element je Evropski semester, v okviru katerega države članice
uskladijo svojo proračunsko, makroekonomsko in strukturno politiko. Republika
Slovenija zato namenja posebno pozornost izvajanju priporočil za leto 2012. V
tej luči podpiramo prizadevanja za učinkovito upravljanje Evropskega semestra
in pozdravljamo Letni pregled rasti za leto 2013, ki pomeni začetek novega
semestra. Republika Slovenija podpira prednostne ukrepe, da je treba več
narediti za zagon rasti in spodbujanje konkurenčnosti ter v boju zoper
brezposelnost ob hkratni diferencirani javnofinančni konsolidaciji in krepitvi
stabilnosti bančnega sistema. Kot splošni okvir za ukrepanje na nacionalni
ravni, ravni evrskega območja in ravni EU za doseganje rasti in delovnih mest
so voditelji držav in vlad junija 2012 sprejeli Pakt za rast in delovna mesta,
ki ga je podprla tudi Republika Slovenija.
Naslednji večletni finančni okvir 2014+
Glede na dejstvo, da do dogovora o naslednjem večletnem
finančnem okviru Unije do konca leta 2012 ni prišlo, Republika Slovenija še
naprej podpira prizadevanja, da do dogovora pride čim prej, najkasneje spomladi
2013. Podaljševanje pogajanj bi namreč povzročilo zamude pri izvajanju
programov naslednjega finančnega okvira, morebitna nezmožnost dogovora pa celo
podaljševanje letnega proračuna 2013 v prihodnost, kar bi ob sicer nekoliko
večjem obsegu proračuna zaradi nepredvidljivosti srednjeročnega načrtovanja
vodilo v nezmožnost izvajanja večletnih projektov. Dogovor je tako v interesu
vseh, saj bi imela tako zamik kot nezmožnost dogovora izrazito negativen vpliv
pri razvoju in ustvarjanju delovnih mest v Uniji.
Republika Slovenija pri tem še naprej podpira razvojno
usmerjenost prihodnjega srednjeročnega finančnega okvira, ki bo v večji meri
kot doslej podpiral doseganje ciljev Strategije Evropa 2020. V tej luči še
naprej zagovarja ohranitev močne kohezijske politike in politike razvoja
podeželja, saj gre za politiki, ki poleg programov, namenjenih vlaganjem v
raziskave, inovacije in izobraževanje, najbolj prispevata k zagotavljanju
trajnostne rasti in zaposlovanja. Hkrati gre za politiki, v okviru katerih
lahko Republika Slovenija tudi v obdobju po letu 2013 v največji možni meri
udejanja zastavljene razvojne cilje. Ravno zato bo Republika Slovenija še
naprej nasprotovala drastičnemu zniževanju sredstev na teh področjih.
V letu 2013 se bodo nadaljevala tudi pogajanja o prihodkovni
strani predloga večletnega finančnega okvira 2014–2020, tj. sistemu lastnih
virov EU, in sicer tako na ravni sprejemanja večletnega finančnega okvira kot
tudi na delovni ravni Skupine za sistem lastnih virov EU. Republika Slovenija
bo v letu 2013 delovala v skladu s sprejetimi stališči RS.
Ne glede na zamik končnega dogovora pa bo Republika Slovenija
kar najhitreje pristopila k pripravi vseh potrebnih izvajalskih dokumentov in
konkretnih projektov, na podlagi katerih bo možen čimprejšnji začetek izvajanja
naslednjega večletnega finančnega okvira.
Kohezijska politika
Za Republiko Slovenijo pomeni kohezijska politika eno izmed
ključnih prioritet v pogajanjih o večletnem finančnem okviru, pri čemer si bo
Republika Slovenija prizadevala za ustrezen obseg kohezijskih sredstev, ki bo
omogočil zadostno raven nujno potrebnih razvojnih investicij v Republiki
Sloveniji, predvsem za izboljšanje konkurenčnosti, ustvarjanje novih delovnih
mest, zagotavljanje čistejšega okolja vključno z visoko kakovostno
infrastrukturo. V letu 2013 se pogajanja glede zakonodajnega svežnja na
področju kohezijske politike, ki določa vse bistvene vidike izvajanja
kohezijske politike v obdobju 2014–2020, nadaljujejo predvsem v okviru trialoga
z Evropskim parlamentom. Republika Slovenija, ki je bila v dosedanjem poteku
pogajanj uspešna, se bo tudi v letu 2013 zavzemala za kakovosten in obenem čim
hitrejši dogovor o zakonodajnih predlogih, saj bo le tako omogočeno, da se do
leta 2014 lahko sprejmejo vsi potrebni ukrepi in dokumenti, ki bodo omogočili
nemoten začetek izvajanja kohezijske politike v naslednjem programskem obdobju.
Vzporedno s pogajanji o zakonodajnem svežnju v Republiki Sloveniji potekajo
priprave partnerskega sporazuma, ki bo strateška podlaga za pripravo
operativnih programov na področju kohezijske politike v obdobju 2014–2020 in s
tem za uspešen začetek izvajanja kohezijske politike v naslednjem programskem
obdobju. Partnerski sporazum bo vseboval ključne zaveze na nacionalni in
regionalni ravni pri implementaciji sredstev skladov skupnega strateškega
okvira – Evropski sklad za regionalni razvoj, Evropski socialni sklad, Evropski
kohezijski sklad, Evropski sklad za razvoj podeželja in Evropski sklad za
pomorstvo in ribištvo.
Institucionalne zadeve
Čeprav razvoj dogodkov evropske agende kaže, da bodo zaradi
vse bolj integrirane EU na koncu verjetno potrebne tudi spremembe temeljnih
pogodb, se Republika Slovenija zavzema, da se aktualne rešitve iščejo predvsem
v okvirih, ki jih omogočajo obstoječe pogodbe in sekundarna zakonodaja.
Republika Slovenija meni, da bi v prihajajočem obdobju
evropske institucije morale dokončati implementacijo obveznosti, ki so jim bile
naložene z uveljavitvijo Lizbonske pogodbe, in sicer na področju izvajanja
solidarnostne klavzule, ustanovitve evropskega javnega tožilstva, sprememb
zakonodaje na področju dostopa javnosti do dokumentov kot tudi glede predlogov
sprememb zakonodaje za večjo vključitev temeljnih človekovih pravic v
institucionalno delovanje EU.
Republika Slovenija podpira idejo in cilje Uredbe o statutu
in financiranju evropskih političnih strank, saj naj bi ta pripomogla h
krepitvi evropske javne sfere in dialoga z evropskimi državljani. Republika
Slovenija ocenjuje, da je predlog Uredbe Evropskega parlamenta o določbah, ki
podrobneje urejajo uresničevanje preiskovalne pravice Evropskega parlamenta,
nesprejemljiv, tako z vidika institucionalnega ravnovesja v EU kot tudi z
vidika načela suverenosti držav članic in načela prenesenih pristojnosti.
Republika Slovenija podpira nadaljevanje pogajanj v smeri
oblikovanja novih dogovorov oziroma sporazumov med institucijami EU, pri tem pa
se zavzema, da so pristojnosti posamezne institucije v skladu s določbami
Pogodb.
Pomemben vidik dobrega delovanja EU so učinkovite institucije
EU in uravnotežena zastopanost človeških virov. V sedanji reformi kadrovskih
predpisov bo Republika Slovenija zagovarjala vzpostavitev geografskega
ravnovesja med zaposlenimi iz vseh držav članic, ob hkratnem ohranjanju načela
zaposlovanja na podlagi najvišjih standardov sposobnosti, učinkovitosti in
neodvisnosti.
Državni zbor bo v okviru pristojnosti, ki mu jih dajeta
pravni red EU in nacionalna zakonodaja, po potrebi izvajal postopke nadzora nad
upoštevanjem načela subsidiarnosti v osnutkih zakonodajnih aktov institucij EU
ter sodeloval v političnem dialogu z Evropsko komisijo (v nadaljnjem besedilu:
Komisija). Hkrati si bo v zvezi z načrtom za pravo in poglobljeno ekonomsko in
monetarno unijo prizadeval, da bo z vidika demokratične legitimnosti in
odgovornosti ustrezno vključen v nadzor in proces oblikovanja te unije.
Makroekonomska politika ter ekonomska in monetarna unija (EMU)
Republika Slovenija podpira pobude za poglobitev in krepitev
ekonomske in monetarne unije, katere del je med drugim oblikovanje bančne
unije. Morebitno oblikovanje posebnega instrumenta solidarnosti, t. i. fiskalne
kapacitete, bi moralo biti pred sprejetjem natančneje opredeljeno tako z vidika
financiranja kot pogojev uporabe. Razvijati bi ga veljalo za namen blažitve
morebitnih negativnih posledic strukturnih reform in gospodarskega cikla.
Republika Slovenija podpira tudi nadaljnje korake k novi zasnovi ekonomskega
upravljanja, ki se oblikuje na ravni EU z namenom krepitve nadzora nad
fiskalnimi in makroekonomskimi politikami. Pri tem se bo osredotočila na
uresničevanje in izvajanje sprejetih zavez na način, da bo sledila tudi svojim
strukturnim in makroekonomskim izzivom. Pri vseh navedenih pobudah Republika
Slovenija podpira izpolnitev zadane časovnice, pri tem pa ne sme trpeti vsebina
nove ekonomske in monetarne unije ter zasnova makroekonomskega in fiskalnega
nadzora.
Republika Slovenija bo cilje ekonomske politike zastavila
skladno s prioritetami na EU ravni ob upoštevanju strukturnih in
makroekonomskih okvirov na nacionalni ravni ter jih bo predložila Komisiji v
nacionalnih dokumentih v okviru evropskega semestra (Nacionalni reformni
program in Program stabilnosti).
Finančne storitve in prosto gibanje kapitala, bančna unija
Republika Slovenija podpira ustanovitev integriranega
finančnega okvira, katerega prvi korak predstavlja enotni mehanizem bančnega
nadzora z osrednjo vlogo Evropske centralne banke (ECB). Podpira tudi nadaljnjo
izpeljavo celotnega regulatornega okvira, vključno z ustrezno ureditvijo okvira
za reševanje finančnih institucij in jamstva za vloge ter izvajanje sprejetih
predpisov.
Prav tako se Republika Slovenija zavzema za konsistentnost
rešitev v vseh zakonodajnih predlogih, ki se nanašajo na regulacijo bank in
nadzor nad njimi (npr. zakonodajni predlogi v zvezi s kapitalskimi zahtevami
ter sanacijo in reševanjem kreditnih institucij in investicijskih podjetij).
Republika Slovenija podpira prizadevanja Komisije, ki so
usmerjena v iskanje ustreznih načinov regulacije vzporednega bančnega sistema,
saj le-ta kljub izpostavljenosti enakim tveganjem kot tradicionalne finančne
institucije ni podvržen enako strogemu nadzoru in pravilom glede poslovanja.
Z zanimanjem pričakujemo pregled Evropskega sistema
finančnega nadzora s strani Komisije, ki je napovedan v uredbah o ustanovitvi
evropskih nadzornih organov.
Obdavčitev
Republika Slovenija podpira uvedbo davka na finančne
transakcije tako na ravni celotne EU kot tudi na ravni ožje skupine držav
članic EU, podpira pa tudi predlog za okrepljeno sodelovanje določenih držav
članic EU, saj le-ta sledi enakim ciljem, kot so opredeljeni s prvotnim
predlogom direktive. Republika Slovenija je tudi sopodpisala zahtevo za začetek
postopka okrepljenega sodelovanja. Republika Slovenija meni, da je davek na
finančne transakcije mogoče uporabiti kot vir financiranja proračuna EU le, če
bo ta davek uveden na ravni celotne EU, razen če se državam članicam, ki bi
uvedle davek na finančne transakcije, zagotovi sorazmerno zmanjšanje njihovega
prispevka v proračun EU na drug način.
Republika Slovenija podpira spremembe in dopolnitve Direktive
o obdavčitvi dohodka od prihrankov v obliki plačil obresti ter nadaljnje delo
na področju pogajanj o prenovitvi sporazumov o ukrepih, enakovrednih tistim iz
omenjene direktive, s Švico, Lihtenštajnom, San Marinom, Andoro in Monakom, saj
so namenjeni preprečevanju finančnih goljufij in zaščiti finančnih interesov
Unije.
Republika Slovenija pozdravlja predlog celovite spremembe
energetske direktive, saj je pomemben instrument pri doseganju že zastavljenih
ciljev na področju blaženja podnebnih sprememb, je v skladu z izhodišči
strategije prehoda na nizkoogljično družbo in bi lahko pomenila podlago za
koordiniranje zelene javnofinančne reforme. Tako vključevanje okoljske
komponente v obdavčitev energentov in električne energije za Republiko
Slovenijo ni sporno, saj jo že upošteva pri oblikovanju višine trošarin na
energente. Republika Slovenija podpira predlog Komisije za črtanje določbe, ki
omogoča nižjo obdavčitev rabe plinskega olja za komercialni prevoz blaga in
potnikov, kar ni v skladu s cilji prenove energetske direktive, saj sektor
prometa povzroča velik delež izpusta toplogrednih plinov in otežuje
prizadevanje Republike Slovenije za dosego sprejetih obveznosti iz Kjotskega
protokola.
Republika Slovenija je zadržana do predloga direktive o
skupni konsolidirani osnovi za davek od dohodkov pravnih oseb (Common
Consolidated Corporate Tax Base – CCCTB). Meni, da je predlog – zlasti za
majhne ekonomije ­– zelo zahteven za implementacijo ter izvajanje. Na sistemski
ravni ima predlog pozitivne in negativne učinke, upoštevaje zlasti, kakšne bodo
morebitne končne rešitve.
Republika Slovenija podpira predlog o spremembi direktive
2006/112/ES o skupnem sistemu davka na dodano vrednost glede mehanizma za hiter
odziv v primerih goljufij na področju DDV. Podpira prizadevanja Komisije za
takojšnje ukrepanje v primeru velikih in nepričakovanih goljufij na področju
DDV v določenih gospodarskih sektorjih.
Republika Slovenija si bo v prihodnjem obdobju še posebej
prizadevala za izpolnjevanje zavez in ukrepe na področju davčnih goljufij, utaj
davkov in davčnih oaz.
Letni proračun
V vsakoletnem utečenem postopku sprejemanja letnih proračunov
EU si bo Republika Slovenija prizadevala za sestavo proračuna, ki bo sledil
medinstitucionalnemu dogovoru o večletnem finančnem načrtu. Vsebinsko bo
namenila posebno pozornost sredstvom za kohezijsko in strukturno politiko ter
politiko razvoja podeželja. V splošnem bo zagovarjala takšen obseg proračuna
EU, ki bo hkrati omogočil nemoteno izvajanje vseh politik in vplačevanje v
proračun EU skladno z dejanskimi potrebami po plačilih.
Statistika
Republika Slovenija se bo s svojimi predstavniki na vseh
ravneh dejavno vključevala v postopke odločanja ter priprave, usklajevanja in
sprejemanja zakonodajnih aktov v zvezi s statistiko. Prizadevala si bo za
usklajevanje z vsemi zainteresiranimi stranmi že na zgodnji stopnji oblikovanja
zahtev po novih statističnih podatkih.
Zavzemala se bo predvsem za ustrezne spremembe Predloga
uredbe Evropskega parlamenta in Sveta o spremembi Uredbe (ES) št. 223/2009 o
evropski statistiki, ki dopolnjuje obstoječi pravni okvir za evropsko
statistiko. Glavni cilj predloga je nadaljnja krepitev upravljanja evropskega
statističnega sistema za ohranitev njegove visoke verodostojnosti in za
ustrezen odziv na potrebe po podatkih. Najpomembnejši področji predloga sta
strokovna neodvisnost nacionalnih statističnih uradov ter podpis t. i. »zavez
za zaupanje v statistiko« s strani držav članic. Republika Slovenija predlog
uredbe načeloma podpira, nasprotuje pa uvedbi »zavez za zaupanje v statistiko«.
To so politične deklaracije, ki naj bi zavezale vlade držav članic, da bodo
zagotavljale ustrezno institucionalno okolje nacionalnim statističnim uradom,
tako da bodo le-ti lahko pripravljali statistiko ustrezne kakovosti in s tem
ohranjali zaupanje javnosti v statistiko. Republika Slovenija pa ima določbe,
ki bi bile vključene v »zavezo za zaupanje v statistiko«, vsebovane že v Zakonu
o državni statistiki (Uradni list RS, št. 45/95 in 9/01).
ENOTNI TRG IN INDUSTRIJA
Enotni trg
Vloga enotnega trga pri zagotavljanju konkurenčnega
poslovnega okolja za podjetja, povečanju izbire za potrošnike ter ustvarjanju
novih delovnih mest je ključna za doseganje ciljev Strategije EU 2020. Enotni
trg se mora tudi v prihodnje prilagajati, da bi podjetja in potrošniki lahko v
celoti izkoristili njegov potencial. Komisija je oktobra 2012 predstavila Akt
za enotni trg II, ki predstavlja dopolnitev Akta za enotni trg iz aprila 2011
in vsebuje dvanajst konkretnih prednostnih ukrepov s področij integriranih
omrežij, čezmejne mobilnosti prebivalstva in gospodarskih subjektov,
e-gospodarstva in socialnega podjetništva, kohezije ter zaupanja potrošnikov,
ki naj bi prispevali k dodatni krepitvi enotnega trga. Republika Slovenija bo
še naprej aktivno sodelovala pri doseganju soglasja pri zakonodajnih in drugih
aktih Unije, ki se že obravnavajo na podlagi prvega Akta za enotni trg, iz
drugega pa bodo posamezni predlogi predstavljeni Svetu in Evropskemu parlamentu
v prvem četrtletju 2013. Republika Slovenija načeloma podpira predlagane ukrepe
v okviru Akta za enotni trg II, ki jih razume, kakor je v svojem poročilu o
delovanju enotnega trga že zapisal prof. Monti, kot del »paketnega dogovora«
glede strategije na tem področju. Posebej je naklonjena uresničitvi pobud o
elektronskem izstavljanju računov v zvezi z oddajo javnih naročil in
izboljšanja varnosti proizvodov ter njihovega nadzora na trgu EU, zadržana pa
je do liberalizacije železniških potniških storitev in do predloga o popolni
neodvisnosti železniških infrastrukturnih upravljavcev.
Komisija je decembra 2011 sprejela paket direktiv o javnem
naročanju z namenom modernizacije in poenostavitev veljavnih pravil javnega
naročanja in koncesij. Paket je del Akta za enotni trg in ga sestavljajo trije
predlogi: direktiva o javnem naročanju, direktiva o podeljevanju koncesijskih
pogodb in direktiva o javnih naročilih naročnikov v vodnem, energetskem in
transportnem sektorju ter sektorju poštnih storitev. V zvezi z vsemi tremi
predlogi bodo pogajanja z Evropskim parlamentom potekala v začetku leta 2013.
Direktiva o javnem naročanju predvideva uvedbo e-javnega naročanja v letu 2016,
kar Republika Slovenija podpira. Republika Slovenija prav tako pozdravlja načrt
Komisije za posodobitev enotnega trga za industrijske proizvode, katere cilj je
odprava obstoječih ovir pri trgovanju, še posebej pri proizvodih z visokim
potencialom za rast. Namen je tudi zagotoviti višjo usklajenost ustrezne
zakonodaje ter poenostavitev njene uveljavitve.
Republika Slovenija pozdravlja pobudo Komisije v zvezi s
pripravo strateških prioritet za podelitev mandatov evropskim institucijam za
standardizacijo (CEN/CENELEC/ETSI), s pomočjo katerih bi zagotovili podporo EU
politikam za mednarodno konkurenčnost, inovacije, digitalno interoperabilnost
in tehnološki napredek. Načrtovan neodvisen pregled doseganja strateških ciljev
in izvajanja evropskega sistema standardizacije bo dobra dodatna podlaga za
opredelitev nadaljnjih nalog na tem področju.
Republika Slovenija se bo še naprej zavzemala za urejanje
področja varstva intelektualne lastnine glede posodobitve sistema blagovnih
znamk, boja proti piratstvu ter ponarejanju ipd. Poleg tega bo opravila vse
potrebno, da skupaj s Portugalsko oblikuje Center za arbitražo in mediacijo, ki
bo v okviru Enotnega patentnega sodišča EU prispeval k bolj učinkoviti
uveljavitvi patentnih pravic.
Na področju tehnične harmonizacije motornih vozil bo
Republika Slovenija posvetila posebno pozornost Predlogu uredbe o poenostavitvi
postopka selitve motornih vozil, registriranih v drugi državi članici, na
enotnem trgu, katerega splošni cilj je izboljšati delovanje enotnega trga z
odpravo upravnih ovir v zvezi s postopkom ponovne registracije motornih vozil.
Republika Slovenija načeloma podpira predlog uredbe, opozarja pa na finančne
posledice in morebitno administrativno breme, ki bi jih predlog uredbe lahko
povzročil v državah članicah.
Za Republiko Slovenijo je še vedno prednostna naloga
nadaljevanje akcijskega programa za odpravo administrativnih ovir in zmanjšanje
zakonodajnih bremen za 25 odstotkov za obdobji 2012 in 2013, predvsem za mala
in srednja podjetja, odpravljanje administrativnih ovir, zmanjševanje
zakonodajnih bremen, poenostavitev zakonodaje in pospešeno izvajanje presoje
posledic predpisov.
Največji poudarek namenjamo procesu razbremenjevanja na
področju okolja in prostora, širšemu delovno pravnem področju, koheziji
(črpanje evropskih sredstev), področju financ (davki in trošarine ter druge
dajatve) in področju gospodarstva (statusno pravne zadeve in poslovna oziroma
finančna poročila) ter na področju prenavljanja reguliranih dejavnosti in
poklicev.
Republika Slovenija bo podpirala tudi vse aktivnosti za
praktično uveljavitev pravil »razumne zakonodaje« tudi v institucijah EU. Tako
na ravni delovnih teles EU kot tudi s sodelovanjem v pozivih »enako mislečih
držav«, kjer prednjačita Združeno kraljestvo in Nemčija. Pri tem bo aktivno
sodelovala pri pripravi priporočil in usmeritev na sporočilo Komisije o razumni
zakonodaji, ki bo izšla v sredini decembra letos ter na sporočilo Komisije o
desetih najbolj obremenjujočih zakonodajnih aktih za mala in srednje velika
podjetja, ki bo izšla v začetku prihodnjega leta.
V prihodnjem obdobju je predvidena tudi nadaljnja razprava
glede Uredbe št. 1049/2001 o dostopu javnosti do dokumentov Evropskega
parlamenta, Sveta in Komisije, ki pomeni izpeljavo pravice dostopa iz 255.
člena Pogodbe o ustanovitvi Evropske skupnosti.
Varstvo potrošnikov
Republika Slovenija pozdravlja načrt Komisije za krepitev
varstva potrošnikov na enotnem trgu (zapisano tudi v Aktu za enotni trg II), da
pripravi nov predlog direktive o splošni varnosti proizvodov, vključno s
krepitvijo sistema nadzora na trgu, ki naj bi bil urejen z novo uredbo na ravni
EU, ter tudi druge mehanizme, ki se nanašajo na varstvo potrošnikov.
Industrijska politika in konkurenčnost
Industrijska politika EU temelji na horizontalnih ukrepih v
kombinaciji s posebnimi ukrepi za spodbujanje tistih sektorjev, ki to
potrebujejo in so bistveni za konkurenčnost industrije EU. Pri tem se pozornost
posveča prehodu na nizkoogljično gospodarstvo v celotni vrednostni verigi.
Komisija posveča pozornost pravzaprav vsem industrijskim sektorjem. Podlago za
to predstavlja vodilna pobuda v okviru Strategije EU 2020 o sodobni
industrijski politiki za obdobje globalizacije.
Zaradi še zmeraj perečih posledic krize za industrijo v EU je
Komisija letos objavila dopolnitve vodilne pobude sodobne industrijske
politike, da bi zagotovila močno evropsko industrijo, ki bi pripomogla k
okrevanju gospodarstva EU. Pri tem se pozornost še naprej posveča vsem
industrijskim sektorjem, saj le-ti prispevajo h krepitvi evropskega
gospodarstva. Poleg že znanih ukrepov iz leta 2010 se dodatna pozornost na
ravni EU posveča krepitvi naložb v evropsko industrijo (čiste, okoljske
tehnologije, inovacije, trajnostna energija), premostitvi razkoraka med dosežki
raziskav, tehnološkega razvoja in inovacij ter trženjem teh, boljšemu dostopu
podjetij do finančnih sredstev, okrepitvi enotnega trga, pospeševanju izvajanja
pobude »razumna zakonodaja«, zaščiti pravic intelektualne lastnine, avtorskim
pravicam ter zagotavljanju visoko usposobljene delovne sile.
Republika Slovenija pripravlja sodobno industrijsko politiko,
ki temelji na splošnih usmeritvah na ravni EU ter se osredotoča prav tako na
horizontalne ukrepe, namenjene vsem industrijskim sektorjem. Podobno kot na
evropski ravni izvaja posebne prilagojene ukrepe za tiste sektorje, ki to
potrebujejo in so posebnega pomena za slovensko gospodarstvo. Izzivi slovenske
industrije so podobni izzivom na ravni EU, v prvi vrsti prehod na zeleno
gospodarstvo. Republika Slovenija aktivno sodeluje pri pripravi horizontalnih
in sektorskih priporočil in usmeritev za izvajanje sodobne industrijske
politike na ravni EU in bo takšno sodelovanje zagotavljala tudi v prihodnje.
Osrednjo evropsko politiko za podjetništvo predstavlja Akt za
mala podjetja za Evropo (pobuda SBA). Ukrepi so namenjeni okrepitvi
konkurenčnosti podjetij v EU s posebnim poudarkom na malih in srednje velikih
podjetjih (v nadaljnjem besedilu: MSP). Pri tem so prednostni ukrepi v tem
trenutku namenjeni ponovnemu oživljanju tovrstnih podjetij v EU, ki jih je
gospodarska kriza močno prizadela: boljši dostop MSP do finančnih sredstev,
boljši dostop MSP do enotnega trga EU ter na trge tretjih držav, nadaljevanje
odpravljanja upravnih bremen ter zagotovitev čim bolj jasne in enostavne
evropske zakonodaje za MSP.
Skladno s pobudo SBA na ravni EU izvaja Republika Slovenija
nacionalni program SBA. Tudi v prihodnje bo Republika Slovenija aktivno
sodelovala v razpravah za pripravo ukrepov, usmeritev in priporočil za krepitev
MSP na ravni EU, prihodnje leto pa bo pozornost najprej usmerjena v dokončni
dogovor o programih COSME in Obzorje 2020, ki bosta pomemben vir financiranja v
prihodnji finančni perspektivi. Prav tako bo aktivno sodelovala v razpravah o
evropskem akcijskem načrtu za podjetništvo, ki ga bo Komisija predvidoma
objavila do konca letošnjega leta.
Državne pomoči
Komisija je maja 2012 sprejela sporočilo o posodobitvi
področja državnih pomoči, s katero je določila cilje ambicioznega paketa
reform. Posodobila bo področja državnih pomoči v ključnih sektorjih (pomoč
tveganemu kapitalu, regionalna pomoč, okoljska pomoč, itd.), konec leta 2013 pa
bo predstavila Uredbo o splošnih skupinskih izjemah. Republika Slovenija ne
nasprotuje vsebini sporočila Komisije o posodobitvi področja državnih pomoči
EU, si pa prizadeva, da bi ublažila posledice, ki bodo nastopile v letu 2014 na
področju regionalnih državnih pomoči.
Carinska unija
Prenovljen predlog Uredbe o carinskem zakoniku Unije je bil
podan zaradi zaostankov na področju uvajanja novih informacijskih tehnologij,
uskladitve z novimi določbami Lizbonske pogodbe ter prilagoditve razvoju
carinske zakonodaje po letu 2008 ter zaradi nekaterih potrebnih vsebinskih
izboljšav. V zvezi s spremembami prenovljenega carinskega zakonika Republika
Slovenija zagovarja čim manjše odmike od že sprejetih ključnih razvojno
usmerjenih določb ter podpira samo spremembe, ki so nujno potrebne zaradi
ugotovljene zastarelosti oziroma neustreznosti glede na razvoj prakse in
tehnologije. Ob tem vztraja pri upoštevanju dosežene ravni razvoja in
informacijske usposobljenosti organov in gospodarskih subjektov. Republika
Slovenija podpira čimprejšnjo uveljavitev novega carinskega zakonika Unije. Ni
pa naklonjena rešitvam v smeri zgolj spremembe datuma za uveljavitev Uredbe o
moderniziranem carinskim zakoniku (plan B), ker bi s tem popolnoma izgubili
momentum za nujno potrebno okrepitev in največjo možno harmonizacijo
zakonodaje, ki utrjuje konkurenčnost evropskega gospodarstva na mednarodni ravni.
Program Carina 2020 bo prispeval k izvajanju Strategije
Evropa 2020 za pametno, trajnostno in vključujočo rast, in sicer z okrepitvijo
delovanja carinske unije. Glavni operativni cilji programa so podpora pripravi,
uporabi in izvajanju zakonodaje in politike na področju carin, razvoj evropskih
informacijskih sistemov ter najboljših delovnih praks, izboljšanje
usposobljenosti carinskih uradnikov in izboljšanje sodelovanja med sodelujočimi
državami. Republika Slovenija podpira sprejetje predloga Uredbe o vzpostavitvi
akcijskega programa za carino – Carina 2020, vključno z obema novima izjavama k
zapisniku Sveta (izjava v zvezi s preučitvijo prihodnje možnosti financiranja
opreme za carinske kontrole iz enega samega fonda in izjava o tem, da program
2020 ne posega v določbe naslova V Pogodbe o delovanju EU).
PROMET, TELEKOMUNIKACIJE IN ENERGIJA
Promet
Republika Slovenija bo na področju prometa v okviru krepitve
enotnega trga namenila osrednjo pozornost oblikovanju prihodnjega enotnega
evropskega prometnega omrežja. Tako bo na področju prometa še naprej posvečala
posebno pozornost reviziji omrežij TEN-T, ki opredeljuje dolgoročne cilje
politike TEN-T do leta 2030 oziroma do leta 2050, med katerimi je navedena tudi
vzpostavitev jedrnega (do leta 2030) in celovitega omrežja TEN-T (do leta
2050), kakor tudi opredelitev EU projektov skupnega in obojestranskega
interesa. Republika Slovenija načeloma podpira obstoječo revizijo omrežja
TEN-T, kakor je bila nazadnje potrjena na Svetu, saj je v pogajanjih uspela
uveljaviti vse svoje interese glede vključitev svojih prometnih povezav v
celovito omrežje TEN-T, kakor tudi v jedrno omrežje TEN-T, razen uvrstitve
železniškega odseka med Letališčem Jožeta Pučnika Ljubljana in Salzburgom ter
posledično celotne multimodalne osi na tej relaciji v jedrno omrežje; za
uvrstitev slednje se bo še naprej zavzemala med pogajanji. V povezavi z
revizijo omrežij TEN-T Republika Slovenija namenja posebno pozornost tudi
instrumentu za povezovanje Evrope (v nadaljnjem besedilu: IPE), ki predstavlja
celostni instrument za vlaganja v prednostne naloge na področju prometnih,
energetskih in telekomunikacijskih omrežij EU v obdobju naslednje finančne
perspektive od leta 2014 do 2020. Podpira Predlog uredbe IPE (kot je bil
nazadnje potrjen na Svetu), ki vsebuje seznam koridorjev jedrnega omrežja, saj
je v tem seznamu vključena v dva zelo pomembna koridorja, in sicer v
Mediteranski in Baltsko-jadranski koridor, ter ima jedrno povezavo z Zahodnim
Balkanom in možnost sofinanciranja čezmejnih projektov na področju cest. V
okviru zgoraj navedenih prednostnih nalog se bo na področju izgradnje TEN-T
omrežij še naprej zavzemala za uveljavitev in zaščito slovenskih interesov
glede poteka V. in okrepitve pomena X. vseevropskega prometnega koridorja,
kakor tudi za ohranitev statusa Luke Koper, kot enega pomembnejših severno
jadranskih pristanišč EU, ter za njegovo povezavo z zaledjem, pri čemer bo za
Republiko Slovenijo v prihodnje pomembna predvsem realizacija izgradnje oziroma
posodobitve železniških povezav v Republiki Sloveniji. Vključenost v navedena
koridorja zagotavlja sodobno prometno in blagovno povezavo Republike Slovenije
z ostalo EU in tretjimi državami, zlasti z Zahodnim Balkanom.
V okviru enotnega trga je za Republiko Slovenijo pomemben
tudi tako imenovani četrti železniški paket, ki uvaja odprtje notranjih trgov
železniškega potniškega prometa konkurenci, zmanjšanje časa začetka trženja
voznega parka (z okrepitvijo vloge Evropske železniške agencije) in izboljšanje
upravljanja železniške infrastrukture (za krepitev učinkovitosti železniškega
prometa in izboljšanje konkurence). Republika Slovenija je zadržana do takojšne
liberalizacije (brez ustreznega prehodnega obdobja) železniških potniških
storitev in predlaga prvotno zaključek implementacije že sprejete evropske
zakonodaje s področja železniškega prometa. V zvezi s predlagano liberalizacijo
notranjega železniškega potniškega trga bi bilo treba zagotoviti, da se pogodba
o prevozu potnikov v notranjem in čezmejnem potniškem prometu, sklenjena med
Vlado Republike Slovenije in Slovenskimi železnicami od 1. 1. 2010 do 31. 12.
2019, kot tudi možnost podaljšanja te pogodbe, izvrši brez dodatnih pogojev in
s tem zagotovi ustrezna stabilnost zagotavljanja obvezne gospodarske javne
službe, kot tudi prevoznika, ki po tej pogodbi izvaja tovrstne storitve.
Na področju enotnega trga bo Republika Slovenija namenila
posebno pozornost tudi zakonodajni pobudi EU na področju notranjega cestnega
trga tako imenovanemu cestnemu paketu, ki naj bi z nadaljnjo odpravo omejitev
kabotaže izboljšal gospodarsko in okoljsko učinkovitost cestnega tovornega
prometa. V okviru te pobude bodo vzpostavljeni bolj poenoteni konkurenčni
pogoji z vključitvijo določb za uporabo socialnih predpisov v državi
gostiteljici v primeru dolgoročnega bivanja voznikov ter določb za bolj
poenoteno izvrševanje. Republika Slovenija podpira nadaljnjo poenotenje
standardov EU na področju cestnega tovornega prometa, in sicer v smislu
nadaljevanja liberalizacije trgov cestnega tovornega prometa (odstranitev preostalih
ovir za kabotažo).
Za Republiko Slovenijo je pomembna tudi vzpostavitev resnično
enotnega trga za pomorski promet, tako imenovanega projekta »Modri pas«,
katerega namen je odprava večkratnih kontrol za prevoz blaga v pomorskem
prometu, ki se prevaža znotraj EU, vključno z večkratnimi carinskimi
kontrolami, s ciljem, da se upravno breme za pomorski promet znotraj EU zmanjša
na raven, ki je primerljiva z upravnimi bremeni pri drugih vrstah prometa.
Republika Slovenija je naklonjena nadaljnjemu delu za poenostavitev
administrativnih postopkov v pomorskem prometu ter uveljavitvi prostega pretoka
blaga v notranjem trgu z namenom krepitve pomorskega gospodarstva. Med
predsedovanjem prihodnjega tria bo Komisija na področju pomorstva objavila tudi
Okvir za prihodnjo pristaniško politiko EU (vključno z zakonodajnim predlogom),
ki bo spodbujal krepitev učinkovitosti in splošne kakovosti pristaniških
storitev, pri čemer bo obravnaval vprašanja obveznosti držav članic glede
dobrega načrtovanja pristanišč in povezav z notranjostjo, preglednosti javnega
financiranja in pristaniških taks ter prizadevanj za upravno poenostavitev v
pristaniščih ter pregled omejitev opravljanja storitev v pristaniščih, pri
obravnavi katerih bo Republika Slovenija dejavno sodelovala.
V okviru ukrepov za vzpostavitev enotnega trga na področju
letalskega prometa bo Republika Slovenija posvetila pozornost paketu o »Enotnem
evropskem nebu« – Enotno nebo II plus (sporočilo, uredba o enotnem evropskem
nebu, uredba o Evropski agenciji za varnost v letalstvu), s katerim so
obravnavana mnoga vprašanja, ki so ostala nerešena pri razvoju enotnega
evropskega neba in ki se nanašajo predvsem na uspešnost zagotavljanja
navigacijskih storitev v zračnem prometu in potrebo po razjasnitvi
institucionalnega okolja na ravni EU, s čimer bo zagotovljeno, da se vloge in
odgovornosti različnih organizacij dopolnjujejo, ne da bi se prekrivale.
Republika Slovenija je naklonjena pospešenemu izvajanju ukrepov v okviru
projekta »Enotnega evropskega neba«, ki bo izboljšal varnost, zmogljivost,
učinkovitost in vpliv letalskega prometa na okolje.
Energija
Enotni energetski trg naj bi bil izoblikovan do leta 2014.
Tretji zakonodajni paket bi moral biti izveden že marca 2011, zato bo treba vse
napore usmeriti v prenos direktiv. Tudi v naslednjem 18-mesečnem obdobju so
zato predvideni ukrepi za dokončno vzpostavitev notranjega energetskega trga EU
do leta 2014. Za krepitev vloge potrošnikov bo Komisija sodelovala z državami
članicami za zagotovitev, da lahko vsi potrošniki v celoti uveljavljajo pravico
do izbire najugodnejše ponudbe, in spodbujala uvedbo pametnih števcev za boljše
spremljanje in večji nadzor porabe energije. Ocenjuje se, da bi lahko
potrošniki v EU prihranili do 13 milijard evrov letno, če bi se odločili za prehod
na najcenejšega obstoječega ponudnika električne energije. Komisija si bo
prizadevala tudi za odpravo posredovanja držav pri maloprodajnih cenah
energije, ki izkrivlja trge in potrošnikom ne zagotavlja najugodnejše ponudbe.
Trenutno maloprodajne cene energije niso regulirane le v devetih državah
članicah (Avstrija, Češka republika, Nemčija, Finska, Irska, Luksemburg,
Nizozemska, Slovenija, Švedska in Združeno kraljestvo).
Za učinkovito delovanje trga bo treba pozornost usmeriti tudi
v izgradnjo energetske infrastrukture. Predlog uredbe o smernicah za
vseevropsko energetsko infrastrukturo nadomešča obstoječe smernice TEN-E in je
tesno povezan z instrumentom za povezovanje Evrope, ki bo nadomestil sedanjo
finančno uredbo za TEN. Predlog uredbe opredeljuje prednostne koridorje in
merila za projekte skupnega interesa. Poleg tega zajema regulativno obravnavo
ter področji izdajanja dovoljenj in sodelovanja javnosti v postopku izgradnje
infrastrukture. Republika Slovenija zagovarja pomen čezmejnih vplivov in čezmejne
delitve stroškov ter tri prednostne koridorje: (1) elektroenergetske povezave
sever-jug v srednjevzhodni in jugovzhodni Evropi, (2) plinske povezave
sever-jug v srednjevzhodni in jugovzhodni Evropi ter (3) južni plinski koridor.
Znotraj teh koridorjev bo uveljavljala konkretne projekte, ki bodo kandidirali
za status projekta skupnega interesa. Takšni projekti bodo omogočili bolj
zanesljivo oskrbo z energijo.
V letu 2013 bo aktualna obravnava dveh zakonodajnih pobud s
področja obnovljive energije. Spreminja se direktiva o obnovljivih virih
energije v delu, ki se dotika vprašanja trajnostnih meril za biogoriva,
Komisija pa pripravlja tudi predlog trajnostnih meril za biomaso. Za Republiko
Slovenijo je v razpravah o spodbujanju rabe biogoriv pomembno, da rešitve ne
povzročijo manjše samooskrbe s hrano in izgube najkakovostnejših zemljišč za
pridelavo hrane ter izgube biotske raznovrstnosti doma in po svetu; da
ustvarijo enake konkurenčne pogoje za proizvajalce biogoriv ter da ustrezno
prispevajo k doseganju ciljev za zmanjšanje emisij toplogrednih plinov.
Republika Slovenija je zadržana do predlaganih meril trajnosti za biomaso, saj
vedno poudarja enotna merila trajnostnega gospodarjenja z gozdovi (za vse
gozdno-lesne sortimente enako, brez favoriziranja le enega sortimenta iz gozda,
npr. lesne biomase). Energetska izraba lesne biomase iz gozdov je pomemben
obnovljivi vir energije, vendar mora zagotavljati trajnostna merila celotnega
gozda kot ekosistema in upoštevati vse funkcije gozda.
V prihodnji evropski energetski politiki se pričakujejo
aktivnosti tudi na področju energetskih tehnologij in inovacij. Nadaljevalo se
bo spodbujanje razvoja energetskih tehnologij v skladu z energetskim načrtom do
leta 2050, spodbujanje ukrepov v zvezi z raziskavami na področju energije,
predstavitvami in razvojem trga na ravni Evropske unije ter odstranitev tržnih,
regulativnih in vedenjskih ovir za razvoj trga energetskih inovacij (v okviru
programa Inteligentna energija – Evropa III).
Telekomunikacije in informacijska družba (digitalna agenda)
Enotni digitalni trg mora biti dokončan do leta 2015.
Republika Slovenija podpira cilje digitalne agende in se strinja, da je v
prihodnje treba skrbeti za pospešen razvoj tega področja.
Za razvoj širokopasovnih omrežij in digitalnih storitev bo
treba doseči dogovor glede Predloga uredbe za vseevropska telekomunikacijska
omrežja, ki je v obravnavi. Republika Slovenija meni, da uredba pomeni
pozitivno usmeritev pri podpori projektom, ki lahko prispevajo k večji
konkurenčnosti evropskega gospodarstva, medsebojni povezanosti in
interoperabilnosti nacionalnih omrežij kot tudi dostop do teh omrežij ter
podpirajo razvoj enotnega digitalnega trga.
Boljšo širokopasovno pokritost bo omogočala tudi pobuda glede
zmanjševanja stroškov za namestitev širokopasovne infrastrukture. Cilj
predlagane uredbe bo bistveno zmanjšanje stroškov namestitve visokohitrostnih
širokopasovnih omrežij po EU. To bi spodbudilo naložbe v skladu s specifičnimi
cilji digitalne agende o hitrem internetu.
Republika Slovenija tudi podpira in pozdravlja predlog uredbe
o elektronski identifikaciji in skrbniških storitvah za elektronske transakcije
na notranjem trgu, saj celovit evropski čezmejni in medsektorski pravni okvir
za storitve elektronske identifikacije, preverjanje pristnosti, elektronski
podpis in z njimi povezane pomožne skrbniške storitve pomeni prvi pogoj za
odpravo razdrobljenosti evropskega digitalnega trga in povečanje zaupanja v
čezmejne e-storitve ter s tem odpravo ključnih ovir za zagon digitalnega
gospodarstva.
Neizkoriščen potencial pa predstavljajo informacije javnega
sektorja, ki so pomemben primarni material za proizvode in storitve z digitalno
vsebino. Med ukrepi, ki jih je Komisija sprejela v okviru Digitalne agende, je
zato tudi prenova Direktive o ponovni uporabi informacij javnega sektorja.
Republika Slovenija v splošnem podpira cilje predloga spremembe direktive o
ponovni uporabi, predvsem prizadevanja za omogočanje čim večjega obsega ponovne
uporabe podatkov in čim bolj enostavnega in učinkovitega postopka pridobitve
podatkov za ponovno uporabo.
E-uprava ostaja ključna pri podpori enotnemu trgu EU,
ustvarjanju konkurenčne Unije ter pri uresničevanju potreb državljanov in
podjetnikov. Prav tako je njena vloga pomembna pri zagotavljanju učinkovitosti
in uspešnosti javne uprave. Republika Slovenija si prizadeva za izvajanje
elektronskih storitev e-uprave, ki bodo omogočale čezmejno opravljanje
storitev. Smernice tega razvoja so dane v Digitalni agendi in Akcijskem načrtu
za razvoj e-uprave na ravni EU do leta 2015, politična podlaga za te smernice
pa je bila dogovorjena že leta 2009 v ministrski deklaraciji, sprejeti na
konferenci v Malmöu. Ena od glavnih prioritet razvoja slovenske e-uprave je
izpolnjevanje zahtev Direktive o storitvah na notranjem trgu. Republika
Slovenija si prizadeva vzpostaviti enostavno okolje, dostopno prek sodobnih
e-storitev, za lažji vstop na trg in poslovanje, tako za domače kot tudi za
tuje državljane in poslovne subjekte. V ta namen se vzpostavlja poslovni
portal, ki bo svojim uporabnikom ponudil celovite informacije in elektronsko
podporo urejanju vseh formalnosti, ki jih poslovni subjekti potrebujejo za
svoje poslovanje oziroma opravljanje storitev. Prav tako se v elektronske
rešitve uvaja vrsta funkcij, ki bodo zagotavljale interoperabilnost na
nacionalni ravni kot tudi čezmejno interoperabilnost. Pri slednji je pomembno
sodelovanje z drugimi državami in Komisijo. Republika Slovenija sodeluje v
različnih pilotnih projektih velikih razsežnosti v okvirnem programu za
konkurenčnost in inovacije (CIP), ki pomagajo državam članicam doseči
interoperabilnost svojih storitev.
Septembra 2013 se bo iztekel tudi mandat Evropski agenciji za
varnost omrežij in informacij (ENISA). V zaključni fazi je zato nova uredba, ki
bo nadomestila obstoječo. Republika Slovenija meni, da je treba delovanje
Evropske agencije za varnost omrežij in informacij posodobiti in okrepiti, da
se bo lahko učinkovito in prožno odzivala na izzive, povezane z varnostjo
omrežij in informacij in bo resnični center znanja, od katerega bodo imele
koristi države članice, institucije, gospodarstvo, potrošniki in državljani EU.
VISOKO ŠOLSTVO, ZNANOST IN TEHNOLOGIJA
Visoko šolstvo
Prihodnja predsedstva v ospredje postavljajo kakovost in
pravičnost izobraževanja, na področju visokega šolstva pa bodo prednostno
obravnavala mednarodno, socialno in regionalno dimenzijo visokega šolstva.
Odprt dostop do visokega šolstva in neovirano dokončanje
študija, mednarodna mobilnost ter zaposljivost visoko izobraženih kadrov so med
ključnimi cilji Republike Slovenije, ki bodo neposredno krepili konkurenčno
sposobnost slovenskega gospodarstva in EU.
Za dosego teh ciljev si bo Republika Slovenija prizadevala
okrepiti sodelovanje visokošolskih institucij z gospodarstvom pri oblikovanju
in izvajanju študijskih programov, ki bodo nudili visoko izobraženim kadrom
kompetence, potrebne za hiter in učinkovit odziv na potrebe trga dela.
Republika Slovenija se bo zavzemala za večjo
internacionalizacijo visokega šolstva kot enega od ključnih elementov kakovosti
in razvoja visokošolskega sektorja. Internacionalizacija z virtualno
mobilnostjo, mednarodnim sodelovanjem visokošolskih institucij v mrežah,
projektih in pri izvajanju skupnih študijskih programov ter s fizično
mobilnostjo tako študentov kot visokošolskih učiteljev in sodelavcev spodbuja
pridobivanje znanja in izboljšuje kulturne in komunikacijske kompetence
diplomantov.
Na področju socialne dimenzije visokega šolstva si bo
Republika Slovenija prizadevala za ustrezno zastopanost oziroma vključevanje
posameznih družbenih skupin v visoko šolstvo. Zato bo razvila mehanizme
prepoznavanja skupin, ki so podpovprečno zastopane v visokem šolstvu, in
preučila razloge za te razlike. Oblikovali se bodo tudi sistemi spremljanja
študentskega telesa in odkrivanja ovir za učinkovit študij ter na podlagi
ugotovitev sprejemali ukrepi za uspešno dokončanje študija ­– predvideno je
npr. poenotenje sistema socialnih transferjev za študente.
Raziskave, razvoj in inovacije
EU se zaveda pomena vlaganja v raziskave in inovacije kot
temeljne metode za krepitev rasti, blagostanja državljanov in odpiranje novih
delovnih mest z visoko dodano vrednostjo v Evropi. Tako tudi Strategija Evropa
2020, katerega del je prvič poenoten evropski finančni okvir za raziskave in
inovacije Obzorje 2020 s predvidenim proračunom 80 milijard evrov, opredeljuje
raziskave in inovacije kot osrednjo gonilno silo za doseganje pametne,
trajnostne in vključujoče rasti ter konkurenčnosti EU na globalni ravni. V tem
kontekstu so se tudi države članice, med njimi torej tudi Republika Slovenija,
zavezale k cilju EU, da bodo do leta 2020 dosegle cilj vlaganj javnih in
zasebnih sredstev v raziskovalne dejavnosti v skupni višini 3  % BDP. Predvsem bi pa bilo treba v času
recesije znatno pospešiti oblikovanje Evropskega raziskovalnega prostora (ERA),
ki lahko med drugim pripomore k zmanjšanju razdrobljenosti raziskav v Evropi in
s tem k večji učinkovitosti javnih vlaganj ter izgradnji kritične mase
odličnosti.
Kljub ozaveščenosti, da je na raziskavah in inovacijah temelječe
znanje najmočnejša valuta konkurenčnega gospodarstva, pa kazalniki znanstvene
kakovosti, odličnosti in učinka kažejo na slabšanje položaja EU v svetu in na
stalno preseljevanje nadarjenih znanstvenikov. Na agendi EU so tako nujni
ukrepi oziroma njihovo čimprejšnje izvajanje za izboljšanje uspešnosti raziskav
za spodbujanje rasti in ustvarjanje delovnih mest. EU mora namreč za čim večji
prispevek programa Obzorje 2020 povečati učinkovitost, uspešnost in odličnost
tako javnih raziskovalnih sistemov kot poglobiti sodelovanje z zasebnimi
raziskovalnimi sistemi.
Republika Slovenija bo tudi v prihodnje delovala v skladu s
svojimi splošnimi prednostnimi cilji: povečati število raziskovalcev,
dograjevati in izpopolnjevati velike raziskovalne infrastrukture, uveljavljati
vseživljenjsko učenje in odpraviti administrativne ovire za pretok
raziskovalcev. Večji poudarek želi dati izboljševanju možnosti za razvoj
raziskovalne kariere z družinam prijaznimi modeli, kar bi pritegnilo več žensk
in pripadnikov mlajše generacije.
Republika Slovenija si je v okviru Strategije EU 2020 zadala
cilje, da vlaganja v raziskave in razvoj dosežejo 3  % BDP. S tem je bila v ospredje postavljena potreba tako
po javnih kot zasebnih vlaganjih v raziskave, razvoj in inovacije, večji poudarek
kot na vložkih pa mora biti na učinkih. Tako si je treba še naprej prizadevati
za povečanje učinkovitosti javnih vložkov, izboljšanje okvirnih pogojev za
zasebne raziskave in razvoj v EU ter pametno politiko javnih vlaganj, ki
pritegnejo dodatna zasebna sredstva, kamor so naravnani številni ukrepi
Strategije EU 2020.
IZOBRAŽEVANJE, MLADINA, KULTURA, ŠPORT
Izobraževanje in usposabljanje
Da bi EU ostala konkurenčna na globalni ravni, potrebuje
državljane z ustreznimi znanji in spretnostmi. Strategija EU 2020 poudarja
pomembno vlogo izobraževanja in usposabljanja za doseganje gospodarske rasti,
višjo zaposlenost in socialno kohezijo. Sklepi Evropskega sveta 4. 2. 2012 so
poudarili pomen izobraževanja; ministri za izobraževanje so novembra 2011
prepoznali ključno vlogo investiranja v izobraževanje, da bi spodbudili rast in
zaposlenost. Februarja 2012 je Svet sprejel skupno poročilo o izvajanju
strateškega okvira za sodelovanje na področju izobraževanja »ET 2020«, ki
poudarja pomen učinkovitih investicij in reform v izobraževanju in
usposabljanju za izhod iz trenutne finančne, gospodarske in socialne krize v
Evropi.
Pomanjkanje znanstvenih podatkov in ustreznih raziskav med
kakovostjo izobraževanja in gospodarsko rastjo pomeni oviro. Učinkovite in
kakovostne investicije v izobraževanje in usposabljanje, bi lahko postavile
temelje za hiter izhod iz krize in trajnostno gospodarsko rast v EU. Republika
Slovenija meni, da bi ta gospodarska rast bila dosežena na način, da se ne le
izobraževanje prilagodi potrebam na trgu dela, ampak tudi da pripravimo mlade
ljudi, da bodo motivirani in se bodo pripravljeni neprestano učiti in na ta
način dolgoročno prispevati gospodarstvu in družbi. Republika Slovenija tudi
predlaga, da je treba izboljšati sodelovanje med sektorjem zaposlovanja in
sektorjem izobraževanja.
Republika Slovenija bo velik pomen posvetila Predlogu uredbe
o programu »Erasmus za vse«. Svet je maja 2012 sprejel delni splošni pristop o
programu (brez garancijske posojilne sheme). V letu 2013 se bo nadaljevalo sprejemanje
programa po rednem postopku. Republika Slovenija zastopa naslednja stališča:
večja uravnoteženost dodeljevanja sredstev državam članicam, saj sedanji sistem
omogoča velike razlike znotraj EU; potreba po večji sektorski uravnoteženosti
programa, kar pomeni, da Republika Slovenija pričakuje večjo pozornost za
manjše projekte; ter potreba po večji pozornosti poklicnemu izobraževanju. V
naslednjem koraku pogajanj, ko se bo dogovarjalo o uravnoteženi porazdelitvi
sredstev po sektorjih znotraj programa kot tudi po aktivnostih, je zato po
mnenju Republike Slovenije potreben temeljit razmislek.
V Svetu se bo nadaljevalo tudi delo o garancijski posojilni
shemi, ki je del Predloga uredbe Evropskega parlamenta in Sveta o programu
»Erasmus za vse« in za katerega splošni pristop še ni bil dogovorjen. Republika
Slovenija pozdravlja uvedbo jamstvene sheme študentskih posojil za magistrski
študij v tujini. Uvajanje novega instrumenta, ki povečuje dostopnost študija v
tujini in prevzemanje soodgovornosti študentov za njihovo prihodnost je zelo
dobrodošlo, a le pod pogojem, da bo enako dostopen študentom v vseh državah
članicah.
Republika Slovenija bo velik poudarek posvetila kakovostnemu
delu učiteljev in vodstvenemu kadru v šolah in vzgojiteljem v vrtcih. Demografske
spremembe, ki zaradi starajoče se populacije vedno bolj vplivajo na socialni
sistem, je dodatno obremenila še gospodarska kriza, ki vpliva na vse družbene
sisteme, tudi na šolstvo. Učitelji so v tej situaciji še posebej izpostavljeni,
saj je na eni strani vse manj otrok, soočajo se s konkretnimi varčevalnimi
ukrepi, ki posegajo tudi v eksistenčno osnovo, na drugi strani pa so dnevno v
neposrednem stiku z najbolj ranljivimi deli družbe, ki najbolj neposredno
čutijo breme krize pri starših in te težave nosijo s seboj v šolo. Težjega
položaja učiteljev si skoraj ne bi mogli zamisliti, vendar so to dejstva, ki
jih ne moremo spregledati in še manj zanemariti. Republika Slovenija bo
izpostavila naslednja dejstva, ki so zanjo najpomembnejša za kakovostno delo učiteljev:
premišljena izbira kandidatov za študij pedagoških poklicev (ne zgolj najboljši
po znanju temveč tudi z ustreznimi socialnimi kompetencami); mobilnost
učiteljev kot pomembno orodje za dvig kakovosti – manj administracije in več
možnosti za delo z učenci, dijaki in s starši; več poudarka na inovativnosti
učiteljev, saj je dokazano, da imajo le-ti več inovativnih učencev in dijakov;
dvig ugleda in vloge učiteljev tudi v lokalni skupnosti; uvajanje podjetniškega
razmišljanja, ki vključuje tudi socialno povezanost.
Področje poklicnega izobraževanja in usposabljanja je za
Republiko Slovenijo eno od prednostnih področij. Prizadevala si bo uresničevati
kratkoročne cilje, kakor so zastavljeni v »Bruškem komunikeju« (2011–2014).
Priporočilo Evropskega parlamenta in Sveta o oblikovanju
evropskega ogrodja kvalifikacij je bilo sprejeto leta 2008. Izvajanje
Priporočila naj bi prispevalo k izboljševanju preglednosti, primerljivosti in
priznavanju kvalifikacij ter s tem spodbudilo čezmejno mobilnost. Leto 2012 je
postavljeno kot mejnik, do katerega naj bi države članice nacionalna ogrodja
kvalifikacij umestila v evropsko ogrodje kvalifikacij. Prihodnja predsedstva
bodo pregledala stanje na tem področju. Republika Slovenija nacionalno ogrodje
kvalifikacij že umešča v evropsko ogrodje kvalifikacij.
Z nacionalnim in evropskim ogrodjem kvalifikacij je tesno
povezano področje priznavanja neformalnega in priložnostnega učenja, kjer si bo
Republika Slovenija tako na ravni EU kot na nacionalni ravni prizadevala za
priznavanje tako pridobljenih znanj. Republika Slovenija je na tem področju že
naredila precej, saj je priznavanje neformalno pridobljenih znanj v Republiki
Sloveniji možno, seveda pa obstajajo določene sistemske težave, ki pa jih bo
treba postopoma razrešiti. Izboljšanje sistema v prihodnosti bo seveda nujno,
zahtevalo pa bo sodelovanje različnih resorjev. Kot rok za umestitev
neformalnih in pridobljenih znanj v nacionalno ogrodje kvalifikacij je na
predlog držav članic postavljeno leto 2018, čeprav je Komisija prvotno
postavila rok leta 2015.
Prihodnja predsedstva se bodo posvetila vsebinam pravičnosti
in kakovosti v izobraževanju, za kar si bo prizadevala tudi Republika
Slovenija.
Mladina
V obdobju januar 2013–junij 2014 bo prednostna naloga na
področju mladine socialno vključevanje mladih. V okviru tega ostaja prednostna
naloga Republike Slovenije nespremenjena; še naprej bo zagovarjala učinkovito
horizontalno mladinsko politiko, ki bo s svojimi ukrepi posegla na vsa
področja, pomembna za mlade. Zaradi naraščajoče brezposelnosti mladih bo še
posebej zagovarjala ukrepe, ki bodo olajšali prehod mladih iz izobraževanja v
zaposlovanje in njihov položaj na trgu dela. V tem pogledu bo še posebej
pomembno spodbujanje podjetništva in podjetniškega duha med mladimi, kar bo prednostna
naloga grškega predsedstva.
Tako kot v preteklosti si bo Republika Slovenija tudi v
prihodnje prizadevala za civilno udejstvovanje in participacijo mladih ter
povečanje vloge mladinskega dela; razvijala bo ključne dejavnosti, katerih cilj
je spodbujati participacijo mladih. Še posebej bo to pomembno v letu 2013 –
letu aktivnega državljanstva.
Strukturiran dialog z mladimi Republika Slovenija prepoznava
kot pomembno orodje, ki spodbuja participacijo mladih pri upravljanju javnih
zadev in politik, ki zadevajo življenje mladih, zato si bo prizadevala za
krepitev strukturiranega dialoga v vseh javnih politikah.
Republika Slovenija podpira naslednjo prednostno nalogo
socialne vključenosti mladih, predvsem z vidika dejstva, da je z gospodarsko
krizo prav med mladimi največ brezposelnih in se povečuje tudi odsotnost in
marginaliziranost mladih na vseh ravneh. Pri tem si bo prizadevala za krepitev
medresorskega sodelovanja in iskanja sinergijskih učinkov med različnimi
resornimi politikami. Pri tem bo velik del naporov usmerjen tudi v družbeno,
politično in formalno priznavanje neformalnega učenja mladih in mladinskega
dela, kar bo prednostna naloga irskega predsedstva. Še posebej pomembna bo
umestitev neformalnega izobraževanja mladih v izgradnjo nacionalnega ogrodja
kvalifikacij.
Predlagane prioritete dela na področju mladinske politike so
skladne s cilji, opredeljenimi tudi v Nacionalnem programu za mladino v
Republiki Sloveniji, ki jih bomo lažje dosegli tudi z ustrezno vlogo, ki jo ima
Komisija pri izvajanju EU Strategije za mlade. Republika Slovenija poudarja
pomen opredeljevanja ciljev, ki naj se dejansko opredelijo tudi s posameznimi
finančnimi inštrumenti, ki jih ima EU na voljo in zajemajo vse programe EU,
vključno s kohezijskimi sredstvi. Izvajanje Strategije Evropa 2020 mora
prispevati tudi k uresničitvi EU Strategije za mlade (2009–2018) in obratno.
Republika Slovenija s svojimi mladinskimi organizacijami
dobro sodeluje z deželami Zahodnega Balkana, ki sodijo v poseben sporazum, z
državami Vzhodne Evrope pa precej manj, zato bo podpirala pristop celostnega
sodelovanja s sosedskimi državami. Z odprtjem novih pobud sodelovanja z
državami Vzhodne Evrope in Kavkaza bo tudi Republika Slovenija spodbujena k
tesnejšemu sodelovanju in gradnji demokratizacije teh dežel.
Kultura in avdiovizualna politika
Republika Slovenija bo aktivno sodelovala v postopku
sprejemanja Predloga uredbe Evropskega parlamenta in Sveta o programu
»Ustvarjalna Evropa« (2014–2020). Akt se obravnava po rednem zakonodajnem
postopku. Delni splošni pristop za program (brez garancijske sheme) je bil
sprejet maja 2012 in ga je Republika Slovenija podprla, ker so bili v njem
pomembnejši argumenti in zadržki v besedilu primerno upoštevani. Novembra 2012
je bil sprejet delni splošni pristop za garancijski instrument, ki je
sprejemljiv tudi za Republiko Slovenijo, ker je skladen s predhodnim stališčem
Republike Slovenije o celotnem programu »Ustvarjalna Evropa«, ki je
izpostavljalo prizadevanje za zagotovitev bolj enakovrednega položaja v evropskih
kulturnih in ustvarjalnih sektorjih, tako da se upoštevajo države z nizko
proizvodno zmogljivostjo ter države in regije z geografsko in jezikovno
omejenim območjem. To je v primeru garancijskega instrumenta zagotovljeno z
dopolnitvijo posebnega cilja (ki poleg povečanja finančne zmogljivosti
kulturnih in ustvarjalnih sektorjev vključuje tudi določbo o prizadevanju za
uravnoteženo geografsko in sektorsko pokritost) in tudi z upoštevanjem tega
načela pri izboru finančnih posrednikov.
Za program »Evropa za državljane« (2014–2020) je bil maja
2012 sprejet delni splošni pristop, ki ga Republika Slovenija podpira, saj so
bili njeni pomembnejši argumenti in zadržki v besedilu predsedstva primerno
upoštevani. Program se sprejema po posebnem zakonodajnem postopku. Republika
Slovenija bo pri nadaljnji obravnavi in sprejemanju programa aktivno
sodelovala.
Republika Slovenija bo v času predsedovanja prihodnje trojke
aktivna na področju udejanjanja v letu 2010 sprejetega Delovnega načrta za
področje kulture 2011–2014. Prizadevala si bo za uresničevanje prioritet
delovnega načrta, in sicer: kulturna raznolikost, medkulturni dialog ter
dostopna in vključujoča kultura; kulturne in ustvarjalne industrije; kompetence
in mobilnost; kulturna dediščina vključno z mobilnostjo zbirk; kultura v
zunanjih odnosih; statistični podatki s področja kulture.
Kulturi in medkulturnemu dialogu se priznava velik pomen pri
učenju razumevanja vrednot – skupaj z medkulturnimi kompetencami so zelo
pomembna kot tudi učinkovita sredstva pri spodbujanju socialne kohezije.
Republika Slovenija si bo tudi v prihodnjem obdobju
prizadevala za varovanje in spodbujanje kulturne in jezikovne raznolikosti,
razvijanje medkulturnega dialoga in razvoj medkulturnih kompetenc, vključno z
večjezičnostjo, kot tudi za vključitev kulturnih tematik v druge politike –
predvsem mladinsko in zunanjo politiko, znanost, avdiovizualno politiko ter
politiko izobraževanja.
Rezultati študij dokazujejo, da kulturne in kreativne
industrije pomembno prispevajo h gospodarski rasti v EU kot tudi k
zaposlenosti. Republika Slovenija pozdravlja, da se zavedanje in razprave o
prispevku kulturnih in ustvarjalnih sektorjev, ki so bile doslej preveč omejene
le na svet ministrov, pristojnih za kulturo, širijo tudi v druge formacije
Sveta, še zlasti v Svet za konkurenčnost. Ta sektor pa se v času krize sooča z
resnimi izzivi, kakršne predstavljajo jezikovna in geografska razdrobljenost,
težave pri dostopanju do finančnih sredstev in izzivi digitalnega premika ter
globalizacije.
Republika Slovenija poudarja, da je za razvoj sektorja nujno
treba spodbuditi povezovanje ustvarjalcev ter preostalih gospodarskih sektorjev
kot je npr. vključevanje industrijskega oblikovanja v inovacijske projekte
podjetij ter na splošno oblikovanja v njihove marketinške strategije na vseh
ravneh, od lokalne do nacionalne in ravni EU. Odgovornost za sektor ne sme biti
prepuščena zgolj kulturnim politikam; potrebujemo razumevanje na širših ravneh
družbenega življenja in celovit (holističen) pristop za vključitev spodbud
sektorja v vseh relevantnih strategijah in politikah. Zato je nujno, da na
ravni EU zagotovimo primerno zakonsko okolje (zlasti ureditev razmer na
področju intelektualne lastnine in davkov), dostop do finančnih virov,
spodbujamo sinergije z drugimi politikami ter izmenjavo dobrih praks držav
članic.
Republika Slovenija bo v Svetu poudarjala, da je za doseganje
globalne konkurenčnosti kulturnih in ustvarjalnih sektorjev ter promocijo
ustvarjalnih posameznikov potreben trajnostni medsektorski pristop tako na
nacionalnih ravneh kot na ravni EU.
V okviru delovnega načrta bo na dnevnem redu tudi kultura v
zunanjih odnosih. Republika Slovenija se bo trudila krepiti sodelovanje med
sektorjema kulture in zunanjih odnosov.
Nadaljevala se bo obravnava in sprejemanje Sklepa Evropskega
parlamenta in Sveta o vzpostavitvi aktivnosti EU za Evropske prestolnice
kulture od leta 2020 do 2033. Republika Slovenija podpira predlog nadaljevanja
projekta Evropske prestolnice kulture po letu 2019, saj ta ustrezno odgovarja
na izzive in identificira težave, s katerimi se soočajo aktualne prestolnice.
Meni, da predlog akta gradi na izkušnjah iz aktualnega ukrepa in ga nadgrajuje
v pravo smer, saj bo z njim mogoče zagotoviti tudi geografsko uravnoteženo
izvajanje ukrepa. Pozdravlja vrsto izboljšav, predvsem bolj jasna merila, ter
okrepitev spremljajočih dejavnosti v obdobju priprave, izvajanje evalvacij,
možnost sodelovanja držav kandidatk in potencialnih kandidatk. Podpira
ohranitev možnosti, da se mesta povezujejo s sosednjimi regijami. V zvezi s
podeljevanjem naziva kulturne prestolnice Republika Slovenija opozarja, da bi
veljajo primerno vlogo dodeliti Svetu (v predlogu dokumenta se pristojnost
prenaša na Komisijo). Glede podeljevanja nagrade Meline Mercouri pa predlaga
izplačilo v dveh delih (3 mesece pred začetkom leta, polovico pa sredi samega
leta).
Digitalno predvajanje filmov omogoča cenejšo, enostavnejšo in
hitrejšo distribucijo filmov. Večja pretočnost filmov pa omogoča večjo
promocijo evropskih del in s tem tudi promocijo kulturne in jezikovne
raznolikosti (podnaslavljanje v različnih jezikih, tudi manjšinskih, ki izginjajo
zaradi majhnega števila govorcev oziroma neuporabe) ter večjo socialno
kohezijo. Največjo oviro pri prehodu na digitalizacijo kinodvoran pomeni
strošek nabave digitalnih projektorjev, predvsem pa je strošek digitalne opreme
nesorazmerno razdeljen. Finančno breme prehoda na digitalno predvajanje filmov
nosijo prikazovalci filmov (kinodvorane), distributerji pa imajo največ koristi
(stroški distribucije se močno znižajo, do filmov se lahko dostopa celo prek
spleta). Za velike prikazovalce (multiplekse) oziroma komercialne prikazovalce
filmov je nabava opreme finančno obvladljiva, pomeni pa velik zalogaj za majhne
kinematografe, ki ne morejo posegati po komercialnih modelih financiranj, imajo
pa pomembno vlogo prav na področju socialne kohezije.
Republika Slovenija se zavzema za sprejemanje ukrepov, s
katerimi bo zagotavljala celotno pokritost svojega ozemlja s kinematografi, ki
izvajajo evropsko naravnano programsko politiko, hkrati pa bo sodelovala pri
oblikovanju dolgoročnih sistemskih ukrepov, s katerimi bo na globalnem
kinematografskem trgu zagotovila promocijo in distribucijo evropskih filmskih
del.
Spletna distribucija avdiovizualnih del je relativno nov
način dostopa do avdiovizualnih del. Največja ovira za razvoj evropskega
spletnega trga avdiovizualnih in glasbenih del so piratstvo, kršenje pravic
intelektualne lastnine, fragmentacija trga in neobstoj ureditve čezmejnih
avtorskih pravic (multiple territory licensing). Republika Slovenija bo
spodbujala Komisijo, naj nadaljuje ukrepe za ureditev pravic intelektualne
lastnine na ravni EU in ukrepe za razvoj evropskega spletnega trga
avdiovizualnih in glasbenih del, s tem pa bo posledično vplivala na večji obtok
ter tudi večjo produkcijo.
Šport
Prednostne naloge Republike Slovenije na področju športa
ostajajo v prihodnjem 18-mesečnem obdobju nespremenjene.
Glede gospodarskega vidika športa si bo Republika Slovenija
prizadevala za krepitev podatkovne osnove za oblikovanje športnih politik, ki
temelji na dejstvih. Republika Slovenija podpira nadaljevanje dela na področju
sistematskega zbiranja podatkov, ki bi bili uporabni za oblikovanje politik,
saj je bila v skupini prvih držav, ko je nastajal sistem SSA (Športni
satelitski račun).
Socialni vidik športa je v Republiki Sloveniji zelo
poudarjen, saj ima šport v družbi posebno pomembno vlogo ter izredno kohezivno
moč, kar je zlasti pomembno za vključevanje marginalnih in drugih skupin v
družbo. Republika Slovenija si bo prizadevala pozitivni vpliv športa še nadalje
izkoriščati z izvajanjem projektov predvsem na lokalni ravni in zlasti na ravni
osnovnih oblik športne organiziranosti (»grassroot sport«), predvsem da bi se
neprivilegirane družbene skupine lažje vključile v družbo. Šport je odlično
sredstvo za aktivno participacijo državljanov v družbenih procesih, kar bo
zlasti poudarjeno v letu 2013 – letu aktivnega državljanstva, za uspešnost v
izobraževanju in zaposlovanju kot pomembnima dejavnikoma življenjske blaginje,
neprecenljiv vpliv pa ima šport tudi na zdravje.
Na področju integritete športa Republika Slovenija podpira
sprejetje vzajemno usklajenih in s civilno športno sfero dogovorjenih strožjih
ukrepov na področju boja proti neetičnemu ravnanju v športu, nelegalnim
športnim stavam, pranju denarja, prirejanju športnih rezultatov ter proti vsem
vrstam zlorab in manipuliranju v športu na nacionalni kot tudi na evropski in
globalni ravni. Meni, da bi pri reševanju tega vprašanja morali strniti moči na
mednarodni ravni s sodelovanjem celotne mednarodne skupnosti in še zlasti v
tesnem sodelovanju s svetovnim športnim gibanjem na čelu s strokovno športno
organizacijo, Mednarodnim olimpijskim komitejem. Prav tako podpira sprejetje
mednarodne Konvencije proti manipuliranju v športu, ki jo je v junija 2012
začel pripravljati Svet Evrope. Republika Slovenija se bo tudi vnaprej aktivno
zavzemala za boj proti dopingu v skladu s kodeksom WADA (World Anti-Doping
Agency). Glede zastopanja v WADA bo aktivno sodelovala pri pripravi stališč, s
katerimi bodo države članice EU enotno in usklajeno nastopale pri ključnih
vprašanjih.
ZAPOSLOVANJE, SOCIALNE ZADEVE, ENAKE MOŽNOSTI IN ZDRAVJE
Zaposlovanje, socialne zadeve in enake možnosti
Republika Slovenija si bo v skladu z vsakoletnim Nacionalnim
reformnim programom dejavno prizadevala za doseganje ciljev Strategije EU 2020,
in sicer da bo do leta 2020 zaposlenih 75  %
prebivalcev v starosti od 20 do 64 let ter da se bo število revnih in socialno
izključenih zmanjšalo za 40.000.
Politike zaposlovanja in sociale so eden od bistvenih
elementov strategije EU 2020 in načina dela prek evropskega semestra. Republika
Slovenija se bo v tem okviru, tudi prek strukturnih reform pokojninskega
sistema in trga dela, še naprej odzivala na gospodarske in socialne izzive,
povezane z visoko brezposelnostjo in demografskimi spremembami. Komisija je začela
z izvajanjem ambicioznega svežnja ukrepov za zaposlovanje, ki določa ključne
ukrepe za podporo ustvarjanju novih delovnih mest, ponovno vzpostavitev
dinamike trga dela in izboljšanje upravljanja EU. Republika Slovenija sveženj o
zaposlovanju vidi predvsem kot ključno vodilo zaposlovalnih politik in podlago
za pripravo Nacionalnega reformnega programa 2013, saj dokumenti predstavljajo
raznolik sklop tem, nekakšen srednjeročni načrt za doseganje cilja zaposlovanja
v okviru Strategije EU 2020. Komisija je 5. decembra 2012 predlagala tudi
sveženj ukrepov za zaposlovanje mladih, ki temelji na pobudi o priložnostih za
mlade ter vključuje predloge o jamstvih za mlade in kakovosten okvir za
pripravništva, kar Republika Slovenija načeloma podpira.
V okviru ukrepov za nove možnosti za rast na enotnem trgu bo
Republika Slovenija še naprej podpirala prizadevanja za izboljšanje mobilnosti
delavcev in povečanje socialne kohezije. Nizka mobilnost kvalificiranih
strokovnjakov v EU, boljša zaščita delavcev, ki so napoteni na začasno delo v
tujino, boljše usklajevanje ponudbe in povpraševanja na trgu dela so nekateri
od ključnih problemov delovanja notranjega trga EU. Zato Republika Slovenija
podpira nadaljnja prizadevanja za sprejetje revidirane Direktive o poklicnih
kvalifikacijah in Direktive o napotitvi delavcev na delo v okviru opravljanja
storitev ter izboljšanje delovanja mreže EURES, portala evropskih služb za
zaposlovanje, ki še ni v celoti izkoriščen za namene mobilnosti in zaposlovanja
delavcev EU. Republika Slovenija opozarja na hiter prenos direktiv na vseh
naštetih področjih.
Republika Slovenija bo sodelovala tudi pri morebitni
nadaljnji obravnavi predlogov direktiv, kjer že dalj časa ni napredka.
Direktiva o uvedbi ukrepov za spodbujanje izboljšav na področju varnosti in
zdravja pri delu nosečih delavk in delavk, ki so pred kratkim rodile ali
dojijo, je za Republiko Slovenijo zelo pomembna, saj bi lahko bistveno vplivala
na slovensko zakonodajo na področju organizacije porodniškega in starševskega
dopusta. Pri obravnavi direktive bo Republika Slovenija izhajala iz obstoječega
stališča. Pri morebitnem novem predlogu Direktive o delovnem času bo Republika
Slovenija še naprej zagovarjala potrebo po ohranitvi možnosti izjeme od
najdaljšega tedenskega delovnega časa 48 ur (t. i. »opt-out«).
Prav tako bo Republika Slovenija še naprej sodelovala pri
sprejemanju Direktive o izvajanju načela enakega obravnavanja oseb ne glede na
vero ali prepričanje, invalidnost, starost ali spolno usmerjenost, s katero
želi EU vzpostaviti enotno najmanjšo raven zaščite pred diskriminacijo tudi
zunaj zaposlovanja, dela in poklicnega usposabljanja. Republika Slovenija
podpira tudi nadaljevanje dela na Direktivi o prenosljivosti pravic iz
dodatnega pokojninskega zavarovanja, kjer je ciprsko predsedstvo po večletnem
premoru ponovno začelo delo na podlagi predloga iz leta 2007. Podpira tudi
sprejetje Direktive o varovanju delavcev pred tveganji zaradi elektromagnetnih
sevanj ter Predlog uredbe o Programu Evropske unije za socialne spremembe in inovacije,
ki sta trenutno še v obravnavi.
Med predsedovanjem prihodnjega tria bo Komisija objavila tudi
zakonodajna predloga za posodobitev javnih služb za zaposlovanje (reforma
EURES-a v smeri širitve področja uporabe) in Evropsko platformo za boj proti
delu na črno, pri katerih bo Republika Slovenija dejavno sodelovala.
Republika Slovenija podpira krepitev integracije načela
enakosti spolov v Strategiji EU 2020, s posebnim poudarkom na vključevanju
žensk na trg dela, odpravi razlik v plačilu med ženskami in moškimi, preseganju
stereotipov na področju izobraževanja, zmanjševanju revščine, usklajevanju
poklicnega in družinskega življenja ter na zagotavljanju enakosti spolov v
odzivih na gospodarsko in finančno krizo. Prav tako podpira nadaljevanje
sistematičnega spremljanja izvajanja pekinških izhodišč za ukrepanje.
Med predsedovanjem prihodnjega tria bo zagotovo ena od
glavnih tem predlog direktive o zagotavljanju uravnotežene zastopanosti spolov
na neizvršnih direktorskih mestih družb, ki kotirajo na borzi, in s tem
povezanimi ukrepi. Cilj direktive, ki ga bodo morale zasebne družbe doseči do
začetka leta 2020, javna podjetja pa do začetka leta 2018, je 40-odstotna
prisotnost žensk na neizvršnih direktorskih mestih družb, ki kotirajo na borzi.
Republika Slovenija bo svoje stališče oblikovala po tem, ko bo pridobila vse
bistvene informacije glede števila podjetij, ki jih zadeva ureditev v
predlagani direktivi ter po posvetovanju z vsemi ustreznimi akterji.
Komisija je pred kratkim (konec oktobra) objavila predlog
Uredbe o Skladu za evropsko pomoč najbolj ogroženim. Večina držav je sicer
podprla idejo o ohranitvi pomoči, vendar menijo, da je predlog sistema preveč
zapleten. Republika Slovenija bo oblikovala svoje stališče, izhajala pa bo iz
tega, da mora biti sistem jasen in obvladljiv ter da so se v prejšnjem
inštrumentu porabila vsa sredstva.
Zdravje
Evropski sistemi zdravstvenega varstva se soočajo z izzivi,
ki so posledica demografskih gibanj in sprememb starostne strukture
prebivalstva, naraščanja kroničnih bolezni, pričakovanja ljudi o boljšem
dostopu do visoko kakovostne zdravstvene oskrbe in novih zdravstvenih
tehnologij ter po drugi strani omejitev in negotovosti zaradi gospodarske in
finančne krize. V teh pogojih pričakujemo, da bodo ukrepi in aktivnosti EU
usmerjeni v podporo državam članicam pri zagotavljanju vzdržnih in učinkovitih
sistemov zdravstvenega varstva in varovanju zdravja prebivalstva. Republika
Slovenija bo dejavno sodelovala pri pripravi in sprejemanju teh ukrepov in kot
prednostne cilje zagovarjala zmanjševanje razlik v zdravju ter preprečevanje in
obvladovanje nenalezljivih kroničnih bolezni, pri čemer je zanjo še posebej
pomembno Evropsko partnerstvo za boj proti raku, ki ga Republika Slovenija tudi
vodi.
V kratkem pričakujemo predlog revizije direktive 2001/37/ES o
izdelavi, predstavitvi in prodaji tobačnih izdelkov, ki naj bi prispevala k
preprečevanju kajenja med mladimi in drugimi ranljivimi skupinami ob hkratnem
upoštevanju pravil notranjega trga. Republika Slovenija podpira strožje ukrepe
na tem področju in si bo prizadevala, da se na ravni EU prepovejo nove oblike
nikotinskih in tobačnih izdelkov ter se sprejmejo dodatni ukrepi, ki dokazano
prispevajo k zmanjševanju izpostavljenosti tobačnemu dimu, vplivajo na
zmanjševanje rabe tobačnih izdelkov in spodbujajo opustitev kajenja pri tistih,
ki že kadijo.
V pričakovanju skorajšnjega dogovora v Svetu bo Republika
Slovenija pri pogajanjih z Evropskim parlamentom še naprej podpirala sprejetje
predloga sklepa o čezmejnih nevarnostih za zdravje. Prav tako bo še naprej
podpirala obsežna in tehnično zahtevna pogajanja glede dveh uredb s področja
medicinskih pripomočkov in uredbe o kliničnih preskušanjih, ki sta v začetni
fazi obravnave. Pomemben predlog, ki je trenutno že sredi zahtevnih pogajanj,
je t. i. »transparenčna« direktiva, ki ureja področje cen zdravil in povračil
iz javnih sredstev. Republika Slovenija se v postopku obravnave zavzema
predvsem za rešitve, ki bodo skladne in sorazmerne nacionalnim prizadevanjem na
področju zagotavljanja hitrejšega dostopa do zdravil, s katerimi proizvajalci
zdravil želijo oskrbovati trg, in vzdržnosti financiranja zdravil iz javnih
sredstev.
V okviru politik EU za obvladovanje dejavnikov tveganja za
kronične bolezni si bo Republika Slovenija prizadevala tudi za pripravo nove
strategije EU za zmanjševanje škode zaradi uživanja alkohola, še posebej na
področju zmanjševanja finančne dostopnosti alkohola in nadaljnjega omejevanja
čezmejnega oglaševanja in trženja alkoholnih pijač.
OKOLJE
Med največje izzive in prednostne naloge okoljske politike
sodijo oblikovanje prihodnje evropske okoljske politike, podnebne spremembe,
učinkovita raba virov, vključno s trajnostno proizvodnjo in potrošnjo, biotska
raznovrstnost, upravljanje vodnih virov, varstvo zraka in ravnanje z odpadki.
Ustrezno mesto morajo najti tudi okolju prijazni davčni ukrepi in drugi
ekonomski instrumenti v podporo prehodu v zeleno gospodarstvo, vključno z
okolju prijaznimi subvencijami.
Horizontalna okoljska vprašanja
Republika Slovenija bo nadaljevala prizadevanja za
doslednejšo vključitev okolja v sektorske politike EU, zlasti v okviru
uresničevanja ciljev vodilne pobude iz Strategije Evropa 2020 – »Evropa,
gospodarna z viri« – in na njej temelječih ukrepov. Nov okoljski akcijski načrt
na ravni EU bo moral natančno opredeliti okoljske prednostne naloge EU do leta
2020 in jih povezati z ostalimi politikami EU. Glede učinkovite rabe virov se
bo Republika Slovenija še naprej zavzemala za izboljšanje gospodarske rasti ob
hkratnem zmanjšanju rabe virov in spodbujanju eko-inovacij. Za gospodarnejšo
rabo naravnih virov so ključni: dosledna vključitev ciljev trajnostne rabe
virov v sektorske politike, izvajanje ukrepov za vzpostavitev krožnega
gospodarstva, spodbujanje uporabe in upoštevanje metode ocene celotnega
življenjskega kroga, raziskave in razvoj v smeri nadomeščanja strateških virov,
spreminjanje odpadkov v vir, zagotavljanje podatkov o resnični ceni blaga in
storitev, vključevanje zunanjih (predvsem okoljskih) stroškov v ceno izdelkov
in storitev. Če bi želeli odgovoriti na vse ključne izzive Strategije Evropa
2020, moramo zagotoviti enakopravno vključevanje ciljev trajnostne rabe virov,
zato morajo ti čim prej postati sestavni del letnega pregleda rasti in
nacionalnih razvojnih programov.
Republika Slovenija meni, da je treba s prenovljeno Direktivo
o presoji vplivov na okolje posodobiti in izboljšati njeno povezavo z direktivo
IED. Zelo pomembno je, da prenova ne bo povzročila dodatnih administrativnih
ovir in bo zagotovila ustrezno upoštevanje okoljevarstvenih zahtev pri
dovoljevanju projektov.
Podnebne spremembe
Prehod v nizkoogljično družbo in zmanjševanje odvisnosti od
fosilnih goriv sta še naprej v središču razvojnih izzivov Evrope in Republike
Slovenije. Podnebne spremembe zahtevajo skladne ukrepe za zmanjševanje izpustov
in za prilagajanje nepovratnim procesom v vseh sektorskih politikah. Republika
Slovenija bo v nadaljevanju razprav o srednjeročnih ciljih evropske podnebne
politike za leto 2030 in dolgoročnih za leto 2050, na podlagi že sprejetih
ukrepov za 2020 podpirala upoštevanje znanstvenih priporočil mednarodnega
panela za podnebne spremembe, hkrati pa bo znotraj EU zahtevala pravično
porazdelitev bremen potrebnih ukrepov.
V zvezi s tem za Republiko Slovenijo ostajajo pomembna
naslednja vprašanja: varstvo kakovosti zraka; trajnostna oskrba s hrano;
trajnostno in celostno upravljanje vodnih virov za proizvodnjo hidroenergije;
trajnostna raba in ohranjanje biotske raznovrstnosti ter ekosistemskih
storitev; trajnostno gospodarjenje z gozdnimi ekosistemi za zagotavljanje
njihove okoljske funkcije in vira biomase, lesa za izdelke, ki skladiščijo
ogljik, in ponora ogljika; prostorsko načrtovanje kot eden izmed pomembnih
preventivnih instrumentov za prilagajanje podnebnim spremembam – povezano načrtovanje
prostorskega in urbanega razvoja.
Pri sprejemanju morebitnih dodatnih predpisov za ustreznejše
delovanje sheme za trgovanje z emisijami toplogrednih plinov bo Republika
Slovenija tudi v prihodnje skrbela za interese slovenskega gospodarstva.
Predpisi, ki bodo urejali področje biogoriv, biomas in CO2 iz
vozil, bodo morali prispevati k doseganju nacionalnih energetskih in podnebnih
ciljev.
V mednarodnih pogajanjih si bo prizadevala za pripravo
ustreznega mednarodnega globalnega sporazuma v skladu z urnikom, dogovorjenim
decembra 2011 v Durbanu ter s sklepi konference pogodbenic decembra 2012 v
Dohi.
Glede prilagajanja na podnebne spremembe pa se bo na ravni EU
zavzemala za sprejetje skupne strategije EU, podporo prilagajanju s strani
drugih programov in politik EU ter za regionalno povezovanje in ustanavljanje
regionalnih centrov na območjih s podobnimi podnebnimi spremembami.
Biotska raznovrstnost in biološka varnost
V okviru EU je Republika Slovenija država z izjemno biotsko
raznovrstnostjo in visokim deležem območij Nature 2000; zaradi tega ima
pomembno mesto pri uresničevanju politike ohranjanja biotske raznovrstnosti v
EU. Pri dopolnjevanju zakonodajnega okvira EU si bomo prizadevali za doseganje
relevantnih globalnih strateških ciljev za biotsko raznovrstnost prek
uresničevanja skupnih ciljev EU za ohranjanje biotske raznovrstnosti do leta
2020 ter za uravnotežene rešitve, ki bodo prinašale koristi za naravo in
človeka. Republika Slovenija si bo prizadevala za vključevanje varovanja
biotske raznovrstnosti v vse relevantne sektorske politike, še posebej v
evropsko kmetijsko in ribiško politiko. Na področju nove biotehnologije in
gensko spremenjenih organizmov si bo še naprej prizadevala za visoko stopnjo
zagotavljanja biološke varnosti za zdravje ljudi in okolje. Zavzemala se bo
tudi za poglobitev sodelovanja z institucijami EU na področju presoje tveganja
GSO za okolje, zdravje ljudi, živali in rastlin. Prizadevala si bo tudi za
iskanje rešitev, ki bi omogočale državam članicam, da lahko same odločajo o
pridelavi gensko spremenjenih organizmov, odobrenih v EU.
Vodna politika
Republika Slovenija si bo še naprej prizadevala za učinkovito
upravljanje vodnih virov in usklajeno ukrepanje na ravni EU, na vseh področjih
varstva, urejanja in rabe voda. Glede na povečevanje nevarnosti skrajnih
vremenskih pojavov, kot so poplave ali suše, je treba posebno pozornost
nameniti tudi tej problematiki. Upravljanje z vodami je treba integrirati v vse
sektorske politike, povezane z rabo vode.
Kakovost zraka
Varstvo zraka je tudi zaradi neugodnih podnebnih razmer, ki
lahko že ob relativno nizkih gostotah emisij pripomorejo k visokim
koncentracijam onesnaževal v zraku, tradicionalno eno izmed prednostnih
področij okoljske politike in ukrepov v Republiki Sloveniji. Zato si bo
Republika Slovenija prizadevala za nadaljnji razvoj okoljskih politik EU na tem
področju. Pri tem bo podprla zlasti politike in ukrepe, ki bodo usmerjeni v
zmanjševanje obremenitev v prekomerno onesnaženih urbanih okoljih. Republika
Slovenija tudi meni, da bo pri morebitnem nadaljnjem zaostrovanju mejnih
vrednosti treba upoštevati specifične nacionalne pogoje držav članic. Ključno
je zagotoviti čim večjo sinergijo med varstvom zraka in blaženjem podnebnih
sprememb.
Odpadki
V pogajanjih o prenovljenem zakonodajnem okviru si bo
Republika Slovenija prizadevala za uvajanje gospodarnega ravnanja z viri, kjer
je gospodarjenje z odpadki pomemben člen. Pri tem pa je ključno slediti
5-stopenjski hierarhiji ravnanja z odpadki: preprečevanje nastajanja odpadkov,
priprava za ponovno uporabo, recikliranje, drugi postopki predelave, npr.
energetska predelava, in odstranjevanje odpadkov. Prizadevala si bo za rešitve,
ki ustrezajo tudi majhnim trgom. Pomembno je, da prenova ne bo povzročila
dodatnih bremen in upočasnila izvajanja dobrih praks. V skladu z vizijo
strateškega okvira (2012–2021) Baselske konvencije se bo Republika Slovenija še
naprej zavzemala za varstvo okolja, zdravje ljudi ter okolju primerno ravnanje
z odpadki in njihov ustrezen prehod prek meja.
Jedrska varnost
Varnost jedrskih objektov je prednostna naloga Republike
Slovenije; upoštevajo se vsi mednarodno veljavni varnostni standardi. Za zdaj
Republika Slovenija ne razmišlja o opustitvi možnosti rabe jedrske energije v
prihodnje, pri čemer pa mora biti varnost na prvem mestu. Pri upoštevanju
rezultatov t. i. varnostnih stresnih testov jedrskih elektrarn v EU in pripravi
akcijskega načrta si bo tudi v prihodnje prizadevala za učinkovite in strokovne
rešitve.
Republika Slovenija bo tudi v prihodnje dejavno vključena v
razpravo o novi direktivi o temeljnih varnostnih standardih varstva pred
sevanji, obenem pa bo podpirala sklepanje mednarodnih sporazumov Euratom s
tretjimi državami na področju sodelovanja pri uporabi jedrske energije in
jedrski varnosti.
KMETIJSTVO, GOZDARSTVO, RIBIŠTVO IN PREHRANA
Kmetijstvo
Na področju kmetijstva ostaja prednostna usmeritev Republike
Slovenije njen prispevek in čim večji izkupiček pri reformi skupne kmetijske
politike EU (v nadaljnjem besedilu: SKP). Nov zakonodajni okvir SKP daje
možnost ukrepanja v taki smeri, da bo Republika Slovenija lahko dosegla
zastavljene cilje in jih lahko tudi prilagodila svojim razmeram. Republika
Slovenija v splošnem ocenjuje, da so pogajanja o SKP korak v pravo smer, na
posameznih področjih pa bodo potrebne še nadaljnje spremembe, zlasti glede
uvedbe novega sistema neposrednih plačil, ki ostajajo proizvodno vezana,
ozelenitve neposrednih plačil in samega obsega sredstev za izvajanje SKP. Če se
bo proračun EU za finančno obdobje 2014–2020 zelo zmanjšal in se bodo občutno
znižala tudi sredstva za SKP, Republika Slovenija meni, da se s tem lahko
razvodeni tudi sama reforma SKP.
Republika Slovenija podpira posodobitev in poenotenje
neposrednih plačil. Strinja se tudi s predlogom, da se postopoma ukinejo zgodovinska
plačila, vendar pa uvedba enotnega plačila za Republiko Slovenijo ni ustrezna
rešitev. Za Republiko Slovenijo je ključno, da lahko tudi v prihodnje dodeli
različne višine plačil za njive in travinje oziroma prožnost pri izvedbi novega
sistema na ravni držav članic. Republika Slovenija podpira koncept ozelenitve
kot druge bistvene novosti v okviru reforme, ni pa še povsem zadovoljna z
opredelitvijo in zahtevami posameznih ukrepov. To še posebej velja za ukrepa
»ohranjanje trajnega travinja« in »površine z ekološkim pomenom«. V zvezi s
slednjim je za Republiko Slovenijo nesprejemljivo, da bi na njivskih površinah,
ki so v Republiki Sloveniji po obsegu na prebivalca na repu EU, uvajali praho.
Zato Republika Slovenija predlaga izvajanje teh dveh ukrepov na ravni države
ali regije in ne na ravni kmetije.
Glede predloga uredbe za razvoj podeželja Republika Slovenija
meni, da le-ta zagotavlja primeren in dovolj prožen okvir z ustreznimi ukrepi
za pripravo programa, ki bo prilagojen slovenskim potrebam. Ukrepi politike
razvoja podeželja so na slovenskem podeželju sprožili pomemben proces
spodbujanja podjetniške in okoljevarstvene miselnosti, kar mora novo programsko
obdobje dodatno utrditi in še povečati učinke. Zato je za Republiko Slovenijo
ključno vprašanje obsega in razdelitve sredstev za razvoj podeželja za
naslednje programsko obdobje med države članice. Republika Slovenija meni, da
bi v okviru pretekle učinkovitosti morali upoštevati delež sredstev posamezne
države članice v celotnem programskem obdobju 2007–2013 in ne samo v letu 2013.
V okviru finančnih določb je za Republiko Slovenijo odprto tudi vprašanje
stopnje predfinanciranja in stopnje sofinanciranja s strani EU, predvsem z
vidika regij, ki v novem programskem obdobju ne bodo več imele statusa manj
razvitih regij.
Gozdarstvo
Kot tretja najbolj gozdnata država v EU si bo Republika
Slovenija na področju gozdarstva prizadevala za uveljavitev načel trajnostnega
gospodarjenja z gozdovi v okviru vseh pobud na ravni EU in za podpiranje
aktivnega upravljanja z gozdovi, s katerim se hkrati uresničuje gospodarska,
okoljska in socialna funkcija gozdov.
Veterinarske in fitosanitarne zadeve
Republika Slovenija podpira prizadevanja za sprejetje
obstoječih in nadaljnjih zakonodajnih pobud na področju zdravja in dobrobiti
živali, zdravja rastlin, rastlinskega reprodukcijskega materiala in uradnega
nadzora na teh področjih.
V tej luči si bo Republika Slovenija prizadevala za ustrezno
ravnotežje med preventivnimi in kurativnimi ukrepi na področju varovanja zdravja
živali in rastlin ter izboljšanja institucionalnih struktur za zagotavljanje
hitrejšega in ustreznejšega odziva v primeru izbruha bolezni in sanitarnih
kriz.
Republika Slovenija pozdravlja poenostavitev zakonodaje na
področju zdravja živali. Republika Slovenija meni, da je prenova zakonodaje EU
v obliki nove Uredbe o zdravju živali, ki bo predstavljala krovni zakonodajni
akt na tem področju, izrednega pomena, pri čemer pa bo treba paziti na
uravnoteženost ukrepov.
Na področju zdravja rastlin Republika Slovenija podpira
načrtovane spremembe zakonodaje EU v smeri prenove oziroma posodobitve
zakonodaje v okviru nove Uredbe o zdravju rastlin in Uredbe o trženju
rastlinskega razmnoževalnega materiala. Republika Slovenija podpira
horizontalno uskladitev obeh področij glede na postopke uradnega nadzora ter
sofinanciranja stroškov v okviru varne hrane s strani EU. V tej luči Republika
Slovenija aktivno sodeluje pri izboljšanju sistema, da bi pokril nova tveganja
zaradi globalnih sprememb trgovine, podnebja in gospodarskih razmer.
Republika Slovenija podpira tudi spremembe zakonodaje na
področju semen in razmnoževalnega ter sadilnega materiala, ki jih prinaša
predlog nove uredbe o rastlinskem razmnoževalnem materialu. Ob tem si bo
Republika Slovenija prizadevala za jasen in enostaven pravni okvir, ki bo na
eni strani spodbujal inovativnost in razvoj na področju in s tem zagotavljal
večjo konkurenčnost sektorja, na drugi strani pa omogočal ohranjanje biotske
raznovrstnosti in trajnostno rabo rastlinskih genskih virov. Na področju
gozdnega reprodukcijskega materiala si bo Republika Slovenija prizadevala za
ohranitev ureditve, ki je vsebovana v veljavnih predpisih.
Nadalje Republika Slovenija meni, da mora povečanje kmetijske
pridelave ob hkratnem zagotavljanju učinkovite in trajnostne rabe virov
stremeti k trajnostni rabi gnojil in pesticidov. Doseči je treba napredek na
področjih celostne strategije zatiranja škodljivih organizmov, biotičnega
varstva rastlinskih bolezni in škodljivcev, izboljšati uporabo sredstev za varstvo
rastlin in zmanjšati emisije toplogrednih plinov, ki nastanejo pri vzreji
živali in obdelavi zemlje.
Varna in kakovostna hrana
Republika Slovenija pozdravlja v letu 2012 objavljeno
Sporočilo Komisije o Evropskem partnerstvu za inovacije »Kmetijska produktivnost
in trajnost« ter podpira načrtovano revizijo Komisije glede političnega in
pravnega okvira EU za ekološko pridelavo v letu 2013. Cilj je vzpostaviti
sistem trajnostnega upravljanja kmetijstva in proizvodnjo visoko kakovostnih
kmetijskih pridelkov, ki izpolnjujejo zahteve potrošnikov ob uporabi postopkov,
ki ne škodujejo okolju, zdravju ljudi ali dobremu počutju živali. Informirana
izbira potrošnikov je ključen element v celotni oskrbovalni verigi.
Spreminjanje potrošniških vzorcev in s tem povezano izobraževanje (ozaveščanje
kupcev) ter informiranje (ustrezno označevanje izdelkov in sam način pakiranja)
bi lahko izboljšala raven javnega zdravja, povečala vključevanje zdravih
sestavin v proizvode (npr. mleko ali olje z vsebnostjo omega-3 maščobnih kislin),
kar bi lahko dosegli z nadaljnjim razvojem hranilnih snovi in z vzrejo živali.
Ribištvo
V okviru reforme skupne ribiške politike Republika Slovenija
podpira pobude, ki so namenjene ohranjanju in trajnostnemu upravljanju
ribolovnih virov, vendar ob tem opozarja, da je z reformo poleg zagotavljanja
trajnostnih okoljskih pogojev treba poskrbeti tudi za družbeno in ekonomsko
trajnost. Republika Slovenija zato pozdravlja vse ukrepe, ki gredo v tej smeri.
Z reformo kot tudi s prihodnjim Evropskim skladom za
pomorstvo in ribištvo je treba zagotoviti ohranitev in trajnostni razvoj
ribiškega sektorja v EU, pri čemer je treba posebno pozornost nameniti manjšim
ribiškim sektorjem, kakršen je slovenski. V tej luči pozdravljamo višjo stopnjo
sofinanciranja za mali priobalni ribolov v okviru prihodnje finančne
perspektive. V prihodnji finančni perspektivi 2014–2020 bi bilo treba ustrezno
nasloviti potrebe ribištva v posameznih regijah kot sta Jadran in Sredozemlje,
ne le v okviru reforme skupne ribiške politike.
Čeprav je slovenski ribiški sektor majhen, je za Republiko
Slovenijo zelo pomemben; na morju tako z vidika prepletenosti z gospodarstvom
obalnih in lokalnih območij kot tudi z vidika ohranjanja identitete Republike
Slovenije kot pomorske in ribiške države; na celinskih vodah pa je zelo
pomembna dejavnost akvakulture, ki omogoča preskrbo s sveže vzrejenimi ribami.
Republika Slovenija bo zato tudi v prihodnje podpirala investicije v
ribogojnice, spremljala pripravo strateških smernic za razvoj ribogojstva s strani
Komisije ter se zavzemala za upoštevanje specifičnih lastnosti slovenskega
ribogojskega sektorja pri pripravi sklepov Sveta v zvezi z ribogojstvom. V letu
2013 bo Republika Slovenija pripravila Nacionalni strateški načrt za razvoj
ribogojstva, ki bo v prihodnji finančni perspektivi 2014–2020 prek Evropskega
sklada za pomorstvo in ribištvo omogočal ustrezne podpore temu sektorju.
Ribiški sektor (ribolov, ribogojstvo, predelava, lokalni
razvoj) bo moral prek svojih funkcij tudi v prihodnje prispevati k ohranjanju
in dvigovanju rasti in števila in kakovosti delovnih mest v Republiki Sloveniji
in s tem k doseganju prednostnih nalog Strategije Evropa 2020.
V okviru pogovorov o izboljševanju delovanja Generalne
komisije za ribištvo v Sredozemlju (GFCM), katere članica je tudi Republika
Slovenija, je stališče Republike Slovenije, da je treba najprej izboljšati
zbiranje podatkov ter zagotoviti pripravo skupnih ocen stanja staležev. Pri
pogovorih o pripravi možnih večletnih načrtov upravljanja ribjih staležev pa je
nujno zagotoviti ustrezen proces koordinacije med tistimi državami članicami
GFCM, ki jih bodo ti načrti zadevali.
PRAVOSODJE IN NOTRANJE ZADEVE
Republika Slovenija podpira sodelovanje na področju
pravosodja in notranjih zadev v okviru EU, ki za obdobje 2010–2014 poteka
skladno z usmeritvami iz Stockholmskega programa. Republika Slovenija meni, da
se je v drugi fazi izvajanja tega programa treba osredotočiti na prioritete, ki
bodo določene po vmesnem pregledu izvajanja tega programa. Analiza izvajanja Stockholmskega
programa bo hkrati dobra podlaga za pripravo naslednjega programa za obdobje
2015–2019.
Pravosodno sodelovanje
Republika Slovenija meni, da so v času gospodarske krize
izrednega pomena civilni in kazenskopravni ukrepi, ki se sprejemajo za krepitev
enotnega trga in konkurenčnosti EU, ki bodo med drugim okrepili zaupanje
vlagateljev v finančne trge EU. Gre za niz ukrepov za olajšanje preživetja
podjetij in nudenje novih priložnost za podjetnike kot tudi zaščito finančnih
in drugih interesov EU, posameznikov in pravnih subjektov. Ukrepi so skladni s
stališčem Republike Slovenije, da morajo biti pravosodni postopki čim
učinkovitejši, čim cenejši in karseda poenostavljeni. Poseben poudarek je treba
dati tudi preprečevanju kaznivih dejanj.
Posebno pozornost bomo v prihodnjem obdobju posvetili
napovedani novi Uredbi o Eurojustu in s tem povezani vzpostavitvi Urada
evropskega javnega tožilca. Urad naj se v primeru vzpostavitve vsaj v začetnem
obdobju osredotoča na kazniva dejanja, storjena zoper finančne interese Unije.
Pravosodno sodelovanje v kazenskih zadevah
Na kazenskopravnem področju je Republika Slovenija ena izmed
zagovornic približevanja nacionalnih zakonodaj na področju kazenskega
materialnega in procesnega prava in meni, da mora skupna podlaga EU vsebovati
minimalne procesne standarde v kazenskih postopkih, da se bo načelo vzajemnega
priznavanja lahko čim bolj učinkovito izvajalo. Po mnenju Republike Slovenije
skupni minimalni standardi prispevajo k medsebojnemu zaupanju med pravosodnimi
organi držav članic. Trenutno potekajo pogajanja med Evropskim parlamentom in
Svetom o Predlogu direktive o pravici do dostopa do odvetnika v kazenskem
postopku in pravici do komunikacije v primeru prijetja (ukrep C). Republika
Slovenija podpira čim višje standarde in čim hitrejše sprejetje.
Republika Slovenija pozdravlja napredek, ki je bil v EU
dosežen v kratkem času od začetka obravnave predloga direktive o zamrznitvi in
zaplembi premoženjske koristi, pridobljene s kaznivim dejanjem, kot tudi glede
predloga direktive o kazenskih sankcijah za trgovanje z notranjimi
informacijami in tržno manipulacijo. Svet za pravosodje in notranje zadeve je
dosegel splošni pristop o obeh predlogih na decembrskem zasedanju.
Republika Slovenija si bo prizadevala za čimprejšnje sprejetje
direktive o boju proti goljufijam, ki škodijo finančnim interesom Unije, z
uporabo kazenskega prava, saj meni, da bo direktiva pripomogla k boljši zaščiti
javnih sredstev Unije in zmanjšanju škode, ki nastaja v proračunu EU zaradi
goljufij in podobnih protipravnih dejanj.
Republika Slovenija tudi pozdravlja namero Komisije, da bo
kmalu predstavila Predlog direktive o zaščiti evra pred ponarejanjem s
kazenskim pravom.
Republika Slovenija je zadovoljna, da sprejetje zakonodaje
glede zaščite žrtev kaznivih dejanj poteka po načrtih.
Republika Slovenija kot ena izmed pobudnic direktive o
evropskem preiskovalnem nalogu obžaluje, da pogajanja še niso bila zaključena
in upa na pozitiven razplet v času naslednjega predsedovalnega tria.
Pravosodno sodelovanje v civilnih zadevah
Na civilnem področju Republika Slovenija pozdravlja predloge,
ki gredo v smeri odpravljanja vmesnih ukrepov (eksekvature), potrebnih za
izvršitev sodnih odločb, ki so izdane v drugi državi članici. Ob tem Republika
Slovenija poudarja, da morajo biti ohranjene minimalne procesne varovalke za
udeležene stranke in po potrebi usklajena kolizijska pravila. Republika
Slovenija pozdravlja že sprejeti dogovor na ravni Sveta glede prenove Uredbe o
pristojnosti in priznavanju ter izvrševanju sodnih odločb v civilnih in
gospodarskih zadevah (Bruselj I).
Republika Slovenija izraža podporo predlogu uredbe o uvedbi
evropskega naloga za zamrznitev bančnih računov, katere cilj je olajšanje
čezmejne izterjave dolgov v civilnih in gospodarskih zadevah. Zadevna uredba
predlaga sprejetje samostojnega evropskega postopka oziroma instrumenta za
zamrznitev bančnih računov na podlagi enakih pogojev, ne glede na državo, v
kateri ima sedež pristojno sodišče.
Republika Slovenija ocenjuje, da je bil dosežen določen napredek
glede predlagane zakonodaje o pristojnosti, pravu, ki se uporablja, ter
priznavanju in izvrševanju sodnih odločb na področju premoženjskih razmerij med
zakoncema in glede pristojnosti, prava, ki se uporablja, ter priznavanju in
izvrševanju sodnih odločb na področju premoženjskopravnih posledic
registriranih partnerskih skupnosti. Republika Slovenija upa, da bodo pogajanja
glede obeh aktov zaključena v času naslednjega predsedovalnega tria. Hkrati
Republika Slovenija obžaluje, da predloga ne zajemata tudi »de facto«
partnerskih zvez oziroma zunajzakonskih skupnosti.
Republika Slovenija na splošno pozdravlja zakonodajni sveženj
za okrepitev pravic žrtev v EU, ki bo vzpostavil hiter in učinkovit mehanizem
za zagotovitev, da država članica, v katero se ogrožena oseba preseli, brez
vmesnih formalnosti prizna zaščitni ukrep v civilnih zadevah, ki ga je izdala
prva država članica.
Republika Slovenija ima pomisleke do predloga uredbe o
skupnem evropskem prodajnem pravu, saj meni, da ne naslavlja pravih problemov
čezmejne trgovine. Hkrati ima Republika Slovenija pomisleke in dvome v dodano
vrednost predlaganega instrumenta.
Ostale vsebine s področja pravosodja
Na področju varstva osebnih podatkov Republika Slovenija
pozdravlja prizadevanja Komisije za celovito reformo pravnega okvira varstva
osebnih podatkov, vendar opozarja na spornost nekaterih predlaganih rešitev.
Glavni pomisleki Republike Slovenije so vrsta pravnega akta, vpliv na
gospodarstvo in javne finance, skorajda popolni odvzem zakonodajne pristojnosti
državam članicam EU, prenos nenadzorovanih zakonodajnih pristojnosti na
Komisijo.
Republika Slovenija pričakuje, da bodo pogajanja glede
pristopa EU k Evropski konvenciji o človekovih pravicah v naslednjem obdobju
uspešno zaključena.
Republika Slovenija podpira sprejetje obeh finančnih uredb s
področja pravosodja, ki določata financiranje programov za obdobje 2014–2020.
Republika Slovenija meni, da programa zagotavljata preglednost in poenostavitev
izvajanja programov ter s tem lažje financiranje horizontalnih projektov kot so
e-pravosodje, izobraževanje v pravosodju in zaščita žrtev, tako v kazenskem kot
v civilnem postopku.
Notranje zadeve
Republika Slovenija na področju notranjih zadev deluje v
skladu s sprejetimi programskimi dokumenti EU, ki opredeljujejo številna
posebna področja kot so zakonite in nezakonite migracije, azil, upravljanje in
nadzor meja, policijsko sodelovanje in boj proti organiziranem kriminalu ter
terorizmu.
Zelo intenzivno se bo nadaljevalo delo na področju priprave
pravnih podlag za večletni finančni okvir na področju pravosodja in notranjih
zadev, ki po novem vzpostavlja dva sklada: Sklad za azil in migracije ter Sklad
za notranjo varnost. Sprejetju uredb bo sledila priprava večletnih programov
dela za posamezna področja glede na opredeljene nacionalne prioritete in
prilagoditev notranje organizacije dela novim finančnim pravilom.
Priseljevanje in azil
Pri sprejemanju zakonodaje na področju zakonitih migracij
Republika Slovenija podpira sprejetje Predloga direktive o pogojih za vstop in
prebivanje državljanov tretjih držav v okviru premestitev znotraj podjetja in
predloga direktive o pogojih za vstop in prebivanje državljanov tretjih držav
zaradi sezonskega dela. Po pričakovanem sprejetju obeh direktiv na ravni EU
sledi še implementacija v notranjem pravnem redu.
S sprejetjem Direktive o premeščencih bo EU postala
privlačnejša za ključne delavce v multinacionalnih podjetjih, saj bo zaposlenim
iz tretjih držav olajšala vstop in jih izenačila z državljani EU. Direktiva bo
tej kategoriji migrantov zagotavljala tudi pravico do takojšnjega združevanja
družine. Sprejetje direktive bo povečalo tudi konkurenčnost evropskega
gospodarstva in s tem večjih slovenskih podjetij.
Direktiva o sezonskih delavcih bo ohranila pristojnosti držav
članic, da same nadzorujejo svoj trg delovne sile, hkrati pa bo vzpostavila
pregleden sistem njihovega začasnega prebivanja. Hitrejši postopki za sprejetje
in zagotovitev minimalnega obsega pravic bodo preprečevali tudi izkoriščanje
delovnih migrantov in nelojalno konkurenco za sezonske delavce, ki so
državljani EU. Ker se direktiva nanaša na številna delovna področja, na primer
gradbeništvo in na kmetijstvo, bo morala Republika Slovenija po sprejetju te
direktive prilagoditi pomemben del domače zakonodaje.
Učinkovit nadzor zunanjih meja EU je ključen za preprečevanje
nezakonitih migracij, organiziranega kriminala in terorizma. Z namenom
njihovega preprečevanja slovenska policija operativno sodeluje z mejnimi
policijami drugih držav in z agencijo EU za zunanje meje (FRONTEX), ki
zagotavlja skupna usposabljanja in opravlja različne druge koordinacijske
dejavnosti.
Republika Slovenija si bo prizadevala, da uporaba napovedanih
novih tehnoloških sistemov EU na področju nadzora zunanje kopenske meje EU ne
bo omejila že dosežene stopnje prehodnosti te meje. Republika Slovenija vidi
napovedan predlog za uvedbo sistema EU za registracijo vstopa in izstopa kot
dobrodošlo pomoč in olajšanje dela mejnih policistov, obenem pa tudi kot
pripomoček za boljši nadzor nad dolžino bivanja teh oseb v schengenskem
prostoru. Republika Slovenija sicer z zanimanjem pričakuje tudi predlog
Komisije o programu evidentiranja dobronamernih potnikov.
V zvezi s predlogom uredbe o novem schengenskem ocenjevalnem
mehanizmu in predlogom uredbe o spremembi schengenskega mejnega zakonika v
delu, ki se nanaša na ponovno vzpostavitev nadzora na notranjih mejah,
Republika Slovenija podpira politične dogovore, ki so bili sprejeti v Svetu.
Republika Slovenija tudi obžaluje institucionalni zaplet z Evropskim parlamentom
glede obeh aktov in upa, da bosta čim prej sprejeta.
V zvezi z obema aktoma Republika Slovenija še vedno meni, da
morajo pri ocenjevalnem mehanizmu države članice EU ohraniti pristojnosti v
svojih rokah ob tesnem sodelovanju s Komisijo. V primeru resnih pomanjkljivosti
pri nadzoru zunanje meje pa Republika Slovenija pozdravlja poseben postopek za
določitev hitrega odgovora na izjemne okoliščine, ki ogrožajo delovanje
schengenskega sistema kot celote.
Republika Slovenija podpira vzpostavitev skupnega evropskega
azilnega sistema, ki bo prinesel dvig azilnih standardov in povečanje pravic
beguncev, obenem pa opozarja na možne negativne posledice prenovljene
zakonodaje, katere izvajanje bo odprlo nove možnosti za zlorabe azilnega
sistema, naložilo dodatno administrativno breme in povečalo stroške zaradi
povečanja obsega pravic prosilcev za mednarodno zaščito. Po sprejetju aktov iz
azilnega paketa bosta okvirno potrebni še dve leti za njihov prenos v
nacionalne zakonodaje.
Notranja varnost
Republika Slovenija podpira aktivnosti in časovni načrt za
izvajanje Strategije notranje varnosti za EU, sprejete na podlagi
Stockholmskega programa, in oblikovanje evropskega modela varnosti. Za
Republiko Slovenijo ostaja pri sodelovanju s tretjimi državami tudi na tem področju
prioritetna regija Zahodni Balkan. Republika Slovenija se bo v EU še naprej
zavzemala za dobro sodelovanje s temi državami in jih dejavno podpirala v
njihovem predpristopnem procesu, pri čemer je posebnega pomena tudi tako
imenovani proces Brdo, ki bdi nad harmonizacijo predpristopnega poglavja 24.
Republika Slovenija podpira proces širitve schengenskega
prostora na Bolgarijo in Romunijo, ker sta obe državi za vstop že izpolnili vse
potrebne tehnične pogoje. Republika Slovenija vstop Romunije in Bolgarije ne
pogojuje z dodatnimi pogoji, kot je na primer mehanizem za sodelovanje in
preverjanje, saj bi bilo uvajanje kakršnihkoli novih pravil nekorektno ter
diskriminatorno. Republika Slovenija upa, da bo ustrezen sklep Sveta o vstopu
obeh držav v schengensko območje sprejet v letu 2013.
Republika Slovenija prav tako upa, da bo v skladu s sprejeto
časovnico do konca marca 2013 ali kakšen mesec kasneje uspel prehod na
schengenski informacijski sistem druge generacije – SIS II. Republika Slovenija
je članica koordinacijske skupine, ki je zadolžena za izvedbo funkcionalnega
testiranja tega sistema. Sodelovala je tudi pri pripravi scenarijev za teste in
testnih podatkov ter pri organizaciji in izvedbi testiranj.
Republika Slovenija meni, da je sedanji predlog direktive
Evropskega parlamenta in Sveta o uporabi podatkov iz evidence podatkov o
potnikih za preprečevanje, odkrivanje, preiskovanje in pregon terorističnih in
hudih kaznivih dejanj (EU PNR – Passenger Name Record) uravnotežen, saj
zagotavlja visok standard varstva osebnih podatkov na eni strani, na drugi pa
deluje v interesu boja zoper grožnjo terorizma in preprečevanja hudih kaznivih
dejanj. Republika Slovenija meni, da sprejetje tega akta ne bi smel več biti
predmet nadaljnje blokade Evropskega parlamenta zaradi institucionalnih
nesoglasij s Svetom, povezanih s sprejemanjem schengenske zakonodaje.
Z vidika notranje varnosti je ključnega pomena priprava novih
pravnih podlag za evropski agenciji CEPOL in Europol, ki vsaka na svojem
področju pomembno prispevata k spodbujanju policijskega sodelovanja, izgradnji
skupne evropske policijske kulture ter boju proti organiziranemu kriminalu in
terorizmu na EU ravni. V tem pogledu bo še posebej pomemben prispevek Europola
v sodelovanju z državami članicami in drugimi deležniki pri pripravi prve Ocene
ogroženosti zaradi hudega in organiziranega kriminala (SOCTA). Ocena bo hkrati
tudi podlaga za opredelitev prihodnjih prioritet in pripravo operativnih
dejavnosti na ravni EU. V tem pogledu si bomo zlasti prizadevali za učinkovito
in dosledno zastopanje interesov Republike Slovenije ter uresničevanje naših
prizadevanj za krepitev in spodbujanje operativnega sodelovanja v okviru odbora
COSI.
Še vedno čakamo na predloge aktov glede vzpostavitve sistema
sledenja financiranja terorističnih dejavnosti (TFTS) in solidarnostne
klavzule. Oba predloga bosta pomembno prispevala k dopolnitvi varnostne
arhitekture EU na področju boja proti terorizmu.
Republika Slovenija si veliko obeta tudi od vzpostavitve
Evropskega modela za izmenjavo informacij (t. i. EIXM) in posodobljene
Strategije EU za boj proti drogam za obdobje 2013–2020. Aktivno se bo vključila
tudi v nov pristop na ravni EU glede vprašanja politike kibernetske varnosti,
ki dobiva vse bolj horizontalno dimenzijo in tako vključuje tudi področje
kibernetske kriminalitete.
Civilna zaščita
Republika Slovenija si bo ob prenovi zakonodaje na področju
civilne zaščite, ki se bo predvidoma zaključila v obdobju te deklaracije,
prizadevala za povečanje zmožnosti za odzivanje na nesreče, skladno s
krepitvijo ukrepov na področju preventive, ki se pripravljajo tudi v okviru
drugih politik Unije. Pri tem in pri pripravi izvedbenih aktov ter njihovem
izvajanju bo tudi v prihodnje zagovarjala upoštevanje načel subsidiarnosti in
proporcionalnosti pri opredelitvi ukrepov ter solidarnosti pri odzivu na večje
nesreče v okviru EU in v tretjih državah.
Ob prenovi zakonodaje bo nadalje podpirala povečano
vključevanje držav kandidatk in potencialnih kandidatk v mehanizem civilne
zaščite EU ter zagotavljala podporo državam sosedske politike pri razvoju
civilne zaščite. Prizadevala si bo za nadaljnjo vodilno vlogo pri uresničevanju
programa predpristopne pomoči državam Zahodnega Balkana in Turčije na področju
civilne zaščite, ki ga je uspešno izvajala v letih 2011–2012.
Civilna zaščita s spodbujanjem celostnega pristopa postaja
stičišče različnih politik, ki prispevajo k zmanjševanju nesreč oziroma
odpravljanju njihovih posledic. Zaradi tega bo Republika Slovenija zastopala
stališče, da je treba zagotoviti koherentnost in komplementarnost teh politik;
npr. pri pripravi akcijskega načrta EU za zaščito pred kemijskimi, biološkimi,
radiološkimi in jedrskimi nevarnostmi, pri zadevah, povezanih s prilagajanjem
podnebnim spremembam, na področju zmanjšanja tveganj pred nesrečami v tretjih
državah, pri ustanavljanju evropske prostovoljske enote idr.
V okviru prenove ukrepov za politično usklajevanje na ravni
EU (CCA) in pri oblikovanju implementacijskega sklepa o izvajanju solidarnostne
klavzule, kakor določa 222. člen Pogodbe o delovanju EU, bo zastopala stališče,
da se omenjena klavzula izvaja z uporabo že obstoječih mehanizmov, predvsem
mehanizma civilne zaščite EU.
ZUNANJE ZADEVE IN OBRAMBA
Sosedstvo
Evropska sosedska politika – Republika Slovenija se kot
država, ki je zgodovinsko in geografsko povezana s sredozemsko in z
vzhodnoevropsko soseščino EU, zavzema za celovito krepitev odnosov med EU in
državami evropske sosedske politike. Države evropske soseščine so neločljivo
povezane z evropsko preteklostjo, sedanjostjo in prihodnostjo. Stabilna,
demokratična, varna in gospodarsko razvita soseščina je ključen element
zagotavljanja varnosti in blaginje držav EU.
Republika Slovenija bo še naprej zagovarjala, da je pomembno
državam vzhodnega partnerstva tudi v prihodnje zagotavljati mehanizme in
instrumente, ki prinašajo spodbudo za nadaljevanje reformnih procesov in
približevanje EU. Hitrost in stopnja procesov približevanja EU je odvisna od
hitrosti in stopnje reformnih in tranzicijskih procesov v državah samih. Republika
Slovenija bo podpirala podelitev jasne perspektive članstva v EU tistim
državam, ki imajo takšne cilje in dosegajo standarde demokracije in človekovih
pravic ter učinkovito izvajajo reformne procese.
Republika Slovenija bo podpirala demokratične procese in
krepitev partnerstev v južni soseščini EU. V skladu z revidirano politiko EU do
držav južnega Sredozemlja bo podpora posameznim državam vezana na dejanski
napredek pri izvajanju političnih, socialnih in gospodarskih reform. Za
Republiko Slovenijo ostaja pomembna krepitev sodelovanja s civilno družbo
(European Endowment for Democracy) in tudi s ključnimi regionalnimi akterji.
Republika Slovenija bo nadalje podpirala prizadevanja v smeri regionalne
integracije, pri tem ima EU na voljo številne vzvode in mehanizme za podporo
integracijskimi procesom v arabskem svetu.
Republika Slovenija meni, da se mora evropska sosedska
politika razvijati v smeri krepitve medsebojnih odnosov na načelu
enakopravnosti in skupne odgovornosti. V smislu nadaljnjega razvijanja in
preoblikovanja sosedske politike bo Republika Slovenija še naprej zagovarjala
pomen načela diferenciacije in pogojevanja. Odnos EU do posamezne države se
mora oblikovati v skladu z njenimi sposobnostmi, pričakovanji in dejanskim
napredkom. Republika Slovenija je pripravljena deliti svoje izkušnje z državami
soseščine, ki so na poti transformacije in demokratične tranzicije.
Z evropskimi in sredozemskimi državami je treba krepiti
sodelovanje tudi v okviru Unije za Sredozemlje in Evro-sredozemske univerze (EMUNI),
ki je neposreden trajni prispevek Republike Slovenije k enotnemu
evro-sredozemskemu prostoru visokega šolstva, znanosti in raziskav. Republika
Slovenija si bo prizadevala za okrepitev dialoga z državami v okviru procesa 5
+ 5.
Bližnjevzhodni mirovni proces – Republika Slovenija si bo
prizadevala za nadaljnjo dejavno vlogo EU v mirovnem procesu, ki mora
pripeljati do končne rešitve dveh držav, ki bosta sobivali v miru. Republika
Slovenija bo nadaljevala s humanitarnimi projekti, ki lajšajo življenje
prebivalcem na palestinskih ozemljih. Še naprej si bo prizadevala za usklajen
pristop EU do priznanja palestinske države.
Države Zaliva – izkoristiti je treba njihove gospodarske
zmogljivosti, saj so nekatere države Zaliva v zadnjem času postale eno od svetovnih
gospodarskih središč. Regija prav tako pridobiva na svoji vlogi aktivnega
političnega akterja v soseščini. Republika Slovenija bo dejavno sodelovala v
dialogu EU s Svetom za sodelovanje v Zalivu (GCC).
EU kot globalni akter in odnosi s strateškimi partnerji
Republika Slovenija razvija in poglablja sodelovanje z
Združenimi državami Amerike (v nadaljnjem besedilu: ZDA) z dvostranskim
povezovanjem in v okviru transatlantskih odnosov krepi strateško partnerstvo EU
z ZDA. Za Republiko Slovenijo so gospodarski odnosi med EU in ZDA prioritetno
področje transatlantskega sodelovanja, še posebej v času finančne krize ter
krize na področju zaposlovanja na obeh straneh, zato podpira vsa prizadevanja
za čimprejšnji začetek pogajanj o trgovinskem in investicijskem sporazumu.
Enako podpira pobude za krepitev sodelovanja med EU in ZDA na področju politike
do Azije in Pacifika ter pri drugih mednarodnih aktualnih vprašanjih. Prizadeva
si tudi, da transatlantski dialog še naprej ohrani pozornost na stabilizacijo
in integracijo držav Zahodnega Balkana. V okviru transatlanskega sodelovanja s
Kanado Republika Slovenija aktivno sodeluje in podpira napore za sklenitev
Celovitega gospodarskega in trgovinskega sporazuma ter Strateškega partnerskega
sporazuma med EU in Kanado.
Republika Slovenija si bo še naprej prizadevala za poglobljen
dialog ter vzpostavitev pristnega strateškega partnerstva med EU in Rusko
federacijo. Zavzemala se bo za poglobitev sodelovanja na področjih skupnih
interesov ter konstruktiven dialog o vprašanjih, na katera imata različne
poglede. Republika Slovenija bo še naprej dejavna pri izvajanju Partnerstva za
modernizacijo in pri sooblikovanju novega Sporazuma o partnerstvu in
sodelovanju.
V skladu s svojo zunanjepolitično usmeritvijo bo Republika
Slovenija v okviru EU usmerjena v nadaljnjo krepitev političnih odnosov s
strateškimi in drugimi pomembnimi partnericami v Aziji, med katerimi imajo
prednost Kitajska, Japonska in Indija. Republika Slovenija si bo prizadevala
razširiti in poglobiti dialog z omenjenimi državami na bilateralni ravni ter z
njimi dejavno sodelovati pri obravnavi vprašanj svetovnih izzivov, v skladu s
cilji okrepljene gospodarske diplomacije pa bo nadalje iskala nove in utrjevala
obstoječe tržne niše.
Republika Slovenija se bo zavzemala za uspešne zaključke
pogajanj za sklenitev sporazumov o partnerstvu in sodelovanju oziroma novih
sporazumov o prosti trgovini (FTA) ter okvirnih sporazumov EU s Kitajsko, z
Indijo, Japonsko, Avstralijo in državami Zveze držav Jugovzhodne Azije (v nadaljnjem
besedilu: ASEAN).
EU in v njenem okviru Republika Slovenija prepoznavata v
Latinski Ameriki naravno zaveznico, kar temelji na zgodovinskih, kulturnih in
civilizacijskih dejstvih. Prednostna naloga slovenske zunanje politike glede
Latinske Amerike in Karibov je razvijati in krepiti dvostranske odnose s
posameznimi državami v regiji, zlasti z Brazilijo in Mehiko kot stabilnima in
rastočima trgoma. To nalogo uresničuje tudi z delovanjem v EU, ki ima z
omenjenima državama vzpostavljeno strateško partnerstvo.
Republika Slovenija bo še naprej posvečala posebno pozornost
kriznim žariščem. Krepitev vloge EU v Afganistanu in Pakistanu bo še naprej
zahtevala zavzetost držav članic. Republika Slovenija si bo v Afganistanu
prizadevala, da bo svojo zmanjšano aktivnost na varnostnem področju postopoma
in v skladu s svojimi zmožnostmi nadomeščala z delovanjem na področju
usposabljanja, izobraževanja in razvojnega sodelovanja.
V kontekstu svojih dejavnosti v okviru EU bo Republika
Slovenija tvorno prispevala tudi k oblikovanju odzivov EU na krizo v Siriji,
Maliju in k nadaljnjemu sodelovanju EU z Irakom v procesu stabilizacije in
demokratizacije države. Prav tako se bo zavzemala za nadaljevanje procesov
demokratizacije Egipta, Libije, Tunizije, Alžirije.
Republika Slovenija si bo prizadevala za nadaljnjo
pospeševanje strukturiranega dialoga EU-ASEAN na različnih področjih oziroma za
vsestransko krepitev odnosov z ASEAN in poglobitev dvostranskih vezi s
članicami te zveze s pogajanji o dvostranskih sporazumih o partnerstvu in
sodelovanju ter sporazumih o prosti trgovini in z njihovim izvajanjem.
Zaokrožitev omenjenih dvostranskih pogajanj z zainteresiranimi državami ASEAN
bi pomenila nadaljnji korak v smeri zasledovanja interesa EU za sklenitev
medregionalnega sporazuma o prosti trgovini.
Bližnjevzhodni mirovni proces lahko napreduje samo s
celovitim in večdimenzionalnim regionalnim pristopom, ki bo obema stranema dal
potrebna varnostna zagotovila. Republika Slovenija bo še naprej podpirala
dejavno vlogo EU za doseganje napredka v mirovnem procesu.
V zvezi z razvojem iranskega jedrskega programa bo Republika
Slovenija še naprej spremljala dogajanje in si z dejavnim vključevanjem v
razprave EU o odnosih z Iranom prizadevala za njegovo diplomatsko rešitev.
V okviru EU bo še naprej konstruktivno sodelovala pri
prizadevanjih za zagotavljanje miru in varnosti v podsaharski Afriki. Prizadeva
si bo za nadaljnjo krepitev političnih in gospodarskih odnosov z državami
podsaharske Afrike s poudarkom na Republiki Južni Afriki, Zelenortskih otokih
in Nigeriji.
Globalni izzivi in njihov vpliv na mednarodno varnost –
sodobne grožnje mednarodni varnosti niso povezane le z nevarnostjo meddržavnih
konfliktov ali z naraščanjem političnega ekstremizma, ki vključuje krepitev
nedržavnih akterjev. V ospredju sodobnih varnostnih groženj so tudi okoljske
spremembe, ukvarjanje z demografskimi gibanji in migracijskimi tokovi ter
zagotavljanje uravnovešenosti mednarodnega gospodarskega in finančnega sistema.
Varnost in obramba
Republika Slovenija si bo še naprej prizadevala za nadaljnji
razvoj skupne varnostne in obrambne politike v smislu operacij, institucij in
zmogljivosti. Nadaljevala bo sodelovanje v operacijah in misijah skupne
varnostne in obrambne politike EU v Bosni in Hercegovini, na Kosovu, v Gruziji,
na Palestinskih ozemljih ter v operaciji Atalanta v vodah Somalije in se
pridružila misiji urjenja malijske vojske (EUTM) v Maliju. Prizadevala si bo za
nadaljnjo krepitev strateškega partnerstva z mednarodnimi in regionalnimi
organizacijami ter drugimi akterji. Posebnega pomena pri tem je preseganje
sedanjega zastoja na ravni EU in Nata. Pri nadaljnjem razvoju in izboljšanju
civilnih in vojaških zmogljivosti bo podprla zlasti krepitev sinergije med
civilnim in vojaškim področjem, širitev nabora razpoložljivih instrumentov,
boljšo analitično podporo, večje vključevanje nevladnih organizacij in drugih
akterjev. Na nacionalni ravni bo skladno s Strategijo sodelovanja Republike
Slovenije v mednarodnih operacijah in misijah posebno pozornost namenila dolgoročnemu
razvoju zmogljivosti, s posebnim poudarkom na civilnem področju, krepitvi
celovitega pristopa, transparentnosti ter javne podpore. Tudi s sprejetjem
akcijskega načrta za izvajanje resolucij VS OZN 1325 in 1820 o ženskah, miru in
varnosti bo povečevala vlogo in število žensk v okviru skupne varnostne in
obrambne politike ter drugih mednarodnih operacij in misij. Na področju
neširjenja orožja in razorožitve si bo tudi v okviru sodelovanja s tretjimi
državami še naprej prizadevala za izvajanje sprejetih strategij EU, akcijskih
načrtov in skupnih ukrepov. V okviru zunanjih vidikov boja proti terorizmu bo
posebna pozornost namenjena spoštovanju človekovih pravic in pravne države ter
nadaljnjemu sodelovanju z OZN in regionalnimi organizacijami.
Širitev EU
Republika Slovenija si bo še naprej prizadevala za
nadaljevanje širitvenega procesa EU. Pri tem države Zahodnega Balkana ostajajo
njena prioriteta.
Sprejemanje praks in norm EU v okviru širitvenega procesa
prinaša utrditev demokracij, modernizacijo ter stabilnost vseh struktur v
državi. Zato si bo Republika Slovenija v okviru svojega delovanja v EU
prizadevala, da bo Unija še naprej namenjala ustrezno pozornost celotnemu
Zahodnemu Balkanu. To bo ohranilo kredibilnost širitvenega procesa in utrdilo
zavedanje državljanov teh držav, da je članstvo v EU realen cilj, posledično pa
olajšalo sprejemanje potrebnih reformnih procesov, ki na kratki rok včasih niso
priljubljeni. Pri tem se morajo države zavedati, da so za napredek v procesu
približevanja EU poleg sprejemanja evropskega pravnega reda in reform potrebni
tudi njihovo dosledno izvajanje, spoštovanje pravne države in vsevključujoči
družbeni dialog. Izjemno pomemben element približevanja držav Zahodnega Balkana
EU pa je tudi spoštovanje dobrososedskih odnosov, regionalno sodelovanje ter v
okviru tega spoštovanje in izvajanje mednarodnih sporazumov. Republika
Slovenija bo ob podpori in pomoči državam Zahodnega Balkana v procesu
približevanja in v pogajalskem procesu skrbno spremljala napredek držav na vseh
področjih, vključno z izpolnjevanjem mednarodnopravnih sporazumov kot je
Sporazum o vprašanjih nasledstva, ki je eden od osnovnih temeljev za trajne in
stabilne odnose med državami regije, ki jih sporazum zadeva.
Za tesnejše povezovanje z državami Zahodnega Balkana ter
njihovo hitrejše približevanje EU si bo Republika Slovenija prizadevala tudi v
okviru izvajanja mednarodnega razvojnega sodelovanja, kot tudi v okviru
konkretnih projektov in drugih aktivnosti, ki se financirajo iz sredstev EU
preko instrumenta za predpristopno pomoč.
Republika Hrvaška – je pristopna pogajanja z EU zaključila
30. junija 2011. Evropski Svet je takrat sprejel sklep o uvedbi nadzornega
mehanizma, ki bo veljal za obdobje do vstopa Republike Hrvaške v EU. Hrvaška
pristopna pogodba je bila podpisana 9. decembra 2011 v Bruslju. Indikativni
datum pristopa Republike Hrvaške v EU je 1. julij 2013, pod pogojem, da bodo
pristopno pogodbo ratificirale vse države članice.
Z nadzornim mehanizmom bo EU do vstopa Republike Hrvaške v EU
spremljala izpolnjevanje vseh zavez, ki jih je le-ta prevzela v pristopnih
pogajanjih, še posebej pa obveznosti iz poglavij: 8 (politika konkurence), 23
(pravosodje in temeljne pravice) ter 24 (pravica, svoboda, varnost). Komisija
je v okviru oktobrskega širitvenega svežnja ocenila, da Republika Hrvaška
nadaljuje z napredkom pri prilagajanju nacionalne zakonodaje in implementaciji
evropskega pravnega reda, da še naprej izpolnjuje politična merila, in da je
glede na ekonomska merila delujoče tržno gospodarstvo. Posebno skrb bo morala
nameniti predvsem pripravi na črpanje evropskih strukturnih skladov;
rekonstrukciji hrvaškega ladjedelništva; krepitvi vladavine prava z namenom, da
se izboljšata javna uprava in sodni sistem (zlasti zmanjšanje sodnih
zaostankov, boj proti organiziranemu kriminalu idr.); preprečevanju korupcije
in učinkovitemu boju proti njej ter tudi upravljanju z zunanjimi mejami EU.
Republika Hrvaška mora sprejeti tudi potrebne ukrepe glede trgovanja z nafto in
bio-gorivi, da bodo v skladu z evropskim pravnim redom. V poročilu je omenjen
tudi napredek pri izvajanju arbitražnega sporazuma med Republiko Slovenijo in
Republiko Hrvaško. Dodatno je izpostavljeno vnovično zagotovilo Republike
Hrvaške za nadaljevanje pogajanj o vprašanju jamstev za devizne vloge pred
Banko za mednarodne poravnave v Baslu in tudi imenovanje dveh finančnih
strokovnjakov z namenom, da se poišče za obe strani sprejemljiva rešitev. To
pomeni ponovno in jasno potrdilo, da gre v tem primeru za vprašanje nasledstva.
Prav tako je omenjena potreba po skupni rešitvi z Republiko Slovenijo pri
upravljanju nizko in srednje radioaktivnih odpadkov in jedrskega goriva.
Poglavja, ki v okviru nadzornega mehanizma še naprej ostajajo
v posebnem fokusu Republike Slovenije so: 1 – prost pretok blaga (zaradi uredbe
o skladiščenju naftnih derivatov), 15 – energija (problematika NEK in NSRAO),
23 – pravosodje in temeljne pravice (sodni zaostanki) in 24 (zamude glede
zunanje meje). Poleg navedenega je Republika Slovenija še naprej pozorna tudi
na hrvaške zaveze v poglavju 4 – prost pretok kapitala, in sicer v povezavi s
problematiko Ljubljanske banke na Hrvaškem. Pričakuje se, da bosta finančna
strokovnjaka, ki sta ju imenovali vladi Republike Slovenije in Republike
Hrvaške, v najkrajšem možnem času našla ustrezno rešitev za to vprašanje, saj
je postopek ratifikacije hrvaške pristopne pogodbe v Državnem zboru Republike
Slovenije možno izpeljati šele po tem, ko bo navedena problematika rešena
skladno z mednarodnimi zavezami obeh držav in tistimi, ki jih je dala Republika
Hrvaška ob zaključku pogajanj za vstop v EU.
Republiko Slovenijo in Republiko Hrvaško veže skupni interes
za stabilnost regije in krepitev evroatlantske perspektive držav Zahodnega
Balkana, zato so lahko prioritetne naloge po vstopu Republike Hrvaške v EU na
tem področju usmerjene v aktivno sodelovanje v tem smislu.
Islandija – V pogajanjih dobro napreduje. Ima odprtih večino
poglavij in veliko tudi že začasno zaprtih. Pogajanja o poglavjih, ki so za
Islandijo težja, sicer še sledijo. Republika Slovenija podpira nadaljevanje
pristopnih pogajanj z Islandijo ter njena prizadevanja za članstvo v EU in
meni, da bi Islandija lahko zaključila pogajanja v relativno kratkem času. Pri
tem pa poudarja potrebo po spoštovanju načel enake obravnave in lastnih dosežkov.
Turčija – Pristopna pogajanja s Turčijo so v zadnjem času
zastala, saj Turčiji že več kot dve leti ni uspelo odpreti novega pogajalskega
poglavja. Zaradi zastoja v pristopnih pogajanjih je Komisija z namenom oživitve
odnosov med EU in Turčijo predlagala tehnično sodelovanje na področju pravnega
reda EU v okviru t. i. pozitivne agende. Poleg tega poteka med Turčijo in EU
dialog o viznem sodelovanju in širši politični dialog EU-Turčija. Republika
Slovenija omenjene procese podpira, poudarja pa, da ti predstavljajo dopolnitev
pristopnega procesa, nikakor pa ne njegovo nadomestilo. Republika Slovenija
ostaja zagovornica evropske perspektive Turčije. Pristopni proces z EU daje
namreč Turčiji močno spodbudo za krepitev demokracije, spoštovanja človekovih pravic
in nadaljnjo modernizacijo države.
Črna gora – Junija 2012 je bila sprejeta odločitev o začetku
pristopnih pogajanj s Črno goro. Takrat se je pričel pregled usklajenosti
črnogorske zakonodaje z zakonodajo EU po posameznih pogajalskih poglavjih (t.
i. screening). Pričakuje se, da se bodo prva poglavja odprla konec leta 2012.
Ključno za napredek v pogajanjih pa bo predvsem izvajanje reform na področjih
pravosodja in temeljnih pravic ter pravice, svobode in varnosti ter okrepitev
administrativne kapacitete. Republika Slovenija bo še naprej podpirala Črno
goro v pristopnem procesu in ji ob tem nudila konkretno, strokovno pomoč, tudi
v okviru bilateralne tehnične pomoči.
Makedonija – Ima status kandidatke že od leta 2005. Komisija
je letos oktobra že četrtič ugotovila, da država izpolnjuje pogoje za začetek
pristopnih pogajanj, da bi začetek pogajanj spodbudil reševanje vprašanja imena
in ob tem predlaga oblikovanje pogajalskega okvira, ki bi določal, da mora biti
vprašanje imena rešeno v začetni fazi pogajanj. Republika Slovenija podpira
začetek pristopnih pogajanj in vse rešitve, ki bi vodile do napredka Makedonije
v procesu približevanje EU. Pri tem bo Makedonijo spodbujala h konstruktivnemu
pristopu za rešitev vprašanja imena ter ji nudila pomoč in podporo pri
nadaljevanju reformnih procesov.
Srbija – Marca 2012 je dobila status kandidatke. Ključni
pogoj za začetek pristopnih pogajanj je poleg potrebnega reformnega napredka
predvsem nadaljevanje dialoga Beograd-Priština, ki bi pripeljal do
normalizacije odnosov s Kosovom. Republika Slovenija bo Srbijo še naprej
spodbujala h konstruktivnemu nadaljevanju dialoga Beograd-Priština, gradnji
dobrososedskih odnosov in regionalnega sodelovanja z vsemi državami regije ter
k spoštovanju in izvajanju Sporazuma o vprašanjih nasledstva.
Albanija – Glede na letošnje poročilo o napredku bi Albanija,
če izpolni še preostale pogoje, ki so ji bili dodeljeni 2010, lahko status
kandidatke dobila v letu 2013. Republika Slovenija podpira približevanje
Albanije EU in odločitev o statusu kandidatke takoj, ko bo Komisija ocenila, da
so pogoji izpolnjeni.
Bosna in Hercegovina – Ostaja država, v kateri je okrepljeno
delovanje EU nujno potrebno. Napredek v zadnjem času je nezadosten. V tem
trenutku je najpomembnejša izpolnitev sodbe Evropskega sodišča za človekove
pravice v primeru Sejdići-Finici, s čimer bo omogočena implementacija
Stabilizacijsko pridružitvenega sporazuma in na tej podlagi tudi možnost
kredibilne predaje prošnje za članstvo v EU. Republika Slovenija bo še naprej
spodbujala državo oziroma politične voditelje, da si bolj odločno prizadevajo
najti kompromisne rešitve za napredek države in dobro državljanov ter izpolnijo
cilje, ki so si jih tudi sami zadali v kažipotu za napredek na poti v EU.
Kosovo – Komisija je letos za Kosovo predstavila študijo
izvedljivosti glede sklenitve Stabilizacijsko-pridružitvenega sporazuma.
Republika Slovenija podpira jasno EU perspektivo Kosova in čimprejšnji začetek
pogajanj za sklenitev SAS, pred tem pa mora Kosovo izpolniti določene dodatne pogoje.
Ena ključnih nalog kosovske vlade vsekakor še naprej ostaja ureditev vprašanja
severa Kosova, s čimer je tesno povezan dialog med Beogradom in Prištino. Ob
tem Republika Slovenija poudarja, da mora biti Kosovo aktiven partner dialoga
Beograd-Priština in si tudi na svoji strani prizadevati za normalizacijo severa
države.
Mednarodno razvojno sodelovanje
Izmed političnih usmeritev EU pa bo Republika Slovenija na
področju mednarodnega razvojnega sodelovanja posebno pozornost posvetila
razpravi o razvojni agendi po letu 2015 ter oblikovanju takšnih ciljev
trajnostnega razvoja, ki bodo omogočali uresničitev razvojnih ciljev tisočletja
ter tudi drugih predhodno mednarodno dogovorjenih ciljev. Ob tem bo posebno
skrb namenila globalnemu partnerstvu za razvoj in vzajemni odgovornosti.
Prizadevala si bo tudi za bolj pregledno delovanje in poročanje o projektih
razvojnega sodelovanja.
Skupna trgovinska politika
Republika Slovenija se skupaj z drugimi članicami zaveda
pomena zunanje trgovine kot enega od ključnih orodij za spodbujanje gospodarske
rasti in zaposlovanja v EU. Slednje potrjujejo tudi napovedi Mednarodnega
denarnega sklada, v skladu s katerimi naj bi bilo do leta 2015 90  % gospodarske rasti ustvarjene zunaj
EU, od tega tretjina na Kitajskem. Poštena konkurenca, izogibanje
protekcionizmu in drugim ukrepom za zaščito notranjih trgov posameznih
gospodarskih partneric so tako še vedno ključnega pomena za oživitev
gospodarstva na ravni EU.
Čeprav je EU še vedno trdno zavezana k multilateralnemu
trgovinskemu sistemu, daje čedalje večji poudarek sklepanju celovitih
sporazumov o prosti trgovini s posameznimi državami, saj meni, da ti sporazumi
ne samo omogočajo odpiranje novih trgov za evropske proizvode in storitve,
temveč so tudi v podporo multilateralni liberalizaciji in regulatornemu
dialogu. Republika Slovenija podpira Komisijo v prizadevanjih za sklenitev teh
sporazumov. Med prednostnimi izpostavljamo sporazum o prosti trgovini z Indijo,
ki je v zaključni fazi ter začetek pogajanj z Japonsko.
Republika Slovenija bo dejavno sodelovala v razpravah o
trgovinskih in investicijskih odnosih s strateškimi partnericami EU. Zavzemala
se bo za čimprejšnji začetek pogajanj o investicijskem sporazumu med EU in
Kitajsko. Republika Slovenija bo tudi dejavno spremljala nadaljnje aktivnosti
za poglobitev trgovinskih in investicijskih odnosov z ZDA v skladu z zaključki
Delovne skupine na visoki ravni za rast in zaposlovanje.
Republika Slovenija pripisuje velik pomen doslednega
spoštovanja pravil Svetovne trgovinske organizacije (v nadaljnjem besedilu:
WTO), saj le-to pomembno prispeva k ustvarjanju predvidljivega in preglednega
poslovnega okolja. Zavzemala se bo za napredek v pogajanjih o Razvojni agendi
iz Dohe v okviru WTO, predvsem na pogajalskih področjih, ki so najbolj zrela za
zgodnejši sporazum, kot sta olajševanje trgovine in plurilateralna storitvena
iniciativa. Republika Slovenija si bo prizadevala tudi za čimprejšnji zaključek
pogajanj za pristop Bosne in Hercegovine, Srbije, Kazahstana in Azerbajdžana k
WTO.
Republika Slovenija se zavzema za takšno EU politiko do tujih
investicij, ki naj bo bolj ambiciozna od politik, ki so jih oblikovale države
članice pred uveljavitvijo Lizbonske pogodbe. Med predlogi zakonodajnih aktov
podpira čimprejšnje sprejetje uredbe Evropskega parlamenta in Sveta o
vzpostavitvi okvira za upravljanje finančnih odgovornosti, povezanih s sodišči
za reševanje sporov med vlagatelji in državo, ustanovljenimi z mednarodnimi
sporazumi, katerih pogodbenica je EU, katere sprejetje je potrebno za nemoten
prenos pristojnosti urejanja področja investicij na raven EU, kot posledica
uveljavitve Lizbonske pogodbe.
Republika Slovenija se bo dejavno vključevala v razpravo o
spremembi evropskega režima nadzora izvoza blaga z dvojno rabo na podlagi
odzivov na Zeleno knjigo Evropske komisije: »Sistem Evropske unije za nadzor
izvoza blaga z dvojno rabo: zagotavljanje varnosti in konkurenčnosti v
spreminjajočem se svetu« in v povezane zakonodajne predloge na tem področju.
Hkrati si bo na nacionalni ravni prizadevala za učinkovito posodobitev sistema
za nadzor blaga, programske opreme in tehnologije z dvojno rabo za omogočanje
enake konkurenčnosti slovenskim podjetjem, boljšega dostopa do visokih
tehnologij in lažjega privabljanja TNI.
Dejavnosti Republike Slovenije bodo osredotočene tudi na
oblikovanje pravil za uradno podprte izvozne kredite tudi na širši mednarodni
ravni.
Še naprej se bo zavzemala za ukrepe, ki zagotavljajo odprtost
trga, sprostitev zunanje trgovine, internacionalizacijo, odstranjevanje
carinskih in necarinskih ovir kot tudi neoviran dostop do strateških surovin,
ki so ključnega pomena za perspektivno visokotehnološko industrijo ter
zagotavljanje učinkovite zaščite intelektualne lastnine.
Še naprej bo skrbela za ustrezno seznanjenost Komisije z
interesi in trgovinskimi ovirami slovenskega gospodarstva pri vstopanju in
poslovanju na trgih zunaj EU.
Št. 008-05/12-124/24
Ljubljana, dne 7. marca 2013
EPA 856-VI
Državni zbor 
Republike Slovenije 
Janko Veber l.r. 
Predsednik