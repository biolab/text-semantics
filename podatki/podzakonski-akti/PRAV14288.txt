1. člen
(vsebina pravilnika)
(1) Ta pravilnik podrobneje določa opredelitev in
registracijo dejavnosti predšolske vzgoje in izvajanje varstva predšolskih
otrok, za katere se izvajalci v skladu z zakonom vpišejo v razvid izvajalcev
javno-veljavnih programov ali v register varuhov predšolskih otrok, ki ga vodi
ministrstvo.
(2) Pravilnik določa tudi podrobnejše pogoje za opravljanje
varstva predšolskih otrok na domu, ki ga izvaja varuh predšolskih otrok na domu
in za opravljanje občasnega varstva otrok na domu, ki se izvaja kot osebno
dopolnilno delo in pogoje.
(3) S tem pravilnikom se določajo storitve, ki po vsebini
predstavljajo izvajanje posameznih dejavnosti za predšolske otroke in ki ne sodijo
v dejavnost predšolske vzgoje ali izvajanje varstva predšolskih otrok in se
zanje ne uporablja zakonodaja iz prvega odstavka tega člena.
I. OPREDELITE DEJAVNOSTI PREDŠOLSKE VZGOJE IN REGISTRACIJA
DEJAVNOSTI
2. člen
(dejavnost predšolske vzgoje)
Dejavnost predšolske vzgoje obsega izvajanje programa za
predšolske otroke in jo lahko opravljajo izvajalci, ki so kot pravne osebe v
skladu z zakonom, ki ureja organizacijo in financiranje vzgoje in
izobraževanja, vpisane v razvid izvajalcev javno-veljavnih programov pri
ministrstvu, pristojnem za predšolsko vzgojo kot javni ali zasebni vrtci in
fizične osebe, ki so vpisane v razvid izvajalcev javno veljavnih programov pri
ministrstvu, pristojnem za predšolsko vzgojo, kot zasebni vzgojitelji.
3. člen
(registracija dejavnosti v AJPES)
(1) Za opravljanje dejavnosti predšolske vzgoje mora
izvajalec iz prejšnjega člena pri Agenciji za javno pravne evidence Slovenije
(v nadaljnjem besedilu: AJPES) registrirati v skladu s predpisom, ki ureja
standardno klasifikacijo dejavnosti, dejavnost pod šifro P 85.100 – Predšolska
vzgoja.
(2) Izvajalec iz prvega odstavka tega člena mora dejavnost
predšolske vzgoje registrirati kot glavno dejavnost.
II. OPREDELITEV VARSTVA PREDŠOLSKIH OTROK IN REGISTRACIJA
VARSTVA
4. člen
(dejavnost varstva predšolskih otrok na domu)
(1) Dejavnost varstva predšolskih otrok, ki se ne izvaja po
programu za predšolske otroke, opravlja le fizična oseba, ki je v skladu z
zakonom, ki ureja vrtce, vpisana v register varuhov predšolskih otrok na domu
pri ministrstvu, pristojnem za predšolsko vzgojo.
(2) Varuh predšolskih otrok na domu se na podlagi izdane
odločbe ministrstva, pristojnega za predšolsko vzgojo v AJPES registrira kot
podjetnik posameznik, ki opravlja dejavnost pod šifro P 85.100 – Predšolska vzgoja.
(3) Ministrstvo, pristojno za predšolsko vzgojo objavi na
svoji spletni strani podatke o imenu in priimku varuha predšolskih otrok ter o
kraju, kjer opravlja svojo dejavnost, ko prejme od AJPES-a obvestilo o
opravljenem vpisu v poslovni register.
5. člen
(delovanje varuha predšolskih otrok na domu)
(1) Oseba, ki je pridobila odločbo ministrstva, pristojnega
za predšolsko vzgojo za opravljanje varstva predšolskih otrok na domu, opravlja
varstvo otrok na svojem domu na naslovu, na katerem ima prijavljeno
prebivališče.
(2) Varuh predšolskih otrok na domu lahko pri varovanju otrok
izvaja tudi posamezne elemente programa za predšolske otroke.
6. člen
(nezdružljivost vpisa v register varuhov in razvid
izvajalcev javno veljavnih programov)
Oseba, ki je vpisana v register varuhov predšolskih otrok, ne
more biti hkrati vpisana v razvid izvajalcev javno veljavnih programov kot
zasebni vzgojitelj ali kot ustanovitelj zasebnega vrtca.
III. STORITVE, KI SE NE ŠTEJEJO ZA DEJAVNOST PREDŠOLSKE
VZGOJE OZIROMA ZA IZVAJANJE VARSTVA PREDŠOLSKIH OTROK
7. člen
(storitve, ki se ne štejejo za dejavnost predšolskih vzgoje
oziroma za izvajanje varstva predšolskih otrok)
(1) Storitve, ki jih izvajajo fizične osebe kot občasno
varstvo predšolskih otrok na domu v skladu s predpisi, ki urejajo osebno
dopolnilno delo in storitve pravnih oseb, ki organizirajo občasno varstvo
predšolskih otrok na njihovem domu se ne štejejo za dejavnost izvajanja varstva
predšolskih otrok in se zanje ne uporabljajo predpisi, ki urejajo vzgojo in
izobraževanje.
(2) Storitve varstva predšolskih otrok, ki jih izvajajo
fizične in pravne osebe v poslovnih in drugih prostorih, tako, da na
posameznega otroka ne presegajo pet ur tedensko, se ne štejejo za dejavnost
predšolske vzgoje in zanje ne veljajo predpisi, ki urejajo obveznost vpisa
izvajalca v razvid izvajalcev javno veljavnih programov ali v register varuhov
predšolskih otrok.
(3) Za storitve, ki so namenjene predšolskim otrokom in se
izvajajo tako, da njihov osnovni namen ni varstvo predšolskih otrok, se štejejo
organizirane rojstnodnevne zabave za predšolske otroke, animacije in delavnice
za predšolske otroke, različni tečaji za predšolske otroke in podobne storitve
za otroke, če potekajo v popoldanskem času in na posameznega otroka ne
presegajo pet ur tedensko in se zanje ne uporabljajo predpisi, ki urejajo
vzgojo in izobraževanje.
(4) Ne glede na prejšnji odstavek se med storitve, ki se ne
štejejo za dejavnost predšolske vzgoje oziroma za izvajanje varstva predšolskih
otrok, štejejo tudi storitve, ki trajajo dalj časa, če potekajo v času šolskih
počitnic.
8. člen
(občasno varstvo predšolskih otrok na domu kot osebno
dopolnilno delo)
(1) Posameznik, ki opravlja občasno varstvo predšolskih otrok
kot osebno dopolnilno delo v skladu z zakonom, ki ureja preprečevanje dela in
zaposlovanja na črno lahko opravlja občasno varstvo predšolskih otrok na domu
naročnika storitve.
(2) Za varstvo predšolskih otrok na domu, kot osebno
dopolnilno delo, se ne uporabljajo predpisi, ki urejajo dejavnost predšolske
vzgoje. Oseba, ki opravlja osebno dopolnilno delo v AJPES priglasi opravljanje
občasnega varstva otrok, tako kot to določa Pravilnik o osebnem dopolnilnem delu
(Uradni list RS, št. 94/14).
(3) Če se za posameznika v inšpekcijskem postopku ugotovi, da
na istem naslovu varuje skupino otrok, ki šteje do šest otrok, se šteje, da gre
za fizično osebo, za katero velja obveznost vpisa varuha v register varuhov
predšolskih otrok oziroma, če šteje skupina otrok sedem ali več otrok, se
šteje, da gre za vrtec, za katerega velja obveznost vpisa v razvid izvajalcev
javno veljavnih programov.
9. člen
(zavrnitev vpisa osebe, ki opravlja občasno varstvo
predšolskih otrok kot osebno dopolnilno delo, v register varuhov in razvid
izvajalcev javno veljavnih programov)
Posameznik, ki opravlja občasno varstvo predšolskih otrok kot
osebno dopolnilno delo, ne more biti vpisan kot varuh predšolskih otrok v
register varuhov predšolskih otrok ali v razvid izvajalcev javno veljavnih
programov kot zasebni vzgojitelj oziroma kot ustanovitelj zasebnega vrtca.
IV. DOMNEVA, KO SE ŠTEJE, DA GRE ZA OPRAVLJANJE DEJAVNOSTI
PREDŠOLSKE VZGOJE OZIROMA ZA IZVAJANJE VARSTVA PREDŠOLSKIH OTROK
10. člen
(domneva v primeru dvoma)
(1) V primeru dvoma, ali fizična oziroma pravna oseba
opravlja storitve, ki se v skladu s 7. členom tega pravilnika ne štejejo za
dejavnost predšolske vzgoje oziroma za izvajanje varstva predšolskih otrok, se
šteje, da gre za vrtec ali izvajalca varuha predšolskih otrok.
(2) Določba prejšnjega odstavka se uporablja ne glede na
dejavnost, ki jo ima izvajalec registrirano po standardni klasifikaciji
dejavnosti.
V. PREHODNA IN KONČNA DOLOČBA
11. člen
(obveščanje do vzpostavitev povezave med AJPES in
ministrstvom)
(1) Ministrstvo, pristojno za predšolsko vzgojo, vzpostavi
informacijsko povezavo do javno dostopne evidence AJPES najkasneje eno leto po
uveljavitvi tega pravilnika.
(2) Do vzpostavitve informacijske povezave med AJPES in
ministrstvom, pristojnim za predšolsko vzgojo je varuh dolžan ministrstvo
obvestiti o opravljenem vpisu v poslovni register, na podlagi izdane odločbe za
opravljanje varstva otrok.
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-61/2021
Ljubljana, dne 16. novembra 2021
EVA 2021-3330-0052
Prof. dr. Simona Kustec
ministrica
za izobraževanje, znanost in šport