1. SPLOŠNE DOLOČBE
1. člen
(namen delovanja zbornice)
(1) Zbornica za arhitekturo in prostor Slovenije (v
nadaljevanju: zbornica) je poklicna zbornica arhitektov, krajinskih arhitektov
in prostorskih načrtovalcev. Zbornica opravlja z zakonom in s tem statutom
določene naloge za delovanje in razvoj stroke s področij arhitekturnega in
krajinsko-arhitekturnega projektiranja, prostorskega načrtovanja ter
revidiranja načrtov arhitekture in krajinske arhitekture in zastopa poklicne in
socialne interese svojih članov.
(2) V zbornico se združujejo posamezniki, ki imajo v skladu z
zakonom o graditvi objektov (Uradni list RS, št. 110/02, v nadaljnjem besedilu:
ZGO-1) status pooblaščenega arhitekta oziroma pooblaščenega krajinskega arhitekta
ter posamezniki, ki imajo status pooblaščenega prostorskega načrtovalca v
skladu z ZGO-1 in z zakonom o urejanju prostora (Uradni list RS, št. 110/02, v
nadaljnjem besedilu: ZUreP-1).
(3) Cilji delovanja zbornice so:
1.     
varovanje in zastopanje strokovnih in socialnih interesov članov
zbornice,
2.     
varovanje javnega interesa za kvalitetno arhitekturo in okolje z
zagotavljanjem strokovnosti arhitektov, krajinskih arhitektov in prostorskih
načrtovalcev,
3.     
spodbujanje kakovostnega in trajnostnega načrtovanja grajenega prostora
in krajine,
4.     
varovanje interesov uporabnikov storitev arhitekturnega in
krajinsko-arhitekturnega projektiranja, revidiranja ter prostorskega
načrtovanja,
5.     
svetovanje posameznikom in pravnim osebam, ki opravljajo dejavnosti
arhitekturnega in krajinsko-arhitekturnega projektiranja, revidiranja ter
prostorskega načrtovanja ter
6.     
izvrševanje javnih pooblastil ter drugih nalog, ki jih mora izvajati
zbornica v skladu s predpisi o urejanju prostora in graditvi objektov.
2. člen
(pravna osebnost)
(1) Zbornica je pravna oseba javnega prava z imenom »Zbornica
za arhitekturo in prostor Slovenije«. Poleg imena lahko zbornica uporablja tudi
skrajšano ime »ZAPS«.
(2) Sedež zbornice je v Ljubljani.
(3) Zbornica uporablja žig, na katerem je napis »Zbornica za arhitekturo
in prostor Slovenije«. Obliko in podrobnejšo vsebino žiga določi skupščina s
pravilnikom.
3. člen
(odgovornost za obveznosti)
(1) Zbornica odgovarja za svoje obveznosti z vsem svojim
premoženjem.
(2) Člani zbornice za obveznosti zbornice ne odgovarjajo.
4. člen
(sodelovanje z drugimi organizacijami)
(1) Zbornica sodeluje z Inženirsko zbornico Slovenije in s
poklicnimi zbornicami arhitektov, krajinskih arhitektov in prostorskih
načrtovalcev iz drugih držav ter se povezuje v mednarodne organizacije
arhitektov, krajinskih arhitektov in prostorskih načrtovalcev.
(2) Zbornica sodeluje z društvi arhitektov, krajinskih
arhitektov in prostorskih načrtovalcev ter skrbi za povezovanje in sodelovanje
vseh strokovnih, izobraževalnih in znanstvenih institucij s področja
arhitekture, krajinske arhitekture in urejanja prostora.
(3) Zbornica lahko ustanovi strokovni svet zbornice kot svoje
posvetovalno telo. Strokovni svet zbornice oblikuje reprezentativna stališča
stroke v zvezi z njenim razvojem in njenimi problemi.
5. člen
(naloge zbornice)
Zbornica opravlja zlasti naslednje naloge:
1.     
skrbi za razvoj, neodvisnost in ugled dejavnosti arhitekture, krajinske
arhitekture in urejanja prostora ter določa strokovna načela na teh področjih,
2.     
sprejema kodeks poklicne etike pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev (v nadaljnjem
besedilu: kodeks poklicne etike) ter druge splošne akte za urejanje dejavnosti
zbornice,
3.     
vzpostavi, vodi in vzdržuje imenik pooblaščenih arhitektov, pooblaščenih
krajinskih arhitektov in pooblaščenih prostorskih načrtovalcev (v nadaljnjem
besedilu: imenik),
4.     
podeljuje licence za samostojno opravljanje arhitekturnega in
krajinsko-arhitekturnega projektiranja in revidiranja ter prostorskega načrtovanja,
5.     
zagotavlja opravljanje strokovnih izpitov za odgovorno prostorsko
načrtovanje, odgovorno projektiranje načrtov arhitekture, odgovorno
projektiranje načrtov krajinske arhitekture in revidiranje takšnih načrtov (v
nadaljnjem besedilu: izpit),
6.     
na podlagi naročila za naročnika organizira izvedbo javnih natečajev s
področja urejanja prostora in arhitekturnih in krajinsko-arhitekturnih rešitev
ter opravlja druge naloge v zvezi z javnimi natečaji,
7.     
sodeluje z državnimi organi in organi lokalnih skupnosti ter zastopa
poklicne in strokovne interese svojih članov v razmerju do teh organov,
mednarodnih organizacij in delodajalcev,
8.     
daje pobude za sprejem predpisov in standardov s področja arhitekture,
krajinske arhitekture in urejanja prostora, in pomaga pri njihovi pripravi,
9.     
zagotavlja uveljavljanje pravil dobre prakse ter spodbuja strokovno in
etično poklicno ravnanje članov zbornice,
10.  
določa disciplinske kršitve,
11.  
izvaja nadzor nad spoštovanjem aktov zbornice in ukrepa v skladu z
disciplinskim pravilnikom in drugimi akti zbornice v primeru njihove kršitve,
12.  
z disciplinskimi ukrepi preprečuje članom zbornice opravljanje
dejavnosti arhitekturnega in krajinsko-arhitekturnega projektiranja in
revidiranja ter prostorskega načrtovanja v nasprotju s predpisi ter preprečuje
zlorabo statusov in licenc članov zbornice,
13.  
sprejema ukrepe za preprečevanje opravljanja dejavnosti arhitekturnega
in krajinsko-arhitekturnega projektiranja in revidiranja ter prostorskega
načrtovanja nepooblaščenim osebam,
14.  
skrbi za strokovno izpopolnjevanje in izobraževanje na področju
arhitekture, krajinske arhitekture in urejanja prostora ter sodeluje pri
pripravi univerzitetnih izobraževalnih programov na teh področjih,
15.  
obvešča člane zbornice o dogajanju na evropskem in mednarodnem področju
ter o poklicno-političnih vprašanjih,
16.  
skrbi za enotno podobo in delovanje poklica (vzorci pogodb, priročniki
za opravljanje dejavnosti itn.),
17.  
spodbuja razvoj in promocijo stroke skozi razstave, natečaje in
posvetovanja,
18.  
izvaja založniško dejavnost s področja arhitekture, krajinske
arhitekture in urejanja prostora in
19.  
opravlja druge naloge, določene s tem statutom in drugimi predpisi.
6. člen
(nevtralna uporaba izrazov v tem statutu)
V tem statutu uporabljeni izrazi, ki se nanašajo na osebe in
so zapisani v moškem spolu, so uporabljeni kot nevtralni za moške in ženske.
2. ČLANI ZBORNICE TER NJIHOVE PRAVICE IN OBVEZNOSTI
2.1. Člani zbornice
7. člen
(člani zbornice)
(1) Člani zbornice so posamezniki, ki izpolnjujejo pogoje za
odgovorno arhitekturno ali krajinsko-arhitekturno projektiranje oziroma za
odgovorno prostorsko načrtovanje, ter so vpisani v imenik. Posameznik postane
član zbornice z dnem vpisa v imenik, članstvo pa mu preneha z dnem izbrisa iz
imenika.
(2) Član zbornice lahko v času, ko ne opravlja storitev, ki
jih omogoča članstvo v zbornici, pri evidenčni službi zbornice deponira člansko
izkaznico in žig iz tretjega odstavka 128. člena oziroma iz petega odstavka
131. člena ZGO-1 in s tem doseže mirovanje statusa pooblaščenega arhitekta,
pooblaščenega krajinskega arhitekta ali pooblaščenega prostorskega načrtovalca.
Članu zbornice, ki je deponiral člansko izkaznico ter žig, izda evidenčna
služba potrdilo o mirovanju statusa.
(3) V času mirovanja statusa član zbornice ne more opravljati
dejavnosti, za katerih opravljanje je potrebno imeti status oziroma licenco.
8. člen
(začasni vpis v imenik)
Državljan države članice Evropske unije oziroma druge države,
ki je v skladu s pravilnikom ministra za prostorske in gradbene zadeve začasno
vpisan kot arhitekt v imenik na podlagi priglasitve, ni član zbornice, razen če
to izrecno želi. V tem primeru se mu izda članska izkaznica, zanj pa začnejo
veljati vse pravice in obveznosti članov zbornice
9. člen
(prostovoljni in častni člani zbornice)
(1) Posamezniki, ki niso vpisani v imenik, vendar so po
strokovni izobrazbi arhitekti, krajinski arhitekti ali prostorski načrtovalci
in je njihovo delo povezano s področjem arhitekture, krajinske arhitekture ali
urejanja prostora, lahko postanejo prostovoljni člani zbornice. O prostovoljnem
članstvu na pobudo posameznika odloči vpisna komisija.
(2) Skupščina zbornice lahko posamezniku, ki je s svojim
delom prispeval k strokovnosti in vsebinski kakovosti arhitekture, krajinske
arhitekture ali urejanja prostora, podeli naziv častnega člana zbornice. Status
častnega člana ne prinaša častnemu članu nobenih obveznosti.
(3) Prostovoljni in častni člani zbornice ne morejo
predlagati kandidatov za organe zbornice in jih voliti. Prostovoljni in častni
člani zbornice ne morejo biti izvoljeni oziroma imenovani v tiste organe
zbornice, katerih funkcionarji so lahko le člani zbornice iz 7. člena.
(4) Evidenčna služba vodi evidenco prostovoljnih in častnih
članov zbornice. Skupščina s pravilnikom uredi merila za sprejemanje
prostovoljnih in častnih članov v zbornico ter pravice in obveznosti teh
članov.
(5) Če ta statut izrecno ne določa drugače, se izraz »član
zbornice« ne nanaša na prostovoljne in častne člane zbornice.
2.2. Pravice in obveznosti članov zbornice
10. člen
(pravice članov zbornice)
(1) Člani zbornice imajo pravico, da jih zbornica s svojimi
dejavnostmi podpira pri opravljanju dejavnosti arhitekturnega in
krajinsko-arhitekturnega projektiranja, revidiranja in prostorskega
načrtovanja, da jim svetuje v zvezi z opravljanjem teh dejavnosti, da zagotavlja
red ter primerno poslovno okolje za opravljanje teh dejavnosti, da varuje in
zastopa strokovne in socialne interese članov zbornice ter jih podpira pri
priznavanju njihovih rezultatov dela.
(2) Člani zbornice imajo tudi pravico:
-       
voliti in biti voljeni v organe zbornice,
-       
biti deležni storitev in dejavnosti zbornice,
-       
biti obveščeni o dejavnosti zbornice in
-       
naslavljati na zbornico pobude in zahteve v zvezi s položajem članov
zbornice ali z izvajanjem dejavnosti arhitekturnega in krajinsko-arhitekturnega
projektiranja, revidiranja in prostorskega načrtovanja.
11. člen
(obveznosti članov zbornice)
(1) Člani zbornice so dolžni spoštovati kodeks poklicne etike
in druge akte, ki jih sprejemajo organi zbornice, in ravnati v skladu z
določili teh aktov.
(2) Član zbornice, ki je bil v skladu s tem statutom in
volilnim pravilnikom s svojim soglasjem izvoljen oziroma imenovan v organ
zbornice, je dolžan prevzeti to funkcijo in jo opravljati vestno in pošteno.
Član zbornice je lahko na lastno zahtevo začasno ali trajno oproščen ali
razvezan dolžnosti opravljanja funkcije.
(3) Člani zbornice morajo redno plačevati članarino in druge
prispevke, ki jih določa pravilnik o finančnem poslovanju zbornice.
12. člen
(disciplinska odgovornost člana zbornice)
(1) Kršitev kodeksa poklicne etike oziroma drugih splošnih
aktov ter javno objavljenih sklepov organov zbornice ima lahko za posledico
disciplinsko odgovornost člana zbornice.
(2) Disciplinske sankcije so opomin, denarna kazen,
izključitev iz zbornice, odvzem licence in izbris iz imenika.
(3) Izključitev iz zbornice, izbris iz imenika in odvzem
licence se lahko izrečejo samo za najhujše disciplinske kršitve. Te
disciplinske kršitve določa disciplinski pravilnik.
(4) Veljavnost disciplinskih ukrepov iz prejšnjega odstavka je
lahko največ pet let.
(5) Posameznik iz 8. člena, ki je začasno vpisan v imenik na
podlagi priglasitve, mora upoštevati pravila poklicnega ravnanja, ki veljajo za
posameznike v Republiki Sloveniji. Za svoja dejanja je tudi disciplinsko
odgovoren. Disciplinske kazni in začasni ukrepi, ki omejujejo takšnega
posameznika, smejo biti izrečene samo z veljavnostjo v Republiki Sloveniji.
13. člen
(dolžnost sporočanja podatkov)
Član zbornice je dolžan zbornici sporočiti vsako spremembo
podatkov, ki se vodijo v imeniku. Član zbornice je dolžan na zahtevo zbornice
le-tej sporočiti podatke, pomembne v zvezi s preverjanjem spoštovanja kodeksa
poklicne etike, drugih splošnih aktov zbornice, minimalnih tarifnih pogojev ter
javno objavljenih sklepov organov zbornice.
3. ORGANI IN ORGANIZACIJA ZBORNICE
3.1. Skupne določbe
14. člen
(strokovna in regijska organiziranost zbornice)
Člani zbornice so glede na svojo strokovno pripadnost
organizirani v matičnih sekcijah, teritorialno pa v regijah.
15. člen
(organi zbornice)
(1) Organi zbornice so:
-       
skupščina,
-       
predsednik zbornice,
-       
upravni odbor,
-       
disciplinski tožilec,
-       
disciplinska komisija,
-       
disciplinsko sodišče in
-       
skupno koordinacijsko telo.
(2) Skupščina mora kot stalna delovna telesa imenovati
skupščinski svet, volilno komisijo in vpisno komisijo. Skupščina in upravni
odbor lahko ustanovita tudi druga stalna ali začasna delovna telesa za
opravljanje nalog iz njune pristojnosti.
16. člen
(funkcionarji zbornice)
(1) Člani organov zbornice in njihovih delovnih teles,
predsedniki in člani strokovnih svetov matičnih sekcij in predsedniki regij so
funkcionarji zbornice.
(2) Funkcionarji zbornice so lahko le člani zbornice, razen
funkcionarjev disciplinskih organov. Funkcionarji disciplinskih organov so
lahko tudi posamezniki, ki niso člani zbornice.
(3) Član zbornice, ki mu status miruje, ne more kandidirati
za funkcijo predsednika zbornice, člana skupščine ali člana upravnega odbora
zbornice.
(4) Funkcija predsednika zbornice in člana disciplinskega
organa ni združljiva z opravljanjem funkcije v kakšnem drugem organu zbornice.
Član upravnega odbora ne sme biti hkrati tudi član skupščine. Član volilne
komisije ne sme kandidirati za organ zbornice, kadar kandidacijski ali volilni
postopek vodi volilna komisija. Član zbornice, ki istočasno kandidira za več
medsebojno nezdružljivih funkcij, mora v kandidaturi navesti, kateri mandat bo
sprejel v primeru izvolitve oziroma imenovanja na več funkcij.
17. člen
(mandatna doba organov zbornice)
(1) Mandatna doba vseh organov in delovnih teles zbornice, razen
disciplinskih organov in vpisne komisije, je dve leti.
(2) Mandatna doba disciplinskih organov in vpisne komisije je
štiri leta.
(3) Vsi funkcionarji zbornice so lahko večkrat ponovno
izvoljeni v isti organ oziroma delovno telo zbornice.
18. člen
(volitve in imenovanja funkcionarjev zbornice)
(1) Člani skupščine so izvoljeni na splošnih in neposrednih
volitvah v skladu z določbami 31. do 35. člena.
(2) Predsednik zbornice je izvoljen na splošnih in
neposrednih volitvah v skladu z določbami 43. člena.
(3) Člane upravnega odbora imenuje skupščina v skladu z 48.
členom.
(4) Skupščina na podlagi kandidacijskega postopka s tajnim
glasovanjem: 
-       
voli in razrešuje člane disciplinskih organov, 
-       
imenuje in razrešuje člane vpisne komisije, volilne komisije in drugih
delovnih teles skupščine, 
-       
imenuje predstavnike zbornice v volilno telo za izvolitev člana
državnega sveta – predstavnika samostojnih poklicev in 
-       
imenuje kandidata za člana državnega sveta – predstavnik samostojnih
poklicev. 
(5) Volitve in imenovanja funkcionarjev iz prejšnjega
odstavka razpisuje predsednik zbornice. Poziv h kandidiranju se objavi na
spletni strani zbornice, lahko pa se pošlje tudi pisno vsem članom zbornice.
Postopek kandidiranja in volitev vodi volilna komisija. Rok za kandidiranje traja
najmanj 20 dni. Kandidati vlagajo kandidature sami, lahko pa jih predlagajo
tudi strokovni sveti matičnih sekcij ali upravni odbor. 
(6) Volilna komisija na podlagi vseh prejetih kandidatur za
funkcionarje iz četrtega odstavka tega člena sestavi kandidatno listo in jo
razglasi najmanj 15 dni pred volitvami. Glasuje se lahko za največ toliko
kandidatov, kolikor jih je potrebno izvoliti. Izvoljeni so kandidati, ki so
prejeli največ glasov. Če sta zadnja dva kandidata, ki prideta v poštev za
izvolitev, dobila enako število glasov, odloči o izvolitvi med njima žreb, ki
ga opravi predsednik volilne komisije. 
(7) Postopek kandidiranja in imenovanja članov delovnih teles
upravnega odbora določi poslovnik upravnega odbora. 
(8) Kandidati za predsednika zbornice morajo objaviti svoje
volilne programe na spletni strani zbornice. Kandidatom za članstvo v drugih
organih zbornice se na njihovo zahtevo omogoči objava njihovih volilnih programov
na spletni strani zbornice.
19. člen
(predčasno prenehanje mandata)
(1) Funkcionarju zbornice mandat predčasno preneha:
1.     
če odstopi;
2.     
če je izvoljen ali imenovan v drug organ zbornice, katerega članstvo ni
združljivo z njegovim mandatom;
3.     
če je izbrisan iz imenika;
4.     
če mu je izrečen varnostni ukrep prepovedi opravljanja poklica;
5.     
če mu je v disciplinskem postopku izrečen varnostni ukrep začasnega
odvzema pooblastila z začasno izključitvijo iz zbornice;
6.     
če je razrešen.
(2) Funkcionar zbornice je lahko razrešen, če svoje funkcije
ni opravljal zadovoljivo. Razrešitev – razen razrešitve predsednika zbornice –
lahko predlaga najmanj deset članov zbornice, upravni odbor in vsak član
tistega organa, ki je izvolil oziroma imenoval funkcionarja. Razrešitev
predsednika zbornice lahko predlaga najmanj 20 članov zbornice, upravni odbor
ali pet članov skupščine.
(3) Predlog za razrešitev mora biti obrazložen. Funkcionar,
katerega razrešitev je predlagana, mora biti seznanjen s predlogom in mora
imeti priložnost, da se pred odločanjem o razrešitvi o njem izjavi. O
razrešitvi se odloči s tajnim glasovanjem. Razrešitev predsednika zbornice,
predsednikov matičnih sekcij in predsednikov regij se sprejme z večino vseh
glasov članov skupščine.
(4) V primeru predčasnega prenehanja mandata funkcionar
zbornice opravlja svoje naloge, dokler ni izvoljen oziroma imenovan nov
funkcionar, razen če se s sklepom o razrešitvi ne določi drugače.
20. člen
(finančna nadomestila za delo funkcionarjev in drugih članov
zbornice)
(1) Funkcionarji zbornice opravljajo svoje delo nepoklicno in
častno.
(2) Za udeležbo na sejah organov in delovnih teles zbornice
prejemajo funkcionarji in drugi člani zbornice sejnino ter nadomestilo za
materialne stroške. Za pripravo gradiv za seje organov zbornice ter za
opravljanje strokovnih in drugih nalog so člani zbornice plačani po merilih za
konkretno delo, ki ga opravljajo.
(3) Sejnine in druga finančna nadomestila iz prejšnjega
odstavka določa pravilnik o finančnem poslovanju.
3.2. Matične sekcije
21. člen
(matične sekcije)
(1) Za uspešno izvajanje nalog zbornice na področjih
arhitekture, krajinske arhitekture in urejanja prostora, se v zbornici
ustanovijo matične sekcije. Matične sekcije združujejo člane zbornice glede na
njihovo strokovno izobrazbo oziroma poklicno pripadnost. V okviru zbornice
delujejo naslednje matične sekcije:
-       
matična sekcija arhitektov,
-       
matična sekcija krajinskih arhitektov in
-       
matična sekcija prostorskih načrtovalcev.
(2) V matični sekciji arhitektov so vsi člani zbornice, ki
lahko izdelujejo načrte arhitekture, tudi v primeru, da imajo katero od licenc.
(3) V matični sekciji krajinskih arhitektov so vsi člani
zbornice, ki lahko izdelujejo načrte krajinske arhitekture, tudi v primeru, da
imajo katero od licenc.
(4) V matični sekciji prostorskih načrtovalcev so vsi člani
zbornice, ki imajo licence A, KA in P.
(5) Član zbornice je lahko član več matičnih sekcij. Član
zbornice ne more hkrati kandidirati oziroma opravljati funkcije v več kot enem
strokovnem svetu matične sekcije.
22. člen
(predsednik matične sekcije)
Predsednik matične sekcije vodi delo strokovnega sveta matične
sekcije ter predstavlja in zastopa matično sekcijo v skupščini.
23. člen
(strokovni svet matične sekcije)
(1) Strokovni svet matične sekcije je strokovno in izvršilno
telo matične sekcije, ki vodi delovanje matične sekcije, obravnava probleme
opravljanja dejavnosti članov sekcije ter pripravlja in izvaja program dela
matične sekcije.
(2) Strokovni svet matične sekcije sestavljajo predsednik
matične sekcije in dva člana.
(3) Strokovni svet matične sekcije zlasti:
1.     
vodi delovanje matične sekcije,
2.     
sprejema program dela matične sekcije,
3.     
sprejema predlog financiranja delovanja matične sekcije,
4.     
predlaga kandidate za izpitne komisije,
5.     
izvaja druge naloge v zvezi z izpiti ter člani izpitnih komisij,
6.     
predlaga kandidate za funkcionarje zbornice iz četrtega odstavka 18.
člena,
7.     
obravnava problematiko delovanja svojih članov, obvešča o teh vprašanjih
upravni odbor in skupščino, ter jim daje predloge in pobude za sprejem
posameznih ukrepov za reševanje teh problemov,
8.     
sodeluje pri izvajanju programov zbornice za strokovno izobraževanje in
izpopolnjevanje članov matične sekcije,
9.     
posreduje disciplinskemu tožilcu v nadaljnje obravnavanje ovadbe zoper
člane matične sekcije,
10.  
skrbi za regijsko delovanje matične sekcije,
11.  
enkrat letno o svojem delu poroča upravnemu odboru in skupščini in
12.  
opravlja druge naloge, določene s tem statutom in z drugimi akti
zbornice.
(4) Strokovni svet matične sekcije lahko upravnemu odboru
predlaga ustanovitev stalnih ali začasnih delovnih teles upravnega odbora.
24. člen
(imenovanje organov matične sekcije)
(1) Predsednik matične sekcije ter člana strokovnega sveta so
tisti člani skupščine, ki so bili na volitvah v skupščino izvoljeni na
kandidatni listi matične sekcije.
(2) Predsednik matične sekcije je tisti član skupščine, ki je
na volitvah v skupščino prejel najvišje število glasov na kandidatni listi
matične sekcije. Če se ta član položaju predsednika matične sekcije odreče ali
če predsedniku matične sekcije mandat predčasno preneha, postane predsednik
matične sekcije tisti član strokovnega sveta, ki je dobil naslednje najvišje
število glasov na kandidatni listi matične sekcije.
(3) Člana strokovnega sveta matične sekcije sta tista člana
skupščine, ki sta se po številu glasov na volitvah v skupščino uvrstila na
drugo in tretje mesto na kandidatni listi matične sekcije.
(4) (črtan).
3.3. Regije
25. člen
(regije)
(1) Regije se ustanovijo s ciljem zagotavljanja enakomernega
zastopstva članov zbornice z ozemlja celotne države v skupščini in zaradi
lažjega uveljavljanja interesov članov zbornice iz različnih delov države v
organih zbornice. V regijo so združeni vsi člani zbornice, ki živijo na območju
regije.
(2) Regije so:
1.     
Ljubljana,
2.     
Maribor,
3.     
Celje,
4.     
Kranj,
5.     
Nova Gorica,
6.     
Koper in
7.     
Novo Mesto.
(3) Območja regij ter kriterij za pripadnost članov zbornice
v regije določi volilni pravilnik.
(4) Predsednik regije predstavlja člane zbornice iz regije,
zastopa njihove interese v skupščini, jih obvešča o dejavnosti zbornice ter
organizira delovanje zbornice v regiji.
(5) Predsednik regije je tisti član skupščine, ki je na
volitvah v skupščino na kandidatni listi regije prejel najvišje število glasov.
Če se ta član položaju predsednika regije odreče ali če predsedniku regije
mandat predčasno preneha, postane predsednik regije tisti član skupščine, ki je
na volitvah v skupščino dobil naslednje najvišje število glasov na kandidatni
listi regije.
(6) Predsednik regije mora vsaj enkrat letno sklicati vse
člane zbornice z območja regije na regijski zbor. Člani zbornice na regijskem
zboru obravnavajo problematiko članov zbornice v regiji, na njem se
predstavljajo kandidati iz regije za volitve v skupščino ipd.
(7) Člani zbornice lahko na regijskem zboru ustanovijo
regijsko pisarno. Regijska pisarna skrbi za organiziranost dejavnosti članov
zbornice v regiji in njihovo obveščanje o dejavnosti zbornice. Če člani
zbornice na regijskem zboru ne določijo drugače, je vodja regijske pisarne
predsednik regije.
3.4. Skupščina
1.1.1 Sestava in naloge skupščine
26. člen
(skupščina)
(1) Skupščina je najvišji organ odločanja v zbornici.
(2) Skupščino sestavljajo predstavniki matičnih sekcij in
predstavniki regij. Vsaka matična sekcija ima v skupščini zagotovljene tri
sedeže, pri čemer je en sedež predstavnikov matične sekcije prostorskih
načrtovalcev zagotovljen članu zbornice z licenco P. Regije so zastopane s po
enim predstavnikom na 50 članov regije, pri čemer ima vsaka regija zagotovljena
najmanj dva sedeža.
27. člen
(naloge skupščine)
Skupščina:
1.     
sprejme statut zbornice,
2.     
sprejme kodeks poklicne etike, disciplinski pravilnik in druge splošne
akte zbornice, razen tistih, ki jih po tem statutu ali po posebnem pooblastilu
skupščine sprejema upravni odbor,
3.     
sprejema letni program dela,
4.     
sprejema letni finančni načrt, potrjuje zaključni račun in določa višino
članarine in drugih prispevkov zbornici ter višino finančnih nadomestil,
5.     
sprejema načrt zaposlitev v službah zbornice,
6.     
imenuje in razrešuje člane upravnega odbora in predsednika zbornice,
7.     
voli in razrešuje funkcionarje disciplinskih organov,
8.     
voli predstavnika zbornice v volilno telo za izvolitev člana državnega
sveta kot predstavnika samostojnih poklicev in predlaga kandidata za to
funkcijo,
9.     
ustanovi skupščinski svet, volilno komisijo in vpisno komisijo kot
obvezna stalna delovna telesa skupščine ter imenuje in razrešuje njihove člane,
10.  
lahko ustanavlja arbitražni svet, strokovni svet zbornice, poravnalno
komisijo ter druga stalna in začasna delovna telesa skupščine ter imenuje in
razrešuje člane teh delovnih teles,
11.  
odloča o vstopu v mednarodne organizacije in zveze ter o izstopu iz
njih,
12.  
obravnava poročilo o delu predsednika zbornice, o delu upravnega odbora
ter o delu disciplinskih organov zbornice,
13.  
se seznanja s poročilom delovnih teles skupščine,
14.  
obravnava vprašanja, povezana z delom, pogoji za delo in strokovno
problematiko na področju opravljanja storitev svojih članov ter v zvezi s temi
vprašanji zavzema stališča ter sprejema sklepe in
15.  
sprejema druge odločitve v skladu s tem statutom in zakonom.
28. člen
(predsedstvo skupščine)
Delo skupščine vodi predsedstvo, ki ga sestavljajo predsednik
skupščine in dva člana skupščine. Funkcijo predsednika skupščine opravlja
predsednik skupščinskega sveta. Člana predsedstva ter zapisnikarja in dva
overitelja zapisnika imenuje skupščina na predlog predsednika skupščine.
29. člen
(sklic skupščine)
(1) Skupščina zaseda, kadar je potrebno, vendar najmanj
enkrat letno.
(2) Skupščino skliče predsednik zbornice:
-       
na lastno pobudo;
-       
na zahtevo upravnega odbora;
-       
na zahtevo najmanj desetih članov skupščine;
-       
na zahtevo skupščinskega sveta;
-       
na zahtevo najmanj 30 članov zbornice.
(3) Upravičeni predlagatelji zahteve za sklic morajo le-to
obrazložiti, razen v primeru sklica redne letne skupščine. Zahtevi za sklic
mora biti priložen tudi predlog dnevnega reda.
(4) Predsednik zbornice mora sklicati skupščino najpozneje v
30 dneh po prejemu zahteve za sklic. Po preteku tega roka lahko skupščino
skliče upravičeni predlagatelj, ki je zahteval sklic. Če predsednik zbornice ne
skliče skupščine v predpisanem roku, lahko na predlog komisije, pristojne za
izvajanje strokovnega nadzora, skupščino skliče tudi minister, pristojen za
prostorske in gradbene zadeve.
(5) Sklic skupščine mora biti poslan članom skupščine najmanj
15 dni pred dnevom zasedanja skupščine. Sklicu skupščine morata biti priložena
dnevni red ter gradivo za delo skupščine. Če je predmet sklica skupščine
izvedba volitev oziroma imenovanje funkcionarja zbornice, mora biti sklicu
priložena tudi ustrezna kandidatna lista.
(6) Sklic s prilogami se objavi na spletni strani zbornice,
lahko pa tudi v njenem internem glasilu.
30. člen
(odločanje skupščine)
(1) Skupščina je sklepčna, če je navzočih večina članov
skupščine.
(2) Udeležba na skupščini je za člane skupščine obvezna.
Neudeležba na zasedanju skupščine brez opravičljivega razloga je disciplinska
kršitev, ki se kaznuje z denarno kaznijo v skladu z disciplinskim pravilnikom.
(3) Skupščina odloča z večino opredeljenih glasov navzočih
članov skupščine, kadar ni z zakonom ali s tem statutom določeno drugače.
Glasovanje je javno, razen kadar ta statut ali poslovnik skupščine določata
drugače.
(4) Skupščina o svojem delu ter svojih odločitvah obvešča
člane zbornice na spletni strani zbornice, lahko pa tudi v zborničnem glasilu.
1.1.2 Volitve v skupščino
31. člen
(razpis volitev)
(1) Člani zbornice izvolijo člane skupščine na splošnih,
neposrednih in tajnih volitvah. Postopke kandidiranja, izvedbo volitev ter
ugotavljanja rezultatov volitev v skupščino vodi volilna komisija.
(2) Volitve v skupščino razpiše predsednik zbornice vsaj 60
dni pred izvedbo volitev. Kandidati za člane skupščine vlagajo kandidature v
roku, določenem za vlaganje kandidatur. Ta rok ne sme biti krajši od 30 dni.
32. člen
(število predstavnikov regij)
(1) Število vseh predstavnikov regij ter število
predstavnikov vsake regije v skladu s tem statutom in volilnim pravilnikom
določi volilna komisija. Število predstavnikov posameznih regij se določi tako,
da se število članov zbornice v regiji deli s 50. Če dobljeni rezultat ni celo
število, se ta pri regiji, ki ima največ članov, zaokroži navzdol, pri drugih
regijah pa navzgor. Vsaka regija ima najmanj dva predstavnika.
(2) Podrobna pravila za izračun števila predstavnikov
posameznih regij v skupščini določi volilni pravilnik.
33. člen
(kandidiranje)
(1) Za člana skupščine lahko kandidira vsak član zbornice, ki
ga je podprlo vsaj pet članov zbornice.
(2) Član zbornice lahko kandidira na kandidatni listi regije
ali na kandidatni listi matične sekcije. Kandidat za predstavnika določene
regije je lahko le član zbornice iz te regije. Kandidat za predstavnika
določene matične sekcije je lahko le član te matične sekcije.
(3) Član zbornice lahko kandidira le na eni kandidatni listi.
(4) Predstavniki matične sekcije prostorskih načrtovalcev v
skupščini se volijo na dveh kandidatnih listah. Na prvi kandidatni listi lahko
kandidirajo člani zbornice s katero koli licenco. S te kandidatne liste sta v
skupščino izvoljena dva predstavnika. Na drugi kandidatni listi lahko
kandidirajo in za kandidate glasujejo le člani zbornice z licenco P. S te
kandidatne liste je v skupščino izvoljen en predstavnik.
(5) Po koncu kandidacijskega postopka volilna komisija
sestavi na podlagi pravočasno prispelih in veljavnih kandidatur kandidatne
liste matičnih sekcij ter regij.
(6) Če za predstavnike določene matične sekcije ali regije
kandidira manj kandidatov, kot ima ta matična sekcija ali regija zagotovljenih
sedežev v skupščini, se kandidacijski postopek v teh regijah oziroma matičnih
sekcijah ne ponavlja.
34. člen
(glasovanje)
(1) Glasovanje na volitvah v skupščino je tajno in se izvaja
na način, ki ga določa volilni pravilnik.
(2) Član zbornice voli predstavnike tiste regije, v katero
spada, ter predstavnike tistih matičnih sekcij, katerih član je.
(3) Pri glasovanju o predstavnikih regije ima vsak član
zbornice največ toliko glasov, kolikor predstavnikov v skupščini ima regija.
Član zbornice ima največ tri glasove za glasovanje o kandidatih vsake matične
sekcije, razen za kandidate matične sekcije prostorskih načrtovalcev. Člani
matične sekcije prostorskih načrtovalcev z licenco A in KA lahko glasujejo za
dva kandidata te matične sekcije, člani z licenco P pa poleg tega še za
kandidata za predstavnika z licenco P.
35. člen
(rezultati volitev v skupščino)
(1) Po izpeljanih volitvah volilna komisija prešteje glasove
ter razglasi rezultate volitev v skupščino.
(2) Če je dobilo najvišje število glasov za predstavnika
matične sekcije ali regije več kandidatov, se ti med seboj dogovorijo, kateri
od njih bo predsednik matične sekcije oziroma regije. Če dogovor ne uspe, se
predsednik matične sekcije oziroma regije določi izmed njih z žrebom. Če sta
zadnja dva kandidata, ki prideta v poštev za izvolitev za predstavnika matične
sekcije ali regije, dobila enako število glasov, se odloči o izvolitvi med
njima z žrebom.
(3) Če izvoljenemu predstavniku v skupščino mandat predčasno
preneha, ga v skupščini nadomesti tisti kandidat iz iste regije oziroma iz iste
matične sekcije, ki je imel naslednji največje število glasov.
1.1.3 Delovna telesa skupščine
36. člen
(skupščinski svet)
(1) Skupščinski svet je stalno delovno telo skupščine,
namenjeno čim večji povezavi med člani in organi zbornice ter stalnemu
spremljanju dela upravnega odbora in predsednika zbornice.
(2) Skupščinski svet sestavljajo predsedniki matičnih sekcij,
predsedniki regij ter predstavnik ministrstva, pristojnega za prostorske in
gradbene zadeve. Skupščinski svet vodi predsednik skupščinskega sveta.
Predsednika skupščinskega sveta imenujejo člani skupščinskega sveta izmed njih
samih.
(3) Skupščinski svet se mora sestati najmanj štirikrat letno.
Skupščinski svet o svojem delu najmanj enkrat letno poroča skupščini.
(4) Predsednik skupščinskega sveta mora o sejah skupščinskega
sveta predhodno obveščati upravni odbor. Člani upravnega odbora se lahko
udeležujejo sej skupščinskega sveta, obvezno pa mora biti predstavnik upravnega
odbora navzoč na tisti seji skupščinskega sveta, na kateri se obravnavajo
gradiva upravnega odbora za skupščino.
37. člen
(naloge skupščinskega sveta)
(1) Skupščinski svet: 
-       
obravnava aktualna vprašanja zbornice in dejavnosti članov zbornice; 
-       
spremlja in ocenjuje delo predsednika zbornice in upravnega odbora; 
-       
daje mnenja, predloge in pobude za delo predsednika zbornice in
upravnega odbora; 
-       
spremlja in nadzoruje finančno poslovanje zbornice; 
-       
obravnava skupščinska gradiva ter daje mnenje o njih; 
-       
lahko zahteva sklic skupščine. 
(2) Upravni odbor mora skupščinskemu svetu poslati v mnenje
vsa gradiva za skupščino. Če predstavniki matičnih sekcij v skupščinskem svetu
niso soglasno podprli katerega od gradiv za skupščino, ki se tičejo delovanja
matičnih sekcij, mora skupščina o takem gradivu odločati z večino glasov vseh
članov. 
(3) Skupščinski svet izmed svojih članov imenuje nadzorni
odbor za finančno poslovanje zbornice. Nadzorni odbor spremlja finančno
poslovanje zbornice in o njem obvešča skupščinski svet.
38. člen
(odločanje skupščinskega sveta)
(1) Skupščinski svet je sklepčen, če je navzočih večina
članov sveta. Vsak član skupščinskega sveta ima pri odločanju skupščinskega
sveta po en glas, razen predstavnikov matičnih sekcij, katerih glasovi se
štejejo dvojno.
(2) Skupščinski svet sklepa, če je navzoča večina njegovih
članov. Skupščinski svet odloča z večino opredeljenih glasov navzočih članov
sveta.
39. člen
(volilna komisija)
(1) Volilna komisija je stalno delovno telo skupščine, ki
vodi postopke kandidiranja in volitev oziroma imenovanj članov skupščine,
predsednika zbornice ter drugih funkcionarjev zbornice.
(2) Volilno komisijo imenuje skupščina. Volilna komisija ima
tri člane, ki izmed njih samih izvolijo predsednika.
40. člen
(vpisna komisija)
(1) Vpisna komisija je stalno delovno telo skupščine,
katerega naloga je izvajanje javnih pooblastil v zvezi z vodenjem postopkov o
vpisu v imenik in o izbrisu iz njega. Poleg nalog v zvezi z vpisom v imenik
vpisna komisija odloča tudi o vpisu prostovoljnih članov v zbornico.
(2) Vpisna komisija ima najmanj tri člane. Član vpisne
komisije mora imeti najmanj 10 let delovnih izkušenj s področja arhitekture,
krajinske arhitekture oziroma urejanja prostora. Vsaka matična sekcija mora
imeti v vpisni komisiji vsaj enega predstavnika. Člane vpisne komisije na
predlog strokovnih svetov matičnih sekcij imenuje skupščina.
(3) Vpisna komisija izmed svojih članov izvoli predsednika
komisije. Predsednik vpisne komisije zastopa in predstavlja komisijo ter
podpisuje odločbe o vpisu oziroma izbrisu iz imenika skupaj s predsednikom
zbornice.
(4) Vpisna komisija odloča s soglasjem.
41. člen
(druga delovna telesa skupščine)
Skupščina lahko za opravljanje določenih nalog iz njene
pristojnosti imenuje tudi druge odbore in komisije kot svoja stalna ali začasna
delovna telesa.
3.5. Predsednik zbornice
42. člen
(predsednik zbornice)
(1) Predsednik zbornice:
1.     
predstavlja, vodi in zastopa zbornico,
2.     
sklicuje in vodi upravni odbor ter podpisuje akte, ki jih sprejema
upravni odbor,
3.     
podpisuje pogodbe, ki jih sklepa zbornica,
4.     
razpisuje volitve in imenovanja funkcionarjev zbornice,
5.     
podpisuje odločbe vpisne komisije ter potrdila izpitnih komisij skupaj s
predsedniki teh komisij,
6.     
sklicuje skupščino in upravni odbor,
7.     
izvršuje sklepe skupščine in upravnega odbora,
8.     
v nujnih primerih ukrepa v zadevah, ki so sicer v pristojnosti upravnega
odbora, o čemer je dolžan obvestiti člane upravnega odbora v 15 dneh po
izvršitvi ukrepa,
9.     
samostojno odloča o sklenitvi pravnih poslov ter izplačilu zneskov do
višine, ki jo določi pravilnik o finančnem poslovanju,
10.  
po predhodnem soglasju upravnega odbora odloča o sklenitvi delovnih
razmerij in o pravicah in obveznostih iz delovnega razmerja,
11.  
opravlja druge naloge, za katere ga pooblasti skupščina ali upravni
odbor zbornice in
12.  
opravlja druge naloge po zakonu in tem statutu.
(2) Predsednik zbornice za svoje delo odgovarja skupščini in
ji enkrat letno poroča o svojem delu ter o delu upravnega odbora.
(3) Predsednika zbornice v primeru odsotnosti nadomešča član
upravnega odbora, ki ga določi predsednik zbornice.
43. člen
(izvolitev predsednika zbornice)
(1) Predsednik zbornice je član zbornice, ki je bil na
splošnih, neposrednih in tajnih volitvah izvoljen za predsednika zbornice.
(2) Volitve predsednika zbornice razpiše predsednik
skupščinskega sveta s sklepom vsaj 60 dni pred izvedbo volitev.
(3) Člani zbornice vlagajo kandidature v roku, ki ne sme biti
krajši od 30 dni. Kandidaturo lahko vloži vsak član zbornice, ki ga je podprlo
vsaj 20 članov zbornice. Kandidat po potrditvi kandidatne liste ne more
odstopiti od svoje kandidature.
(4) Za predsednika zbornice je izvoljen tisti član zbornice,
ki je na splošnih in tajnih volitvah prejel najvišje število glasov. Če sta na
volitvah dva kandidata prejela enako število glasov, predsednika izmed njiju
izvoli skupščina s tajnim glasovanjem.
(5) Podrobno uredi postopek kandidiranja ter volitev
predsednika zbornice volilni pravilnik.
3.6. Upravni odbor
44. člen
(upravni odbor)
(1) Upravni odbor je izvršilni organ zbornice. Upravni odbor
sestavljajo predsednik zbornice in trije člani.
(2) Upravni odbor vodi delo in poslovanje zbornice. Delo
upravnega odbora vodi predsednik zbornice.
45. člen
(naloge upravnega odbora)
Upravni odbor:
1.     
skrbi za izvrševanje programa dela, finančnega načrta, splošnih aktov in
sklepov skupščine ter za delovanje zbornice in njenih organov v skladu s tem
statutom in drugimi predpisi,
2.     
vodi finančno poslovanje zbornice in upravlja s sredstvi zbornice,
3.     
odloča o sklenitvi pravnih poslov, obvezno pa o tistih, ki presegajo
vrednost, ki jo za samostojno sklepanje pravnih poslov predsednika zbornice
določa pravilnik o finančnem poslovanju,
4.     
vodi in nadzoruje delo strokovnih služb zbornice,
5.     
sprejme pravilnik o organizaciji strokovnih služb zbornice ter o
sistemizaciji delovnih mest, ter sprejema druge splošne akte, če ga za to
pooblasti skupščina zbornice,
6.     
daje soglasje k sklenitvi delovnih ali pogodbenih razmerij z delavci
strokovnih in drugih služb zbornice,
7.     
ustanavlja delovna telesa upravnega odbora ter imenuje in razrešuje
člane teh delovnih teles, če ta statut ali drug predpis ne določa drugače,
8.     
nadzoruje delo predsednika zbornice ter delovnih teles upravnega odbora,
9.     
sprejema potrebne ukrepe za nemoteno izvrševanje javnih pooblastil
zbornice,
10.  
na predlog izpitnih komisij določi seznam priporočljive strokovne
literature za izpite,
11.  
imenuje izpitne komisije na predlog matičnih sekcij, nadzira delo
izpitnih komisij in izpitnega odbora ter odloča o ugovorih kandidatov zoper
postopek opravljanja izpita,
12.  
odreja objave splošnih aktov v uradnem glasilu zbornice ter vodi
uredniško politiko uradnega glasila,
13.  
predlaga skupščini v sprejem program dela, finančni načrt in zaključni
račun zbornice,
14.  
predlaga skupščini v sprejem predloge splošnih aktov ter drugih aktov,
ki jih sprejema skupščina,
15.  
pripravlja druga skupščinska gradiva,
16.  
sklene pogodbo z ministrstvom, pristojnim za prostorske in gradbene
zadeve, o medsebojnih razmerjih pri uresničevanju javnih pooblastil zbornice,
17.  
skupaj z Inženirsko zbornico Slovenije pripravi strokovne podlage
minimalnih tarifnih pogojev za opravljanje dejavnosti prostorskega načrtovanja,
arhitekturnega in krajinsko-arhitekturnega projektiranja ter revidiranja
načrtov arhitekture in načrtov krajinske arhitekture,
18.  
pripravlja pobude in strokovne podlage za sprejem oziroma spremembo
zakonov in drugih predpisov s področja arhitekture, krajinske arhitekture in
urejanja prostora,
19.  
oblikuje stališča in predloge zbornice v zvezi z normativnimi in drugimi
dejavnostmi Evropske unije, ki se tičejo arhitekture, krajinske arhitekture ter
urejanja prostora,
20.  
spremlja in obravnava problematiko matičnih sekcij in regij, usklajuje
njihove dejavnosti ter omogoča pogoje za njihovo delovanje,
21.  
imenuje člane žirije za javne natečaje ali za to pooblasti komisijo
upravnega odbora, ki jo imenuje za ta namen,
22.  
nudi ustrezno tehnično, strokovno in finančno podporo disciplinskim
organom zbornice,
23.  
sklepa kolektivne pogodbe s področij delovanja svojih članov,
24.  
daje predloge za oblikovanje univerzitetnih programov ter zagotavlja
dodatno izobraževanje članov zbornice,
25.  
spodbuja sodelovanje med člani zbornice, strokovno, kulturno in družabno
dejavnost članov zbornice ter organizira ustrezne prireditve in srečanja,
26.  
skrbi za obveščanje članov zbornice,
27.  
daje soglasje k poslovniku skupnega koordinacijskega telesa,
28.  
skrbi za povezovanje in sodelovanje vseh strokovnih, izobraževalnih in
znanstvenih institucij s področja arhitekture, krajinske arhitekture in
urejanja prostora,
29.  
skrbi za promocijo stroke, ustanavljanje in podeljevanje nagrad ipd.,
30.  
skrbi za zastopanje interesov zbornice na mednarodnem nivoju in
31.  
opravlja druge naloge, določene s tem statutom in drugimi predpisi.
46. člen
(generalni sekretar)
(1) Upravni odbor lahko za vodenje dela strokovnih služb
zbornice, pripravo gradiv za seje upravnega odbora, koordinacijo dela zbornice,
skrb za objavljanje v strokovnem glasilu in za opravljanje drugih tekočih nalog
poslovanja zbornice pooblasti predsednika zbornice ali za opravljanje teh nalog
imenuje generalnega sekretarja zbornice.
(2) Za generalnega sekretarja je lahko imenovana oseba, ki
ima univerzitetno izobrazbo pravne ali ekonomske smeri ali univerzitetno
izobrazbo s področja arhitekture, krajinske arhitekture oziroma urejanja
prostora, in ki ima izkazane organizacijske sposobnosti. Generalni sekretar, ki
je član zbornice in vpisan v imenik, ne more biti funkcionar zbornice, razen
član volilne komisije oziroma skupnega koordinacijskega telesa.
47. člen
(seje upravnega odbora)
(1) Seje upravnega odbora sklicuje predsednik zbornice.
(2) Upravni odbor je sklepčen, če so na seji navzoči najmanj
trije njegovi člani.
(3) Upravni odbor odloča z večino glasov navzočih članov. Če
je število glasov neodločeno, odloči predsednikov glas.
(4) Če je to potrebno zaradi poenotenja stališč zbornice,
upravni odbor na svoje seje vabi tudi člane strokovnih svetov matičnih sekcij
ali funkcionarje organov zbornice.
(5) Upravni odbor mora predsednika skupščinskega sveta
predhodno obveščati o svojih sejah ter ga seznanjati s svojimi odločitvami. Ob
predhodni najavi se lahko člani skupščinskega sveta udeležujejo sej upravnega
odbora, vendar nimajo pravice glasovanja.
48. člen
(imenovanje in razrešitev članov upravnega odbora)
(1) Člane upravnega odbora imenuje in razrešuje skupščina na
tajnem glasovanju z večino glasov vseh članov skupščine.
(2) Predsednik zbornice mora po potrditvi njegovega mandata
skupščini predlagati tri kandidate za člane upravnega odbora. Predlagani
kandidati se morajo predstaviti pred skupščino. Če je kandidat za člana
upravnega odbora upravičeno odsoten, njegovo pisno predstavitev prebere
predsednik zbornice. Skupščina po predstavitvi glasuje o vsakem predlaganem
kandidatu posebej. Če kateri izmed predlaganih kandidatov ni imenovan, lahko
predsednik zbornice namesto njega predlaga drugega kandidata. Predsednik
zbornice lahko skupaj predlaga največ šest kandidatov.
(3) Če kljub glasovanju o vseh kandidatih, ki jih je
predlagal predsednik zbornice, skupščina ni imenovala vseh treh članov
upravnega odbora, lahko skupščina imenuje za člane upravnega odbora tudi člane
zbornice, ki jih predlaga bodisi pet članov skupščine ali deset članov
zbornice. Skupščina glasuje o teh kandidatih po vrstnem redu vloženih
kandidatur.
3.7. Disciplinski organi
49. člen
(disciplinski tožilec)
(1) Disciplinski tožilec zahteva uvedbo disciplinskega
postopka pred disciplinsko komisijo, vlaga pritožbe zoper odločitve
disciplinske komisije ter zastopa obtožbo pred disciplinsko komisijo in
disciplinskim sodiščem. Disciplinski tožilec sprejema tudi potrebne ukrepe za
preganjanje dejanj posameznikov, ki niso člani zbornice, v zvezi z opravljanjem
dejavnosti članov zbornice.
(2) Skupščina poleg disciplinskega tožilca izvoli tudi
najmanj enega namestnika disciplinskega tožilca. Namestnik ima v odsotnosti
disciplinskega tožilca enaka pooblastila kot disciplinski tožilec.
50. člen
(disciplinska komisija)
(1) V disciplinskih zadevah zoper člane zbornice na prvi
stopnji odloča disciplinska komisija.
(2) Predsednika disciplinske komisije in najmanj tri člane
disciplinske komisije izvoli skupščina. V disciplinski komisiji morajo biti
zastopani člani vseh matičnih sekcij.
51. člen
(odločanje disciplinske komisije)
(1) Disciplinska komisija odloča v senatu treh članov, ki ga
sestavljajo predsednik senata ter dva člana. Predsednika in člana senata za
posamezno zadevo določi predsednik disciplinske komisije. V senatu morata biti
najmanj dva člana zbornice.
(2) Vsi člani senata so med seboj enakopravni. Člani senata
odločajo z večino glasov članov senata. Predsednik senata vodi disciplinski
postopek in odloča o vprašanjih vodenja postopka.
(3) V senatu disciplinske komisije mora biti najmanj en član
senata pripadnik iste matične sekcije kot tisti član zbornice, zoper katerega
se vodi disciplinski postopek.
52. člen
(disciplinsko sodišče)
(1) V disciplinskih zadevah zoper člane zbornice na drugi
stopnji odloča disciplinsko sodišče zbornice.
(2) Predsednika disciplinskega sodišča in najmanj tri člane
disciplinskega sodišča izvoli skupščina. V disciplinskem sodišču morajo biti
zastopani člani vseh matičnih sekcij.
53. člen
(odločanje disciplinskega sodišča)
(1) Disciplinsko sodišče odloča v senatu treh članov, in
sicer predsednika senata ter dveh članov. Predsednika in člana senata za
posamezno zadevo določi predsednik disciplinskega sodišča. V senatu morata biti
najmanj dva člana zbornice.
(2) Vsi člani senata so med seboj enakopravni. Člani senata
odločajo z večino glasov članov senata. Predsednik senata vodi disciplinski
postopek in odloča o vprašanjih procesnega vodstva.
(3) V senatu disciplinskega sodišča mora biti najmanj en član
senata pripadnik iste matične sekcije kot tisti član zbornice, zoper katerega
se vodi disciplinski postopek.
3.8. Skupno koordinacijsko telo
54. člen
(skupno koordinacijsko telo)
(1) Skupno koordinacijsko telo je posvetovalno telo zbornice
in Inženirske zbornice Slovenije, pristojno za reševanje zadev, ki se posredno
ali neposredno nanašajo na tiste naloge obeh zbornic, ki niso predmet javnih
pooblastil.
(2) Skupno koordinacijsko telo ima štiri člane, od katerih
sta iz vsake zbornice po dva člana. Predstavnika zbornice v skupnem
koordinacijskem telesu določi upravni odbor; prvi predstavnik zbornice je
praviloma predsednik zbornice, drugi predstavnik pa bodisi član upravnega odbora
ali generalni sekretar.
(3) Skupno koordinacijsko telo sprejme poslovnik o svojem
delu. Poslovnik je potrebno pred sprejetjem poslati v soglasje upravnima
odboroma obeh zbornic.
4. STROKOVNE IN DRUGE SLUŽBE ZBORNICE
55. člen
(službe zbornice)
(1) Organizacijo strokovnih in drugih služb zbornice,
sistemizacijo delovnih mest in delovna razmerja delavcev v strokovnih in drugih
službah zbornice podrobneje ureja pravilnik, ki ga sprejme upravni odbor
zbornice.
(2) Glede delovnega razmerja delavcev v strokovnih in drugih
službah zbornice se smiselno uporabljajo določbe iz splošne kolektivne pogodbe
za gospodarske dejavnosti.
(3) O sklenitvi delovnih ali pogodbenih razmerij z delavci
služb zbornice odloča predsednik zbornice ob predhodnem soglasju upravnega
odbora.
56. člen
(obvezne strokovne službe)
(1) V okviru strokovnih služb zbornice se obvezno ustanovita
služba za strokovne izpite ter evidenčna služba.
(2) Služba za strokovne izpite opravlja administrativne,
organizacijske in tehnične naloge v zvezi s strokovnimi izpiti.
(3) Evidenčna služba zbornice opravlja administrativne in z
njimi povezane organizacijsko tehnične zadeve, ki se nanašajo na vzpostavitev,
vzdrževanje in vodenje imenika ter knjige izpitov. Poleg nalog, povezanih z
javnimi pooblastili zbornice, opravlja evidenčna služba tudi druge naloge v
zvezi z evidencami in zbirkami podatkov zbornice, predvsem:
-       
vodi evidenco članov zbornice po regijah in matičnih sekcijah, evidenco
prostovoljnih in častnih članov zbornice, evidenco funkcionarjev zbornice ter
druge za delovanje zbornice potrebne evidence in
-       
izdaja potrdila o članstvu v matičnih sekcijah.
(4) Organizacija in naloge strokovnih služb iz prvega
odstavka tega člena ter drugih strokovnih služb, ki jih ustanovi upravni odbor,
se podrobneje opredelijo v pravilniku o organizaciji strokovnih služb zbornice.
5. OPRAVLJANJE JAVNIH POOBLASTIL ZBORNICE
57. člen
(javna pooblastila zbornice)
(1) Na podlagi javnega pooblastila iz 111. člena ZGO-1
zbornica:
-       
zagotavlja opravljanje osnovnih in dopolnilnih izpitov,
-       
vzpostavi, vodi in vzdržuje imenik,
-       
in podeljuje licence za samostojno opravljanje arhitekturnega in
krajinsko-arhitekturnega projektiranja in revidiranja ter prostorskega
načrtovanja.
(2) Zbornica izvaja naloge iz prejšnjega odstavka v skladu z
ZGO-1, ZureP-1, v skladu s predpisi, ki urejajo izvajanje teh nalog, ter v
skladu s splošnimi akti zbornice, ki urejajo izvrševanje javnih pooblastil.
(3) V zvezi z izvajanjem javnih pooblastil skupščina sprejme
enega ali več pravilnikov, ki urejajo:
-       
vsebino in obliko članske izkaznice in enotni žig pooblaščenih
arhitektov ter pooblaščenih krajinskih arhitektov,
-       
vsebino in obliko enotnega žiga posameznikov s pridobljenimi licencami
A, KA in P in
-       
vsebino in obliko članske izkaznice posameznikov s pridobljeno licenco P.
58. člen
(zagotavljanje izpitov)
Zbornica zagotavlja opravljanje osnovnih in dopolnilnih
izpitov, standarde znanj za opravljanje vseh vrst izpitov, imenovanje, sestavo
in pristojnosti izpitnih komisij in izpitnega odbora, varstvo pravic kandidatov
pri opravljanju izpitov in druge zadeve, ki so v zvezi z izpiti, v skladu s tem
statutom in pravilnikom ministra, pristojnega za prostorske in gradbene zadeve.
(2) Izpitne komisije ugotavljajo usposobljenost kandidatov na
izpitih. Člane izpitnih komisij predlagajo strokovni sveti matičnih sekcij, in
to: 
-       
strokovni svet matične sekcije arhitektov: izpitno komisijo za
preverjanje znanja s področja arhitekturnega projektiranja in izpitno komisijo
za preverjanje znanja s področja prostorskega revidiranja načrtov arhitekture; 
-       
strokovni svet matične sekcije krajinskih arhitektov: izpitno komisijo
za preverjanje znanja s področja krajinsko-arhitekturnega projektiranja in
izpitno komisijo za preverjanje znanja s področja prostorskega revidiranja
načrtov krajinske arhitekture; 
-       
strokovni svet matične sekcije prostorskih načrtovalcev: izpitno
komisijo za preverjanje znanja s področja prostorskega načrtovanja za področje
dela licence z označbo P in izpitno komisijo za preverjanje znanja s področja
prostorskega načrtovanja za področje dela licence z označbo A in označbo KA. 
(3) Izpitni odbor koordinira in vodi delo izpitnih komisij.
Člani izpitnega odbora so predsedniki izpitnih komisij.
59. člen
(naloge strokovnih služb v zvezi z izpiti)
(1) Služba za strokovne izpite opravlja administrativna,
organizacijska in tehnična opravila v zvezi z opravljanjem izpitov v skladu s
pravilnikom o izpitih, ki ga sprejme minister, pristojen za prostorske in
gradbene zadeve.
(2) Za opravljanje storitev v zvezi z izpiti zaračunava
služba za strokovne izpite pristojbino v skladu s pravilnikom iz prejšnjega
odstavka.
(3) Knjigo izpitov vzdržuje evidenčna služba.
60. člen
(vodenje imenika)
Pogoje, način in postopek vpisa in izbrisa iz imenika in
druge zadeve, ki so v zvezi z imenikom, zagotavlja in izvaja zbornica v skladu
s tem statutom in pravilnikom ministra, pristojnega za prostorske in gradbene
zadeve.
61. člen
(vpis v imenik)
(1) Vpisna komisija odloča o vpisu posameznikov v imenik in o
izbrisu iz njega, o pridobitvi licenc ter o drugih zadevah v zvezi z vpisom in
izbrisom iz imenika v skladu s pravilnikom ministra, pristojnega za prostorske
in gradbene zadeve.
(2) Če noben član vpisne komisije ne izpolnjuje pogojev za
vodenje upravnega postopka, vodi postopek do izdaje odločbe uradna oseba zbornice,
ki jo za to pooblasti vpisna komisija in ki izpolnjuje pogoje za vodenje
upravnega postopka.
(3) Evidenčna služba opravlja strokovne in administrativne
naloge v zvezi z vodenjem imenika in izdajanja članskih izkaznic in žigov.
62. člen
(izvajanje strokovnega nadzora)
(1) Komisija oziroma člani komisije, ki jo je minister,
pristojen za prostorske in gradbene zadeve, imenoval za nadzor nad izvajanjem
javnih pooblastil zbornice, se imajo pravico udeleževati sej vseh organov
zbornice, na njih razpravljati in predlagati zadeve v obravnavanje.
(2) Upravni odbor in drugi organi zbornice morajo obveščati
komisijo iz prejšnjega odstavka o datumih in o dnevnem redu svojih sej. Način
obveščanja se določi s pogodbo o medsebojnih razmerjih med zbornico in ministrstvom,
pristojnim za prostorske in gradbene zadeve.
6. SPLOŠNI AKTI ZBORNICE
63. člen
(splošni akti)
(1) Vse splošne akte zbornice sprejema skupščina, razen
tistih splošnih aktov, ki jih po tem statutu ali na podlagi posebnega
pooblastila skupščine sprejema upravni odbor.
(2) Poslovnik o svojem delovanju morata imeti skupščina in
upravni odbor.
(3) Upravni odbor sprejme svoj poslovnik ter pravilnik o
organizaciji strokovnih služb zbornice ter o sistemizaciji delovnih mest. Ta
pravilnik ne sme biti v nasprotju s statutom ter z načrtom zaposlitev v službah
zbornice.
64. člen
(statut)
(1) Statut je temeljni organizacijski akt zbornice. Z njim
morajo biti usklajeni vsi drugi akti zbornice.
(2) Pred sprejetjem statuta mora upravni odbor k njegovemu
predlogu pridobiti mnenje ministrstva, pristojnega za prostorske in gradbene
zadeve.
(3) Skupščina sprejme statut z dvotretjinsko večino vseh
članov skupščine. Sprejeti statut se pošlje v soglasje Vladi Republike
Slovenije. Statut se objavi v Uradnem listu Republike Slovenije skupaj s
soglasjem Vlade Republike Slovenije.
(4) Določbe tega člena se uporabljajo tudi za spremembe in
dopolnitve statuta zbornice.
65. člen
(kodeks poklicne etike in disciplinski pravilnik)
(1) Kodeks poklicne etike je temeljni akt, ki določa pravila
opravljanja dejavnosti članov zbornice. Člani zbornice morajo upoštevati kodeks
poklicne etike pri opravljanju dejavnosti arhitekture, krajinske arhitekture
ter urejanja prostora. Neupoštevanje določb kodeksa poklicne etike ima lahko za
posledico disciplinsko odgovornost članov zbornice.
(2) Disciplinski pravilnik določa disciplinske kršitve članov
zbornice in kazni zanje, delovanje disciplinskih organov in disciplinski
postopek.
(3) Kodeks poklicne etike in disciplinski pravilnik se
sprejmeta z dvotretjinsko večino glasov vseh članov skupščine.
66. člen
(splošni akti za izvrševanje javnih pooblastil)
(1) Upravni odbor mora pred sprejetjem splošna akta, s
katerim zbornica ureja zadeve, ki so z zakonom določene kot javno pooblastilo,
k njegovemu predlogu pridobiti mnenje ministrstva, pristojnega za prostorske in
gradbene zadeve.
(2) Akta iz prvega odstavka ni mogoče objaviti pred
pridobitvijo soglasja ministrstva, pristojnega za prostorske in gradbene
zadeve.
67. člen
(pobude za sprejem splošnih aktov)
Pobudo za sprejem ali spremembo splošnega akta zbornice lahko
da vsak član zbornice, organ zbornice ali njegovo delovno telo. Organ, ki je
zadolžen za sprejemanje akta, katerega sprejem ali sprememba je predlagana,
mora o pobudi razpravljati in o njej zavzeti mnenje na svoji prvi naslednji
seji po prejemu pobude.
68. člen
(objava splošnih aktov)
(1) Statut ter splošni akti, s katerimi zbornica ureja
zadeve, ki so z zakonom določene kot javno pooblastilo, se objavljajo v Uradnem
listu Republike Slovenije.
(2) Drugi splošni akti zbornice se objavljajo v uradnem
glasilu zbornice.
7. SREDSTVA ZA DELO ZBORNICE
69. člen
(prihodki zbornice)
(1) Prihodki zbornice so:
1.     
članarine,
2.     
pristojbine, ki jih zbornica zaračunava za opravljanje nalog v zvezi z
javnimi pooblastili zbornice,
3.     
plačila za storitve, ki jih zbornica opravlja za člane zbornice in za
druge subjekte, na primer prihodki od prodaje publikacij zbornice,
organiziranja strokovnih tečajev in seminarjev, sodelovanja pri pripravi
strokovnih podlag zakonov in drugih predpisov v zvezi z dejavnostjo članov
zbornice,
4.     
denarne kazni, izrečene v disciplinskem postopku zoper člana zbornice,
in pristojbine za kritje stroškov vodenja disciplinskih postopkov,
5.     
darila, volila in donacije,
6.     
prihodki iz natečajev, pri katerih organizaciji sodeluje zbornica in
7.     
drugi prihodki.
(2) Zbornica lahko za financiranje začasnega primanjkljaja
denarnih sredstev, ki so posledica neusklajenega gibanja prejemkov in izdatkov
zbornice, najame kratkoročno posojilo, ki pa ne sme presegati ene tretjine
predvidenih prihodkov zbornice iz članarine v tekočem letu.
70. člen
(pravilnik o finančnem poslovanju)
(1) Finančno poslovanje zbornice ureja pravilnik o finančnem
poslovanju, ki ga sprejme skupščina.
(2) S pravilnikom o finančnem poslovanju se določi zlasti: 
-       
pogoje in merila za finančno samostojno poslovanje posameznih organov
zbornice, njihovih delovnih teles in strokovnih služb v okviru enotnega računa
zbornice, 
-       
merila za odmerjanje in pobiranje članarine, 
-       
merila za odmerjanje in pobiranje pristojbin, ki jih za opravljanje
svoje dejavnosti lahko zaračunava zbornica, 
-       
finančna nadomestila funkcionarjem zbornice. 
(3) Višina finančnih nadomestil, članarine in pristojbin,
katerih višino določa zbornica, se za tekoče leto določi s pravilnikom o
članarini in drugih prispevkih zbornici.
(4) Pravilnik o finančnem poslovanju se sprejme po postopku
iz 66. člena.
71. člen
(članarina)
(1) Članarina je redna letna dajatev, ki jo plačujejo člani
zbornice. Obveznost plačevanja članarine nastopi s prvim dnem v mesecu, ki
sledi včlanitvi. Član, ki se je včlanil v zbornico v zadnjem četrtletju, plača
za tisto leto samo četrtino članarine. 
(2) Članarina prostovoljnih članov in članov z mirujočim
statusom ne sme biti višja od polovice redne članarine. Častni člani ne plačujejo
članarine in drugih prispevkov. 
(3) Če član tudi na podlagi drugega opomina ne plača
članarine, se le-ta sodno izterja. Neplačilo članarine po drugem opominu je
lahko razlog za uvedbo disciplinskega postopka ter za prijavo sodniku za
prekrške v skladu s prvim odstavkom 188. člena ZGO-1. 
(4) Člani, ki nimajo poravnanih vseh finančnih obveznosti do
zbornice, ne morejo uporabljati storitev, ki jih zbornica nudi svojim članom.
8. JAVNOST DELOVANJA ZBORNICE
72. člen
(javnost delovanja zbornice)
(1) Delovanje zbornice je javno, kolikor drugače ne določa
zakon, ta statut ali drug splošni akt.
(2) Evidenčna služba ter drugi organi in službe zbornice
morajo skrbeti za spoštovanje tajnost osebnih podatkov iz evidenc o izpitih, iz
spisov o opravljanih izpitih, iz imenika in drugih evidenc, ki jih vodi
zbornica, ter preprečevati nepooblaščen dostop do njih.
(3) Skupščina sprejme pravilnik o varovanju osebnih podatkov
in poslovne tajnosti zbornice. Pravilnik določa način ravnanja z osebnimi
podatki ter vrste podatkov, ki so poslovna tajnost, ter način ravnanja ter
dostopa do teh podatkov.
(4) Vsak član zbornice je dolžan varovati poslovno tajnost
zbornice.
73. člen
(obveščanje članov zbornice)
(1) Zbornica ima uradno glasilo. Uradno glasilo se izdaja v
tiskani obliki ali se objavlja na spletni strani zbornice. Za vodenje uradnega
glasila je odgovoren upravni odbor. V uradnem glasilu se objavljajo splošni
akti zbornice in izpitni katalog ter obvešča članstvo o sklepih skupščine ter o
delu drugih organov. V uradnem glasilu ni potrebno objaviti tistih splošnih
aktov zbornice, ki se objavijo v Uradnem listu Republike Slovenije.
(2) Zbornica ima tudi svojo spletno stran, namenjeno
obveščanju članov zbornice o dejavnosti zbornice.
74. člen
(obvestila o dogodkih)
O razpisu volitev in imenovanj ter o rokih volilnih opravil
mora zbornica svoje člane obvestiti s pisnim obvestilom v roku, ki je določen z
volilnim pravilnikom.
9. PRENEHANJE ZBORNICE
75. člen
(prenehanje zbornice)
(1) Zbornica preneha:
-       
na podlagi referendumske odločitve članov zbornice o prenehanju
zbornice;
-       
zaradi uvedbe stečajnega postopka v skladu s predpisi, ki urejajo stečaj
pravnih oseb;
-       
zaradi uvedbe likvidacijskega postopka v skladu s predpisi, ki urejajo
likvidacijo.
(2) Referendum za prenehanje zbornice se izvede na podlagi
referendumske zahteve, ki jo pošlje volilni komisiji najmanj 50 članov
zbornice. Šteje se, da je predlog za prenehanje zbornice izglasovan, če je zanj
glasovala večina vseh članov zbornice. Postopek referenduma določi volilni pravilnik.
76. člen
(razdelitev premoženja zbornice)
Če zbornica preneha obstajati, pripada premoženje, ki
preostane po poplačilu upnikov in vračilu deležev v likvidacijskem ali
stečajnem postopku, reprezentativnim društvom, ki združujejo člane posameznih
strok v zbornici. Ta sredstva se med društva razporedijo sorazmerno njihovemu
številu članov glede na celotno število članov zbornice.

Statut Zbornice za arhitekturo in prostor
Slovenije (Uradni list RS, št. 13/04) vsebuje naslednje prehodne in
končne določbe:
»10. PREHODNE IN KONČNE DOLOČBE
77. člen
(podaljšanje mandata
organov matične sekcije arhitektov IZS/97)
(1) Do konstituiranja organov zbornice v skladu s tem
statutom opravljajo dejavnosti zbornice začasni organi zbornice. Skupščina, na
kateri je sprejet ta statut (v nadaljevanju: statutarna skupščina) kot začasne
organe zbornice bodisi potrdi obstoječe organe matične sekcije arhitektov,
krajinskih arhitektov in urbanistov Inženirske zbornice Slovenije, ustanovljene
na podlagi 100.a člena zakona o graditvi objektov (Uradni list SRS, št. 34/84,
29/86, Uradni list RS, št. 59/96, 45/99 in 52/00) (v nadaljevanju: matična
sekcija arhitektov krajinskih arhitektov in urbanistov IZS/97), bodisi imenuje
nove začasne organe. Začasni organi morajo biti najmanj naslednji:
-       
upravni odbor,
-       
predsednik zbornice,
-       
volilna komisija in
-       
vpisna komisija.
(2) Mandat začasnim organom preneha z izvolitvijo oziroma
imenovanjem organov zbornice v skladu s tem statutom.
(3) Začasni upravni odbor je izvršilni organ zbornice, ki
vodi in organizira delo zbornice do imenovanja upravnega odbora v skladu s tem
statutom. Začasni upravni odbor ima naslednja posebna pooblastila:
1.     
sodelovanje pri pripravi in sklenitev sporazuma o razdružitvi ter
izvedba drugih dejavnosti v zvezi z razdružitvijo ter vzpostavitvijo pravne
osebnosti zbornice,
2.     
sklenitev pogodbe z ministrstvom, pristojnim za prostorske in gradbene
zadeve, o medsebojnih razmerjih pri uresničevanju javnih pooblastil zbornice,
3.     
sklenitev pogodb o delovnih razmerjih v zbornici z delavci strokovnih
služb,
4.     
izdelava finančnega načrta za začetek delovanja zbornice in za kritje
stroškov vzpostavitve in delovanja organov zbornice,
5.     
priprava predlogov kodeksa poklicne etike, disciplinskega pravilnika ter
pravilnika o finančnih nadomestilih,
6.     
najem bančnega posojila za začetek delovanja zbornice. Posojilo se
najame v višini, ki pokrije potrebe delovanja zbornice do zadostnega pritoka
prihodkov iz članarin in drugih virov prihodka zbornice, pri čemer ne velja
omejitev iz drugega odstavka 69. člena. Sklep o najemu tega posojila sprejme
začasni upravni odbor z dvotretjinsko večino vseh članov,
7.     
določitev finančnih nadomestil funkcionarjev zbornice, članarine ter
drugih prispevkov zbornice do sprejetja pravilnika o finančnem poslovanju in
8.     
druga opravila v zvezi s konstituiranjem zbornice.
(4) Začasni upravni odbor lahko, če to odloči statutarna
skupščina zbornice, deluje v širši in ožji sestavi, pri čemer se smiselno
uporabljajo določbe tega statuta.
(5) Začasni predsednik zbornice zastopa in predstavlja
zbornico do izvolitve predsednika zbornice v skladu s tem statutom.
(6) Začasna volilna komisija izvede volilna opravila prvih
volitev članov skupščine in predsednika zbornice.
(7) Začasna vpisna komisija vpisuje odloča o vpisu
posameznikov v imenik in jim o tem izda potrdilo o vpisu oziroma odločbo o
zavrnitvi vpisa. Vpisna komisija odločba tudi o pridobitvi licenc A, KA in P
ter o tem izdaja potrdila oziroma odločbe o zavrnitvi vloge za pridobitev
licence.
78. člen
(začasni disciplinski
organi)
(1) Statutarna skupščina lahko imenuje začasne disciplinske
organe skupščine ob smiselni uporabi določb tega statuta. Kandidate za začasne
disciplinske organe lahko predlaga vsak član zbornice na statutarni skupščini.
(2) Statutarna skupščina ob imenovanju disciplinskih organov
sprejme začasni disciplinski pravilnik bodisi podaljša veljavnost
disciplinskega pravilnika matične sekcije arhitektov, krajinskih arhitektov in
urbanistov IZS/97.
79. člen
(izvolitev novih organov
zbornice)
(1) Začasni predsednik zbornice najpozneje v 30 dneh po
uveljavitvi tega statuta razpiše volitve članov skupščine ter volitve
predsednika zbornice.
(2) Prvi sklic skupščine skliče po uveljavitvi tega statuta
skliče začasni predsednik zbornice. Sejo skupščine mora sklicati najpozneje v
14 dneh po objavi rezultatov volitev članov skupščine ter predsednika zbornice.
(3) Prvo sejo skupščine do izvolitve predsedstva skupščine
vodi začasni predsednik zbornice.
80. člen
(začetek opravljanja nalog
zbornice)
Zbornica začne samostojno izvajati javna pooblastila in druge
z zakonom predpisane naloge, ko je podpisan sporazum med matično sekcijo
arhitektov krajinskih arhitektov in urbanistov IZS/97 ter predstavniki drugih
matičnih sekcij IZS/97 in ko so izpolnjeni drugi pogoji za samostojno izvajanje
teh nalog.
81. člen
(splošni akti)
(1) Kodeks poklicne etike, disciplinski pravilnik, volilni
pravilnik ter pravilnik o finančnem poslovanju morajo biti sprejeti v šestih
mesecih po prvem zasedanju skupščine.
(2) Drugi splošni akti zbornice morajo biti sprejeti v
dvanajstih mesecih po prvem zasedanju skupščine.
(3) Do uveljavitve splošnih aktov po tem statutu se smiselno
uporabljajo splošni akti matične sekcije arhitektov, krajinskih arhitektov in
urbanistov IZS/97, razen če statutarna skupščina sprejme začasne splošne akte
zbornice za obdobje do sprejetja splošnih aktov v skladu s tem statutom.
82. člen
(končna določba)
Ta statut se po tem, ko da k njemu soglasje Vlada Republike
Slovenije, objavi v Uradnem listu Republike Slovenije. Statut začne veljati
naslednji dan po njegovi objavi, razen določb 8. člena in petega odstavka 12.
člena tega statuta, ki začnejo veljati z dnem polnopravnega članstva Republike
Slovenije v Evropski uniji.«.

Spremembe in dopolnitve Statuta Zbornice za
arhitekturo in prostor Slovenije (Uradni list RS, št. 45/06) vsebujejo naslednjo končno
določbo:
»19. člen
Te spremembe statuta se po tem, ko da k njim soglasje Vlada
Republike Slovenije, objavijo v Uradnem listu Republike Slovenije. Spremembe
statuta začnejo veljati naslednji dan po objavi.«.