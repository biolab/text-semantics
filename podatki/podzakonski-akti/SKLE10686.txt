I. SPLOŠNE DOLOČBE
1. člen
(vsebina sklepa)
Ta sklep določa:
1.     
vsebino in način poročanja družbe za upravljanje v zvezi s
kvalificiranimi imetniki družbe za upravljanje iz prvega odstavka
48. člena Zakona o investicijskih skladih in družbah za upravljanje (Uradni
list RS, št. 31/15, 81/15, 77/16 in 77/18; v nadaljnjem besedilu: ZISDU-3)
Agenciji za trg vrednostnih papirjev (v nadaljnjem besedilu: Agencija);
2.     
vsebino, način in roke poročanja Agenciji o kapitalski ustreznosti
družbe za upravljanje;
3.     
vsebino, način in roke poročanja o prenosu opravljanja posameznih
storitev oziroma poslov upravljanja investicijskih skladov in spremembah
pogodbe o prenosu;
4.     
način in roke predložitve sprememb načrta upravljanja tveganj
investicijskega sklada iz drugega odstavka 187. člena ZISDU-3;
5.     
način in roke poročanja informacij iz petega odstavka 187. člena
ZISDU-3;
6.     
vsebino, način in roke rednega poročanja družbe za upravljanje in družbe
za upravljanje države članice iz 454. in 456. člena ZISDU-3 Agenciji ter
poročanja na zahtevo Agencije iz 455. člena ZISDU-3.
2. člen
(prenos direktive Evropske unije)
S tem sklepom se v pravni red Republike Slovenije prenaša Direktiva
Komisije št. 2010/43/EU z dne 1. julija 2010 o izvajanju Direktive
2009/65/ES Evropskega parlamenta in Sveta o organizacijskih zahtevah,
navzkrižjih interesov, poslovanju, obvladovanju tveganja ter vsebini sporazuma
med depozitarjem in družbo za upravljanje (UL L št. 176 z dne 10. 7. 2010,
str. 42).
3. člen
(uporaba sklepa)
(1) Družba za upravljanje na podlagi tega sklepa poroča
za investicijski sklad, ki ga oblikuje oziroma ustanovi v Republiki Sloveniji,
razen če je v posamezni določbi tega sklepa določeno drugače.
(2) Določbe III. poglavja tega sklepa se smiselno
uporabljajo tudi za družbo za upravljanje, ki v Republiki Sloveniji trži enote
KNPVP, oblikovanega oziroma ustanovljenega v drugi državi članici.
(3) Če se investicijski sklad upravlja sam, se določbe
tega sklepa, ki se nanašajo na družbo za upravljanje države članice,
uporabljajo neposredno za investicijski sklad.
(4) Določbe 1. podpoglavja II. poglavja in V. poglavja
tega sklepa, ki veljajo za družbo za upravljanje, se smiselno uporabljajo tudi
za upravljavca alternativnega investicijskega sklada, ki ima dovoljenje
Agencije za opravljanje storitev upravljanja alternativnih investicijskih
skladov in upravljavca alternativnega investicijskega sklada države članice, z
dovoljenjem pristojnega organa države članice za upravljanje alternativnih
investicijskih skladov, če upravlja alternativni investicijski sklad, ki javno
zbira premoženje.
II. VSEBINA IN ROKI POROČANJA DRUŽBE ZA UPRAVLJANJE
1. Poročanje numeričnih podatkov o poslovanju
investicijskega sklada 
4. člen
(poročanje o vrednosti enote premoženja)
Družba za upravljanje prvi naslednji delovni dan po zadnjem
dnevu obračunskega obdobja, določenega za izračun čiste vrednosti sredstev in
vrednosti enote premoženja vzajemnega sklada oziroma alternativnega vzajemnega
sklada (v nadaljnjem besedilu: obračunski dan), poroča o vrednosti enote
premoženja (v nadaljnjem besedilu: VEP) po stanju na obračunski dan in številu
enot premoženja v obtoku na predhodni obračunski dan v skladu z Navodilom za
poročanje o VEP iz priloge 1 k temu sklepu.
5. člen
(poročanje o vrsti in sestavi naložb)
(1) Družba za upravljanje za vsak investicijski sklad,
ki ga upravlja, najpozneje do osmega dne v mesecu poroča podatke iz bilance
stanja po stanju na zadnji obračunski dan v preteklem mesecu in podatke o
transakcijah od zadnjega obračunskega dneva v predhodnem mesecu do zadnjega
obračunskega dneva v tekočem mesecu v skladu z Navodilom za izpolnjevanje
MATRIKE/ISBS in MATRIKE/ISTR iz priloge 2 k temu sklepu.
(2) Družba za upravljanje za vsak investicijski sklad,
ki ga upravlja, najpozneje do osmega dne v mesecu poroča tudi podatke o številu
imetnikov investicijskih kuponov vzajemnega sklada oziroma alternativnega
vzajemnega sklada in številu lastnikov delnic investicijske družbe po stanju na
zadnji obračunski dan v preteklem mesecu, v skladu z Navodilom za poročanje o
številu imetnikov enot iz priloge 3 k temu sklepu.
6. člen
(poročanje o poslovnem izidu)
Družba za upravljanje najpozneje do osmega dne v mesecu aprilu,
juliju, oktobru in januarju poroča podatke o poslovnem izidu investicijskega
sklada za obdobje od začetka poslovnega leta do konca zadnjega meseca pred
mesecem poročanja v skladu z Navodilom za poročanje o poslovnem izidu
investicijskega sklada iz priloge 4 k temu sklepu.
7. člen
(poročanje o plačilni sposobnosti odprtega investicijskega
sklada)
(1) Družba za upravljanje poroča o plačilni sposobnosti
odprtega investicijskega sklada v naslednjih primerih:
1.     
če odprti investicijski sklad ne more poravnati že zapadlih obveznosti;
2.     
če družba za upravljanje utemeljeno pričakuje, da odprti investicijski
sklad ne bo mogel poravnati obveznosti ob njihovi zapadlosti kadarkoli v
bodočnosti;
3.     
če se je število enot premoženja odprtega investicijskega sklada v
obtoku v zadnjih petih delovnih dnevih zmanjšalo za več kot 25 odstotkov
oziroma število enot premoženja sklada denarnega trga za več kot 50 odstotkov.
(2) Družba za upravljanje poroča najpozneje naslednji
delovni dan po nastopu enega ali več primerov iz prejšnjega odstavka v skladu z
Navodilom za poročanje o plačilni sposobnosti odprtega investicijskega sklada
iz priloge 5 k temu sklepu.
(3) V primeru iz 1. ali 2. točke prvega odstavka tega
člena družba za upravljanje poroča tudi vsakih sedem dni od prvega obvestila do
dne, ko okoliščina, ki je bila razlog za poročanje, preneha oziroma je razlog
za poročanje odpravljen.
2. Poročanje nenumeričnih podatkov o poslovanju družbe
za upravljanje in investicijskega sklada 
8. člen
(poročanje o pomembnih dejstvih oziroma okoliščinah)
Družba za upravljanje najpozneje do osmega dne v mesecu poroča
o naslednjih dejstvih oziroma okoliščinah povezanih s poslovanjem družbe za
upravljanje in investicijskega sklada, ki so nastopili v preteklem koledarskem
mesecu:
1.     
spremembah podatkov o družbi za upravljanje oziroma investicijski
družbi, ki so bili vpisani v sodni register, s predložitvijo sklepa sodišča
oziroma rednega izpiska iz sodnega registra;
2.     
seji nadzornega sveta družbe za upravljanje s predložitvijo zapisnika te
seje, skupaj z vsemi prilogami k zapisniku;
3.     
seji nadzornega sveta investicijske družbe s predložitvijo zapisnika te
seje, skupaj z vsemi prilogami k zapisniku;
4.     
sklepih ustanovitelja oziroma edinega družbenika oziroma skupščini
družbe za upravljanje s predložitvijo sklepov ustanovitelja oziroma edinega
družbenika oziroma zapisnika skupščine družbe za upravljanje, skupaj z vsemi
prilogami k zapisniku oziroma posameznim sklepom;
5.     
skupščini investicijske družbe s predložitvijo zapisnika skupščine,
skupaj z vsemi prilogami k zapisniku;
6.     
spremembi pogodbe o upravljanju investicijske družbe, s predložitvijo
pogodbe ali ustreznega dodatka k pogodbi;
7.     
spremembi statuta oziroma družbene pogodbe oziroma akta o ustanovitvi
družbe za upravljanje, s predložitvijo notarsko overjenega prečiščenega
besedila;
8.     
sklenitvi, spremembi oziroma prenehanju pogodbe s klirinško depotno
družbo o vodenju računov nematerializiranih vrednostnih papirjev investicijskih
skladov oziroma sklenitvi, spremembi oziroma prenehanju pogodbe s klirinško
depotno družbo o članstvu, s predložitvijo pogodbe oziroma ustreznega dodatka k
pogodbi;
9.     
sklenitvi, spremembi oziroma prenehanju pogodbe s pooblaščenim
udeležencem o opravljanju storitev posredovanja pri nakupu oziroma prodaji
vrednostnih papirjev oziroma drugih finančnih instrumentov za račun
investicijskega sklada, s predložitvijo pogodbe oziroma ustreznega dodatka k
pogodbi;
10.  
spremembah načrta upravljanja tveganj investicijskega sklada iz 5. člena
Sklepa o upravljanju tveganj investicijskega sklada (Uradni list RS, št. 11/16;
v nadaljnjem besedilu: Sklep o upravljanju tveganj investicijskega sklada) s
predložitvijo besedila načrta upravljanja tveganja, iz katerega so razvidne
spremembe, in čistopis načrta;
11.  
sklenitvi, spremembi oziroma prenehanju pogodbe o prenosu opravljanja
posamezne storitve oziroma posla upravljanja investicijskih skladov na drugo
oziroma tretjo osebo;
12.  
sklenitvi, spremembi oziroma prenehanju pogodbe o prenosu opravljanja
posameznega ključnega delovnega procesa iz sklepa, ki ureja poslovanje družbe
za upravljanje, ki ni storitev ali posel iz 99. člena ZISDU-3, za katerega
se pri prenosu njegovega opravljanja uporablja 3.4. podpoglavje ZISDU-3.
9. člen
(vsebina poročanja o prenosu opravljanja posamezne storitve
oziroma posla upravljanja investicijskih skladov)
(1) Družba za upravljanje poroča o prenosu opravljanja
posamezne storitve oziroma posla upravljanja investicijskih skladov iz 11.
točke prejšnjega člena tako, da predloži:
1.     
pogodbo o prenosu posameznih storitev oziroma poslov upravljanja iz 125.
člena ZISDU-3 (v nadaljnjem besedilu: pogodba) na drugo osebo in njeno
morebitno spremembo;
2.     
opis pogojev in kriterijev, ki jih družba za upravljanje upoštevala pri
izboru oseb iz prvega odstavka 122. člena in 123. člena ZISDU-3;
3.     
opis, kako pogosto in na kakšen način družba za upravljanje preverja,
ali osebe iz prejšnje točke izpolnjujejo pogoje iz ZISDU-3, na njegovi podlagi
izdanih predpisov ter drugih predpisov, ki urejajo storitve oziroma posle, ki
so predmet prenosa;
4.     
obvestilo o prenehanju pooblastila, kadar je drugi osebi iz prvega
odstavka 122. člena ZISDU-3 pooblastilo prenehalo.
(2) V primeru prenosa storitve upravljanja premoženja
investicijskega sklada družba za upravljanje poleg dokumentov iz prejšnjega
člena predloži tudi: 
1.     
pisno soglasje skrbnika k pogodbi;
2.     
pisno izjavo, da je oseba, ki jo je pooblastila družba za upravljanje,
nadzorovana s strani pristojnega organa države članice ali pristojnega organa
tretje države, s katero Agencija sodeluje in izmenjuje informacije o nadzoru,
in ki je pridobila dovoljenje tega organa za opravljanje storitev upravljanja
premoženja za račun svojih strank;
3.     
reference osebe, na katero je družba za upravljanje prenesla storitev
upravljanja premoženja investicijskih skladov, vključno s podatki o obsegu in
vrsti premoženja, ki ga ta oseba že upravlja;
4.     
podatke o obsegu in vrsti premoženja investicijskega sklada, ki bo
predmet upravljanja s strani osebe iz prejšnje točke;
5.     
pisno izjavo, kadar družba za upravljanje pooblasti drugo osebo za
upravljanje storitev upravljanja premoženja posameznega investicijskega sklada,
da ta oseba ni oseba, ki sicer opravlja skrbniške storitve, ali druga oseba,
katere interes bi bil lahko v nasprotju z interesi družbe za upravljanje
oziroma interesi vlagateljev v posamezen investicijski sklad, za katerega naj
bi ta druga oseba po pooblastilu družbe za upravljanje opravlja posamezne
storitve.
(3) Družba za upravljanje poroča o prenosu opravljanja
posameznega ključnega delovnega procesa iz 12. točke prejšnjega člena tako, da
predloži:
1.     
pogodbo o prenosu opravljanja posameznega ključnega delovnega procesa in
njeno morebitno spremembo;
2.     
opis pogojev in kriterijev, ki jih družba za upravljanje upoštevala pri
izboru osebe, na katero je prenesla opravljanje posameznega ključnega delovnega
procesa;
3.     
opis, kako pogosto in na kakšen način družba za upravljanje preverja,
ali osebe iz prejšnje točke izpolnjujejo pogoje iz ZISDU-3, na njegovi podlagi
izdanih predpisov ter drugih predpisov, ki urejajo posamezni ključni delovni
proces, ki je predmet prenosa;
4.     
obvestilo o prenehanju pooblastila, kadar je osebi, na katero je bilo
opravljanje ključnega delovnega procesa preneseno, prenehalo.
(4) Družba za upravljanje predloži dokumente iz 2. in
3. točke prvega odstavka tega člena ter dokumente 2. in 3. točke
prejšnjega odstavka samo ob prvem poročanju o prenosu posamezne vrste storitve,
kasneje pa samo ob morebitni vsebinski spremembi teh dokumentov.
(5) Družba za upravljanje na podlagi tega člena ne
poroča o prenosu opravljanja storitev oziroma poslov trženja enot
investicijskega sklada izven Republike Slovenije.
10. člen
(poročanje o objavi pravnih in poslovnih dogodkov)
Družba za upravljanje poroča o objavi pravnih in poslovnih
dogodkov iz prvega odstavka 214. člena ZISDU-3 tako, da najkasneje hkrati z
objavo predloži vsebino, mesto in datum objave.
10.a člen
(poročanje o spremembi kvalificiranih imetnikov)
(1) Družba za upravljanje v skladu s prvim odstavkom
48. člena ZISDU-3 najkasneje v petih delovnih dneh po vpisu spremembe v
delniško knjigo pri klirinško depotni družbi oziroma v sodni register poroča o
vsaki spremembi, zaradi katere se delež posameznega delničarja oziroma imetnika
poslovnega deleža spremeni tako, da: 
1.     
preseže mejo kvalificiranega deleža oziroma se njegov delež zmanjša
tako, da ne dosega več kvalificiranega deleža; 
2.     
preseže zgornjo mejo razpona oziroma pade pod spodnjo mejo razpona
kvalificiranega deleža, za katerega je kvalificiranemu imetniku že izdano
dovoljenje za kvalificiran delež. 
(2) Družba za upravljanje najkasneje v petih delovnih
dneh po vpisu spremembe v delniško knjigo pri klirinško depotni družbi oziroma
v sodni register poroča o vsaki spremembi imetništva delnic družbe za
upravljanje oziroma poslovnih deležev, kjer se posameznemu kvalificiranemu
imetniku spremeni delež v kapitalu ali glasovalnih pravicah znotraj razpona
kvalificiranega deleža, za katerega je kvalificiranemu imetniku izdano
dovoljenje za kvalificirani delež. 
(3) V poročilu iz prejšnjih odstavkov družba za
upravljanje navede ime in priimek oziroma firmo in sedež imetnika delnic
oziroma poslovnih deležev ter število delnic in delež glasovalnih pravic
oziroma delež v kapitalu v odstotkih pred in po spremembi ter datum nastale
spremembe.
11. člen
(poročanje o poslih z izvedenimi finančnimi instrumenti)
(1) Družba za upravljanje za vsak investicijski sklad,
ki ga upravlja in, ki je v preteklem koledarskem letu sklepal posle z
izvedenimi finančnimi instrumenti oziroma s finančnimi instrumenti, ki imajo
vgrajene izvedene finančne instrumente, pripravi poročilo o poslih z izvedenimi
finančnimi instrumenti iz petega odstavka 187. člena ZISDU-3.
(2) Ne glede na prejšnji odstavek družbi za upravljanje
ni potrebno pripraviti poročila o poslih z izvedenimi finančnimi instrumenti,
če je investicijskih sklad posle z izvedenimi finančnimi instrumentni sklepal,
ker se je za njegov račun iz vrednostnih papirjev ali instrumentov denarnega
trga, ki jih je imel med sredstvi, uresničevala pravica do vpisa ali pridobitve
novih finančnih instrumentov ali zaradi drugih korporacijskih dejanj
izdajatelja, na katere družba za upravljanje, ki upravlja investicijski sklad,
ni imela vpliva. 
(3) Poročilo o poslih z izvedenimi finančnimi
instrumenti vsebuje:
1.     
navedbo poslov z izvedenimi finančnimi instrumenti po posameznih vrstah
izvedenih finančnih instrumentov, tveganjih, ki izhajajo iz teh poslov,
omejitvah izpostavljenosti in metodi uporabljeni za merjenje tveganj;
2.     
v primeru preseganja omejitve skupne izpostavljenosti investicijskega
sklada, opis sprejetih ukrepov za odpravo preseganja in čas trajanja
preseganja;
3.     
če družba za upravljanje skupno izpostavljenost investicijskega sklada
izračunava z metodo tvegane vrednosti, poročilo obsega tudi:
a)   
podatek o tvegani vrednosti (v nadaljnjem besedilu: VaR) na zadnji
delovni dan v letu;
b)   
izjavo o uspešno izvedenih testih za nazaj oziroma poročilo o prekoračitvah
in sprejetih ukrepih;
c)   
izjavo o uspešno izvedenih testih izjemnih situacij, splošno
predstavitev predpostavk uporabljenih v testu ter razlago rezultatov testa in
njihovo uporabljivost v vsakodnevni uporabi modela.
(4) Poročilo iz prejšnjega odstavka družba za
upravljanje predloži hkrati s predložitvijo letnega poročila investicijskega
sklada.
12. člen
(poročanje o kapitalski ustreznosti)
(1) Družba za upravljane poroča o izpolnjevanju
kapitalske ustreznosti na zadnji dan v koledarskem letu hkrati s predložitvijo
letnega poročila družbe za upravljanje.
(2) Družba za upravljanje v poročilu iz prejšnjega
odstavka prikaže podroben izračun kapitala iz 2. člena Sklepa o kapitalu družbe
za upravljanje (Uradni list RS, št. 100/15 in 82/18) in podroben izračun kapitalske
ustreznosti iz 83. člena ZISDU-3.
(3) Družba za upravljanje pri izračunu kapitalske
ustreznosti iz prvega odstavka tega člena upošteva podatke iz revidirane
bilance stanja in revidiranega izkaza poslovnega izida za preteklo koledarsko
leto.
(4) Družba za upravljanje, ki izračunava zahtevani
kapital v skladu z 2. točko prvega odstavka 83. člena ZISDU-3, poroča o
izračunu kapitalske zahteve iz 2. točke prvega odstavka 83. člena ZISDU-3 v
skladu s funkcionalno specifikacijo, ki ureja poročanje numeričnih in
nenumeričnih poročil po zakonu, ki ureja trg finančnih instrumentov za
borznoposredniške družbe, banke in družbe za upravljanje, objavljeno na spletni
strani Agencije.
13. člen
(poročanje o napaki pri izračunu čiste vrednosti sredstev)
(1) Če je bila pri izračunu čiste vrednosti sredstev
ugotovljena napaka, družba za upravljanje takoj, ko je to mogoče, pošlje
poročilo o napaki pri izračunu čiste vrednosti sredstev.
(2) Poročilo iz prejšnjega odstavka vsebuje:
1.     
datum nastanka in datum ugotovitve napake;
2.     
podatke o pravilni in napačni čisti vrednosti sredstev;
3.     
vzrok za nastanek napake;
4.     
datum odprave oziroma predvideni datum odprave napake v poslovnih
knjigah in opis načrtovanih aktivnosti za odpravo napake;
5.     
ocene zneskov, ki jih bo treba povrniti vlagateljem ali vzajemnemu
skladu zaradi napake pri izračunu čiste vrednosti sredstev;
6.     
opis ukrepov, sprejetih z namenom, da ne bi več prihajalo do takšnih
napak.
(3) Poročilo iz prejšnjega odstavka predhodno potrdi
skrbnik vzajemnega sklada.
14. člen
(predložitev poročila o notranjem revidiranju in
revizorjevega poročila)
Družba za upravljanje predloži poročilo o notranjem
revidiranju iz 27. člena Sklepa o poslovanju družbe za upravljanje (Uradni list
RS, št. 31/17 in 62/17) in revizorjevo poročilo iz tretjega odstavka 88.
člena ZISDU-3 hkrati s predložitvijo letnega poročila družbe za upravljanje.
14.a člen
(dodatno poročanje družbe za upravljanje, ki upravlja sklad
denarnega trga)
Družba za upravljanje, ki upravlja sklad denarnega trga
predloži: 
1.     
poročilo o pregledu metodologije ocenjevanja kreditne kakovosti iz e)
točke četrtega odstavka 19. člena Uredbe (EU) 2017/1131 Evropskega
parlamenta in Sveta z dne 14. junija 2017 o skladih denarnega trga (UL L
št. 169 z dne 30. 6. 2017, str. 8, v nadaljnjem besedilu: Uredba
o skladih denarnega trga), v roku enega meseca od priprave poročila; 
2.     
obsežno poročilo o rezultatih testiranja izjemnih situacij in predlagani
akcijski načrt iz četrtega odstavka 28. člena Uredbe o skladih denarnega
trga, v roku 7 dni od dneva, ko ju potrdi uprava družbe za upravljanje.
3. Poročanje o opravljanju storitev upravljanja
investicijskih skladov v drugi državi članici oziroma tretji državi
15. člen
(vsebina in roki poročanja)
(1) Družba za upravljanje najpozneje do osmega dne v
mesecu poroča o naslednjih dejstvih oziroma okoliščinah povezanih s poslovanjem
podružnice družbe za upravljanje v državi članici, ki so nastopili v preteklem
koledarskem mesecu:
1.     
sklepih uprave družbe za upravljanje v zvezi s poslovanjem podružnice
družbe za upravljanje;
2.     
sklenitvi, spremembi oziroma prenehanju notranjih aktov podružnice
družbe za upravljanje, s predložitvijo teh aktov v obliki čistopisa in v obliki
sledi spremembam;
3.     
oblikovanju in ustanovitvi KNPVP v državi članici, s predložitvijo
dokumentov, h katerim daje soglasje pristojni nadzorni organ države članice.
(2) Poleg poročil iz prejšnjega odstavka družba za
upravljanje najpozneje do osmega v mesecu poroča tudi:
1.     
agregatne podatke o neto vplačilih v predhodnem mesecu in podatke o
naložbah rezidentov države članice, v kateri se tržijo enote vzajemnih skladov,
oblikovanih v Republiki Sloveniji po stanju na zadnji obračunski dan
predhodnega meseca;
2.     
agregatne podatke o neto vplačilih v predhodnem mesecu in podatke o
višini sredstev KNPVP, oblikovanih oziroma ustanovljenih v državi članici po
stanju na zadnji obračunski dan predhodnega meseca.
(3) Določbe tega člena se smiselno uporabljajo tudi za
poročanje družbe za upravljanje o poslovanju podružnice v tretji državi.
(4) Določbe 3. točke prvega odstavka in drugega odstavka
tega člena se smiselno uporabljajo tudi za poročanje družbe za upravljanje o
neposrednem opravljanju storitev upravljanja investicijskih skladov v državi
članici oziroma tretji državi.
III. VSEBINA IN ROKI POROČANJA DRUŽBE ZA UPRAVLJANJE
DRŽAVE ČLANICE
16. člen
(poročanje o izpolnjevanju pogojev za trženje)
Družba za upravljanje države članice, ki v Republiki
Sloveniji opravlja storitev trženja enot KNPVP, poroča o izpolnjevanju pogojev
za trženje iz 137. člena ZISDU‑3
v okviru obveščanja Agencije o spremembah priglasitvenega dokumenta iz 139.
člena ZISDU-3 na elektronski naslov: updates.ucits@a-tvp.si.
17. člen
(poročanje o poslovanju podružnice)
(1) Družba za upravljanje države članice, ki ima v
Republiki Sloveniji podružnico, o svojem poslovanju preko podružnice najpozneje
do osmega dne v mesecu poroča:
1.     
o notranjih aktih, ki se nanašajo na pravila ravnanja iz 2.2.2.
pododdelka ZISDU-3;
2.     
agregatne podatke o neto vplačilih rezidentov Republike Slovenije v
predhodnem mesecu in podatke o naložbah rezidentov Republike Slovenije v enote
premoženja KNPVP, ki jih trži v Republiki Sloveniji, po stanju na zadnji
obračunski dan predhodnega meseca.
(2) Družba za upravljanje države članice poroča v skladu
s 1. točko prejšnjega odstavka tako, da v prvem poročilu navede seznam
ustreznih notranjih aktov, v nadaljnjih poročilih pa navede samo spremembe in
dopolnitve tega seznama. Družba za upravljanje države članice v poročilu navede
tudi mesto (lahko tudi spletni naslov), kjer so dostopni vsi notranji akti, navedeni
v seznamu.
(3) Družba za upravljanje države članice poroča na
podlagi tega sklepa v slovenskem jeziku.
IV. POROČANJE NA ZAHTEVO AGENCIJE
18. člen
(poročanje na zahtevo Agencije)
Družba za upravljanje mora podatke iz tega sklepa poročati
tudi na zahtevo Agencije, in sicer v roku, ki ne sme biti krajši od treh dni od
dneva prejema poziva.
V. NAČIN POROČANJA
19. člen
(način poročanja)
(1) Družba za upravljanje oziroma družba za upravljanje
države članice (v nadaljnjem besedilu: zavezanec za poročanje) poroča podatke
iz tega sklepa v elektronski obliki preko Nacionalnega sistema za poročanje in
v skladu s Funkcionalno specifikacijo za poročanje DZU, objavljeno na spletni
strani Agencije.
(2) Zavezanec za poročanje je dolžan morebitne popravke
že poslanih podatkov oziroma poročil poslati nemudoma po ugotovitvi oziroma v
roku, ki ga določi Agencija.
(3) V primeru izpada povezave oziroma nedelovanja
sistema elektronskega poročanja zavezanec za poročanje poroča takoj, ko je to
mogoče.

Priloga
1: Navodilo za poročanje o VEP
Priloga
2: Navodilo za izpolnjevanje MATRIKE/ISBN in MATRIKE/STR
Priloga
3: Navodilo za poročanje o številu imetnikov enot
Priloga
4: Navodilo za poročanje o poslovnem izidu investicijskega sklada
Priloga
5: Navodilo za poročanje o plačilni sposobnosti odprtega investicijskega sklada
Priloga:
Matrika/ISBS
Priloga:
Matrika/ISTR

Sklep o poročanju družbe za upravljanje in
družbe za upravljanje države članice (Uradni list RS, št. 11/16) vsebuje naslednjo končno določbo:
»VI. KONČNA DOLOČBA
20. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
poročanju družbe za upravljanje, družbe za upravljanje države članice in
podružnice družbe za upravljanje tretje države (Uradni list RS, št. 33/12, 7/14
in 31/15 – ZISDU-3).
21. člen
(uveljavitev sklepa)
Ta sklep začne veljati 1. junija 2016.«.

Sklep o spremembah in dopolnitvah Sklepa o
poročanju družbe za upravljanje in družbe za upravljanje države članice (Uradni
list RS, št. 31/17) vsebuje naslednjo končno določbo:
»KONČNA DOLOČBA
12. člen
Ta sklep začne veljati petnajsti dan po objavi v Uradnem
listu Republike Slovenije, uporablja pa se od 1. septembra 2017.«.

Sklep o spremembah in dopolnitvah Sklepa o
poročanju družbe za upravljanje in družbe za upravljanje države članice (Uradni
list RS, št. 50/19) vsebuje naslednjo končno določbo:
»KONČNA DOLOČBA
8. člen
Ta sklep začne veljati petnajsti dan po objavi v Uradnem
listu Republike Slovenije, uporablja pa se od 1. septembra 2019.«.