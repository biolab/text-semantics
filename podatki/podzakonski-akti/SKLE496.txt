SPLOŠNA DOLOČBA
1. člen
S tem sklepom se ureja uporaba avtomobilov Državnega zbora
Republike Slovenije (v nadaljnjem besedilu: Državni zbor) za službene potrebe
predsednika, podpredsednikov in poslancev Državnega zbora ter za prevoze
domačih in tujih delegacij.
UPORABA REPREZENTANČNIH AVTOMOBILOV
2. člen
Reprezentančne avtomobile se dodeli v stalno ali začasno
uporabo.
3. člen
Avtomobil s prostornino motorja nad 3.000 ccm se dodeli v
stalno uporabo predsedniku Državnega zbora. 
Predsednik Državnega zbora uporablja avtomobil skladno z
uredbo o določitvi oseb in objektov, ki jih varujejo organi za notranje zadeve,
in o opravljanju nalog varovanja (Uradni list RS, št. 38/92).
4. člen
Avtomobil s prostornino motorja od 2.000 ccm do 3.000 ccm po
nalogu uporabljajo: 
-       
podpredsedniki Državnega zbora, 
-       
vodje poslanskih skupin in predsedniki delovnih teles, 
-       
poslanci, ki so na službenem potovanju po pisnem nalogu predsednika
Državnega zbora.
5. člen
Reprezentančne avtomobile se na podlagi pisne zahteve
predsednika Državnega zbora oziroma predsednika pristojnega delovnega telesa
Državnega zbora lahko uporabi tudi za prevoz najvišjih predstavnikov tujih
držav ali domačih delegacij.
6. člen
Reprezentančni avtomobili se v začasno uporabo dodelijo po
vrstnem redu prijav. Če ni na voljo reprezentančnega avtomobila, se osebam iz
4. in 5. člena v začasno uporabo dodeli avtomobil brez voznika. 
Zahteva za začasno uporabo reprezentančnega avtomobila se
prijavi delavcu Državnega zbora, ki ga določi generalni sekretar, ki tudi
podpisuje potni nalog.
7. člen
Reprezentančni avtomobili se uporabljajo skupaj z voznikom.
UPORABA AVTOMOBILOV BREZ VOZNIKOV
8. člen
Avtomobili, katerih prostornina motorja ne presega 2.000 ccm,
se za službene potrebe dodelijo v začasno uporabo.
9. člen
Avtomobil brez voznika se v začasno uporabo dodeli na podlagi
vrstnega reda prijav. 
Zahteva za začasno uporabo avtomobila se prijavi delavcu
Državnega zbora, ki ga določi generalni sekretar. 
Potne naloge za uporabo avtomobilov podpisujejo: 
-       
vodje poslanskih skupin, 
-       
predsedniki delovnih teles Državnega zbora, 
-       
generalni sekretar za poslance.
PREHODNA IN KONČNA DOLOČBA
10. člen
Za potrebe Državnega zbora se nabavijo manjkajoči avtomobili,
ki so glede na namen prevoza, varčnost, racionalnost in ceno najprimernejši. 
V okviru plana nabave osnovnih sredstev Državni zbor letno
določi število avtomobilov in znesek sredstev, predvidenih za ta namen.
11. člen
Ta sklep začne veljati naslednji dan po tem, ko ga sprejme
Komisija Državnega zbora Republike Slovenije za volitve, imenovanja in
administrativne zadeve.
Št. 102-02/90-1/44, 020-02/92-25/7
Ljubljana, dne 2. februarja 1993.
Predsednik 
Komisije Državnega zbora 
Republike Slovenije 
za volitve, imenovanja 
in administrativne zadeve 
Tone Anderlič l. r.