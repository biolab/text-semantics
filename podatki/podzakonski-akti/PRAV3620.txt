I. SPLOŠNE DOLOČBE
1. člen
(vsebina pravilnika)
Ta pravilnik določa rutinske diagnostične preiskave in način
zdravljenja žrebcev v odobrenih osemenjevalnih središčih ter veterinarski
inšpekcijski nadzor.
Žrebci, ki se vključujejo v odobreno osemenjevalno središče,
morajo izhajati iz rej oziroma vzrejališč, ki so pod stalno veterinarsko
kontrolo, in biti pregledani ter prosti bolezni, ki jih določajo predpisi, ki
urejajo zdravstveno ustreznost in sistematične preiskave plemenskih živali,
živalskega semena, jajčnih celic in zarodkov.
2. člen
(pomen izrazov)
V tem pravilniku uporabljeni izrazi pomenijo:
1.     
Osemenjevalno središče je pooblaščena organizacija, ki redi žrebce za
pridobivanje in promet z njihovim semenom.
2.     
Odobritev pomeni ugotovitev, da osemenjevalno središče izpolnjuje
predpisane veterinarsko-sanitarne pogoje.
3.     
Veterinar osemenjevalnega središča je strokovni delavec veterinarske
postaje osemenjevalnega središča, ki je pooblaščen in odgovoren za delo ter
stalno kontrolo v osemenjevalnem središču.
4.     
Pristojni organ za veterinarstvo je Veterinarska uprava Republike
Slovenije (v nadaljnjem besedilu: VURS).
5.     
Pooblaščeni laboratorij je laboratorij, ki ga pooblasti predstojnik
VURS.
6.     
Veterinarska registrska številka je številka, ki jo po opravljenem
postopku odobritve osemenjevalnemu središču podeli VURS.
7.     
Živalsko seme je pripravljen oziroma razredčen ejakulat žrebca v svežem
ali konzerviranem stanju (v nadaljnjem besedilu: seme).
8.     
Serija semena so osemenjevalne doze, pripravljene iz ejakulata istega
žrebca, pridobljene istega dne. Če sta isti dan pridobljena dva ali več
ejakulatov istega žrebca, jih je pred pripravo osemenjevalnih doz potrebno
združiti.
9.     
Pošiljka semena je ena ali več serij žrebčevega semena, za katero je bilo
izdano eno zdravstveno potrdilo.
10.  
Država pridobivanja semena je država, v kateri se seme pridobiva,
skladišči in daje v promet.
II. RUTINSKE DIAGNOSTIČNE PREISKAVE
3. člen
(diagnostične preiskave)
Vsi žrebci v odobrenem osemenjevalnem središču morajo biti
vsaj enkrat letno na začetku plemenilne sezone pregledani na:
-       
kužno malokrvnost (v nadaljnjem besedilu: IAK), in sicer z imuno
difuzijskim testom v agar gelu (Cogginsov test), pri čemer mora biti rezultat
preiskave negativen;
-       
konjski arteritis, in sicer s serum neutralizacijskim testom v
razredčitvi 1 proti 4 za dokaz protiteles ali s testom izolacije virusa iz
ejakulata. Vsaj eden od testov mora imeti negativni rezultat;
-       
infekciozni metritis kopitarjev, in sicer z metodo identifikacije
antigena (Taylorella equigenitalis) dvakrat v razmaku 7 dni v vzorcu
predsemenske tekočine ali semena in genitalnih brisov prepucija, uretre in
fosse urethralis, pri čemer mora biti rezultat preiskave negativen.
Vse preiskave iz prvega odstavka tega člena morajo biti opravljene
v pooblaščenih laboratorijih.
Če je bil rezultat katerekoli preiskave iz tega pravilnika
pozitiven, je treba žrebca nemudoma premestiti iz objektov za nastanitev
plemenjakov v izolacijski prostor. Njegovega semena ni dovoljeno dajati v
promet, kot tudi ne zalog njegovega semena od zadnjega negativnega rezultata
dalje. V promet se lahko da seme, pridobljeno šele potem, ko so rezultati
ponovnih preiskav negativni.
V primeru iz prejšnjega odstavka ni dovoljeno dajati v promet
niti semena ostalih žrebcev iz takšnega osemenjevalnega središča. V primeru, ko
je seme skladiščeno v zamrznjenem stanju, mora biti shranjeno v posebnih, vidno
označenih posodah za skladiščenje, dokler se s ponovnimi preiskavami ne dokaže,
da so rezultati preiskav negativni. V nasprotnem primeru je treba seme uničiti.
4. člen
(ostale bolezni)
Žrebci v odobrenem osemenjevalnem središču morajo biti poleg
bolezni iz prvega odstavka 3. člena tega pravilnika in bolezni, ki jih določajo
predpisi, ki urejajo zdravstveno ustreznost in sistematične preiskave
plemenskih živali, živalskega semena, jajčnih celic in zarodkov, prosti tudi:
-       
stekline,
-       
vraničnega prisada in,
-       
konjskega encefalomielitisa (vseh vrst).
Predstojnik VURS z odločbo v upravnem postopku imenuje
strokovno komisijo, katere dolžnost je priprava ustreznih ukrepov za zatiranje
in izkoreninjenje bolezni iz prejšnjega člena in prvega odstavka tega člena v
odobrenem osemenjevalnem središču.
III. NAČINI ZDRAVLJENJA
5. člen
(IAK)
Preiskave na IAK morajo biti opravljene v skladu s prvo
alineo prvega odstavka 3. člena tega pravilnika.
Če so rezultati preiskav pozitivni, je treba pozitivne živali
nemudoma izločiti in nadalje postopati po predpisih, ki določajo ukrepe za
ugotavljanje, preprečevanje in zatiranje kužne malokrvnosti konj v Republiki
Sloveniji.
Za ponovno pridobitev statusa bolezni proste črede
kopitarjev, morajo biti po izločitvi pozitivne živali vse ostale živali v
odobrenem osemenjevalnem središču in v kobilarni (če je osemenjevalno središče
znotraj kobilarne) pregledane na IAK vsaj dvakrat v razmaku 90 dni. Obe
preiskavi morata biti negativni.
6. člen
(konjski arteritis)
Preiskave na konjski arteritis morajo biti opravljene v
skladu z drugo alineo prvega odstavka 3. člena tega pravilnika.
Če so rezultati preiskav pozitivni, je treba pozitivne živali
izločiti in nadalje postopati po predpisih, ki določajo ukrepe za ugotavljanje,
preprečevanje in zatiranje konjskega arteritisa v Republiki Sloveniji in
predpisih, ki določajo pogoje pod katerimi se lahko daje živalsko seme v
promet.
7. člen
(infekciozni metritis kopitarjev)
Preiskave na infekciozni metritis kopitarjev morajo biti
opravljene v skladu s tretjo alineo prvega odstavka 3. člena tega pravilnika.
Če so rezultati preiskav pozitivni, je treba pozitivne živali
nemudoma izločiti in nadalje postopati po predpisih, ki določajo ukrepe za
ugotavljanje, preprečevanje in zatiranje infekcioznega metritisa kopitarjev v
Republiki Sloveniji in predpisih, ki določajo pogoje pod katerimi se lahko daje
živalsko seme v promet.
IV. NADZOR
8. člen
(nadzor)
Nadzor nad izvajanjem tega pravilnika najmanj dvakrat letno
opravi veterinarska inšpekcija.
Če veterinarski inšpektor ugotovi pri izvajanju tega
pravilnika pomanjkljivosti ali nepravilnosti, VURS odobrenemu osemenjevalnemu
središču začasno ali trajno odvzame veterinarsko registrsko številko, v skladu
s predpisi, ki urejajo veterinarstvo.
V. PREHODNA DOLOČBA
9. člen
(prehodno obdobje)
Do sprejema ustreznih predpisov se uporabljajo za
diagnosticiranje IAK, konjskega arteritisa in infekzioznega metritisa
kopitarjev, metode in tehnike, ki jih določi VURS, in jih izda v posebni
publikaciji, ki je dosegljiva javnosti na VURS.
VI. KONČNA DOLOČBA
10. člen
(veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 323-425/00
Ljubljana, dne 7. decembra 2000.
Minister 
za kmetijstvo, gozdarstvo in prehrano 
mag. Franc But l. r.