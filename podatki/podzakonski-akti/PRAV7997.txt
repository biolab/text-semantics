I. SPLOŠNA DOLOČBA
1. člen
(vsebina)
(1) S tem pravilnikom se določa
metodologija zbiranja, obdelave, posredovanja in uporabe podatkov ter poročanja
in shranjevanja podatkov o naravnih in drugih nesrečah ter o drugih pojavih
oziroma dogodkih, pomembnih za varstvo pred naravnimi in drugimi nesrečami;
poročanje vodij intervencij in drugih poveljujočih enotam, službam in
operativnim sestavam, gasilskih poveljnikov in poveljnikov Civilne zaščite ter
drugih pooblaščenih oseb v zvezi z nesrečami in intervencijami ter pogoji za
izkazovanje in izmenjavo podatkov na področju varstva pred naravnimi in drugimi
nesrečami z drugimi državami in mednarodnimi organizacijami. S tem pravilnikom
se ureja tudi določena vprašanja aktiviranja sil za zaščito, reševanje in
pomoč, način dela v centrih za obveščanje ter uporabe snemalnih naprav v teh
centrih.
(2) S tem pravilnikom se določa
obveznost poročanja upravljavcev obratov, ki uporabljajo nevarne snovi, o
vrsti, času in kraju nastanka nevarnosti ali nesreče, škodljivih in drugih
posledicah nesreče ter o sprejetih zaščitnih in drugih ukrepih v skladu
z Direktivo Sveta 96/82/ES z dne, 9. decembra 1996 o obvladovanju
nevarnosti večjih nesreč, v katero so vključene nevarne snovi (UL L št. 10 z
dne, 14. 1. 1997, stran 13), zadnjič spremenjeno z Direktivo Evropskega
parlamenta in Sveta 2003/105/ES z dne, 16. decembra 2003 o spremembi
Direktive Sveta 96/82/ES o obvladovanju nevarnosti večjih nesreč, v katere so
vključene nevarne snovi (UL L št. 345 z dne, 31. 12. 2003, stran 97).
(3) Kdorkoli se pri načrtovanju,
pripravah, obveščanju, poročanju ali izvajanju zaščite, reševanja in pomoči
seznani v skladu s tem pravilnikom z osebnimi ali tajnimi podatki, jih je
dolžan varovati v skladu s predpisi o varovanju osebnih oziroma tajnih
podatkov.
(4) S tem pravilnikom se ne spreminja
načina in oblik obveščanja o naravnih in drugih nesrečah, ki so s predpisi ali
mednarodnimi pogodbami v izrecni pristojnosti določenega ministrstva ali organa
v sestavi ministrstva.
II. INFORMACIJSKO KOMUNIKACIJSKI SISTEM ZA POTREBE ZAŠČITE,
REŠEVANJA IN POMOČI
2. člen
(informacijsko komunikacijski sistem)
(1) Podatki pomembni za varstvo pred
naravnimi in drugimi nesrečami se zbirajo, obdelujejo, posredujejo uporabnikom
in shranjujejo v informacijsko komunikacijskem sistemu za potrebe zaščite,
reševanja in pomoči (v nadaljnjem besedilu: informacijsko komunikacijski
sistem), ki ga organizira in upravlja Uprava Republike Slovenije za zaščito in
reševanje (v nadaljnjem besedilu: uprava).
(2) Informacijsko komunikacijski
sistem uprava organizira kot enoten informacijski sistem, ki z enotnim
avtonomnim sistemom elektronskih komunikacij v načrtovanem obsegu zagotavlja
potrebne, razpoložljive in zanesljive informacijske ter komunikacijske storitve
za varstvo pred naravnimi in drugimi nesrečami državnim organom, občinam in
drugim samoupravnim lokalnim skupnostim, gospodarskim družbam, zavodom in
drugim organizacijam, poveljnikom Civilne zaščite, gasilskim poveljnikom,
vodjem intervencij in drugim poveljujočim enotam, službam in drugim operativnim
sestavam sil za zaščito, reševanje in pomoč.
(3) Enotni informacijski sistem za
zbiranje, obdelavo, posredovanje in hranjenje podatkov za potrebe zaščite,
reševanja in pomoči temelji na računalniškem omrežju uprave in ga sestavljajo
lokalna LAN omrežja vseh regijskih centrov za obveščanje in drugih izvajalcev
na področju varstva pred naravnimi in drugimi nesrečami, povezana v WAN
omrežje.
(4) Enotni avtonomni sistem
elektronskih komunikacij je zaključeno komunikacijsko omrežje, ki ga
sestavljajo radijsko omrežje in drugi sistemi zvez za potrebe zaščite,
reševanja in pomoči.
3. člen
(pristojnosti uprave in pogoji uporabe sistema)
(1) Uprava načrtuje, organizira,
vzpostavlja, upravlja, nadzoruje in vzdržuje informacijsko komunikacijski
sistem ter določa način in pogoje za vključevanje uporabnikov v informacijsko
komunikacijski sistem. Uprava zagotavlja zahtevano stopnjo zanesljivosti,
razpoložljivosti in varnosti delovanja ter uporabe informacijsko
komunikacijskega sistema med naravnimi in drugimi nesrečami ter v običajnih
razmerah v skladu s predpisi, mednarodnimi standardi in izkušnjami.
(2) Regijski centri za obveščanje nadzorujejo
delovanje posameznih delov informacijsko komunikacijskega sistema, odpravljanje
napak v sistemu ter opravljajo druge naloge v zvezi z nadzorom sistema, ki jih
določi generalni direktor uprave.
(3) Uporaba informacijsko
komunikacijskega sistema za prenos podatkov v sistemu opazovanja, obveščanja in
alarmiranja ter za prenos podatkov za vodenje zaščite, reševanja in pomoči ob
nesrečah, ima prednost pred drugo uporabo informacijsko komunikacijskega
sistema. Klici v sili imajo prednost pred vsemi drugimi uporabami in uporabniki
v informacijsko komunikacijskem sistemu.
(4) Uporabniki v informacijsko
komunikacijskem sistemu se identificirajo z identifikacijskimi imeni,
številkami in klicnimi znaki. Podatki, razen tistih, ki so javni, se morajo
zavarovati z gesli.
(5) Za razvoj, delovanje, vzdrževanje
in varnost informacijsko komunikacijskega sistema skrbi pristojna
organizacijska enota uprave.
4. člen
(osnovne storitve sistema)
(1) Osnovne storitve informacijsko
komunikacijskega sistema so:
-      
informacijski sistem zagotavlja zbiranje,
shranjevanje, obdelavo, posredovanje in dostop podatkov z osnovnimi storitvami
Intranet ZIR, e-pošta, GIS Ujme in spletne aplikacije za podporo dela uprave.
Storitve informacijskega sistema morajo biti dostopne v internem računalniškem omrežju
in v javnem omrežju Internet preko VPN povezav. Javne storitve morajo biti
dostopne brez omejitev še zlasti preko spletnega portala 
www.sos112.si in wap portala wap.sos112.si;
-      
sistem elektronskih komunikacij mora
zagotavljati osnovne storitve dvosmernega prenosa govornih sporočil, podatkov
in storitev osebnega klica ter v radijskem omrežju skupinski klic, prednostni
klic v sili, osebni klic in druge zahtevane storitve. Zagotovljeno mora biti
delovanje v okviru stacionarnega in mobilnega radijskega omrežja (semidupleksni
ali snopovni način delovanja) ter lokalno delovanje neposredno med radijskimi
postajami (simpleksni ali neposredni način delovanja).
(2) Klice v sili na telefonsko
številko 112 sprejemajo regijski centri za obveščanje.
(3) Informacijsko komunikacijski
sistem mora zagotavljati v sistemu javnega alarmiranja prenos podatkov med
alarmnimi centralami in sirenami ter upravljanje in nadzor delovanja siren.
(4) Uprava načrtuje in razvija tudi
mobilne informacijsko komunikacijske sisteme, ki zagotavljajo osnovne
informacijske in komunikacijske storitve v primeru večjih naravnih in drugih
nesreč, za delovanje sil za zaščito, reševanje in pomoč na določenem območju
oziroma na območjih, kjer ni zagotovljeno ali je moteno delovanje stacionarnega
informacijsko komunikacijskega sistema.
(5) Uprava določa pogoje in način
povezovanja informacijsko komunikacijskega sistema za potrebe zaščite,
reševanja in pomoči z informacijsko komunikacijskimi sistemi drugih
uporabnikov.
III. ZBIRANJE, OBDELAVA, POSREDOVANJE IN UPORABA PODATKOV,
POROČANJE IN SHRANJEVANJE PODATKOV
Zbiranje in obdelava podatkov
5. člen
(zbiranje podatkov)
(1) V skladu z Zakonom o varstvu pred
naravnimi in drugimi nesrečami uprava neposredno ali preko regijskih centrov za
obveščanje in Centra za obveščanje Republike Slovenije zbira zlasti:
-      
podatke o nevarnostih in nesrečah, ki obsegajo
podatke o naravnih in drugih pojavih in dogodkih pomembnih za varstvo pred
naravnimi in drugimi nesrečami, o virih nevarnosti naravnih in drugih nesreč
ter o naravnih in drugih nesrečah;
-      
podatke o intervencijah sil za zaščito,
reševanje in pomoč in stroških intervencij;
-      
podatke o silah in sredstvih za zaščito,
reševanje in pomoč;
-      
podatke državne statistike in drugih javnih
evidenc pomembne za ocenjevanje ogroženosti, načrtovanje in izvajanje zaščite,
reševanja in pomoči ob nesrečah;
-      
podatke o škodi, ki jo povzročijo naravne in
druge nesreče.
(2) Podatke iz prve alinee prejšnjega
odstavka sporočajo regijskim centrom za obveščanje oziroma Centru za obveščanje
Republike Slovenije državni organi, gospodarske družbe, zavodi in druge
organizacije, nevladne organizacije, ki so vključene v zaščito, reševanje in
pomoč, občine in druge samoupravne lokalne skupnosti, vodje reševalnih
intervencij, gasilski poveljniki, poveljniki Civilne zaščite in drugi organi
vodenja iz 2. in 4. člena Uredbe o organizaciji in delovanju sistema
opazovanja, obveščanja in alarmiranja.
(3) Generalni direktor uprave se
dogovori z organi, zavodi in službami, ki opravljajo opazovanje meteoroloških,
hidroloških, seizmoloških, radioloških, ekoloških, zdravstvenih in drugih
razmer oziroma spremljajo prevoznost prometnic, izvajajo nadzor zračnega
prostora ali kontrolo različnih vrst prometa, o načinu in obliki posredovanja
podatkov iz prve alinee prvega odstavka tega člena, časih posredovanja rednih
podatkov o stanju in napovedih kot tudi sporočanja opozoril in nujnih obvestil
v zvezi z dogajanji in razmerami, ki so pomembne za varstvo pred naravnimi in
drugimi nesrečami.
(4) Generalni direktor uprave se dogovori
z organi, zavodi in službami iz prejšnjega odstavka ter drugimi organi,
gospodarskimi družbami, zavodi in drugimi organizacijami iz 2. in 4. člena Uredbe o organizaciji in delovanju sistema opazovanja, obveščanja in alarmiranja tudi
o načinu dostopa Centra za obveščanje Republike Slovenije in regijskih centrov
za obveščanje do baz podatkov posameznih poročevalcev za potrebe zaščite,
reševanja in pomoči.
(5) Podatki o nevarnostih in nesrečah
iz prvega odstavka se zbirajo za nevarnosti, nesreče ter naravne in druge
pojave ter dogodke, pomembne za varstvo pred naravnimi in drugimi nesrečami,
določene v prilogi 1, ki je sestavni del tega pravilnika.
6. člen
(podatki o nesrečah in intervencijah)
(1) Za poročanje, zbiranje, obdelavo
in analiziranje podatkov o nesrečah in intervencijah v okviru enotnega
informacijsko komunikacijskega sistema uprava vzpostavi sistem za elektronsko
poročanje o nesrečah in intervencijah (v nadaljnjem besedilu: SPIN). Naloge in
pristojnosti vodij intervencij in drugih organov vodenja zaščite, reševanja in
pomoči ob nesrečah v zvezi s poročanjem v okviru enotnega informacijsko
komunikacijskega sistema, so določene s tem pravilnikom. Praviloma, če ni s tem
pravilnikom drugače določeno, se poroča ob nastanku nevarnosti ali nesreče in
po prenehanju nevarnosti oziroma vzpostavitvi osnovnih pogojev za življenje po
nesreči.
(2) V SPIN poročajo regijski centri za
obveščanje, vodje reševalnih intervencij, gasilski poveljniki in poveljniki
Civilne zaščite oziroma pooblaščeni člani gasilskih poveljstev ali štabov
Civilne zaščite in občine. Gospodarske družbe, zavodi in druge organizacije
večjega oziroma manjšega tveganja za okolje, poročajo o nesrečah z nevarnimi
snovmi. Druge gospodarske družbe, zavodi in druge organizacije, ki morajo izdelati
načrte zaščite in reševanja v skladu s predpisi, poročajo o nesrečah, ki jih
povzročijo s svojo dejavnostjo.
(3) V SPIN se za posamezno nesrečo ali
intervencijo vnašajo predvsem podatki o vrsti nevarnosti ali nesreče, času in
kraju nastanka nevarnosti ali nesreče, vzrokih za nastanek nesreče oziroma
povzročitelju, o posledicah nesreče, o aktiviranju in intervenciji sil za
zaščito, reševanje in pomoč ter drugih organov ter služb, o poteku obveščanja,
aktiviranja in alarmiranja, sprejetih zaščitnih in drugih ukrepih, stroških
intervencije ter drugi podatki glede na vrsto nesreče.
(4) Uprava v sodelovanju z reševalnimi
službami, ki opravljajo svojo dejavnost kot javno službo, določi vsebine
poročil o nesrečah in intervencijah v SPIN, do katerega se dostopa preko
javnega internetnega omrežja in zagotovi informacijsko podporo poročevalcem v
sistemu.
(5) Poročanje iz prvega odstavka tega
člena ne vpliva na odgovornost vodij intervencij in drugih organov vodenja, da
o izvajanju zaščite, reševanja in pomoči poročajo organu, kateremu so
neposredno odgovorni.
(6) Zavezanec za poročanje v SPIN iz
drugega odstavka tega člena, ki prvič poroča o nesreči ali intervenciji v SPIN,
mora od pristojnega regijskega centra za obveščanje zahtevati dostop v sistem,
ki ga mu uprava zagotovi brez odlašanja v skladu s tehničnimi možnostmi.
(7) Uprava dodeljuje vstopna gesla za
dostop in uporabo SPIN, določa uporabniške pravice uporabnikom ter daje
navodila v zvezi s poročanjem.
7. člen
(obveznosti vodje intervencije in
predstavljanje)
(1) O nesreči in intervenciji
pristojnemu regijskemu centru za obveščanje poroča vodja reševalne intervencije
oziroma s strani vodje reševalne intervencije pooblaščena oseba, pristojni
gasilski poveljnik ali poveljnik Civilne zaščite (v nadaljnjem besedilu: vodja
intervencije). Če se med potekom intervencije vodja intervencije zamenja, je
treba brez odlašanja o tem obvestiti tudi pristojni regijski center za
obveščanje. Vodja intervencije je v vsaki fazi izvajanja zaščite, reševanja in
pomoči v posamezni nesreči, lahko le ena oseba.
(2) Vodja intervencije oziroma
poveljujoči gasilski ali drugi enoti, se mora ob samoaktiviranju ali prvi
vzpostavitvi zveze s pristojnim regijskim centrom za obveščanje, identificirati
oziroma predstaviti. To obveznost ima tudi vodja intervencije v gospodarski
družbi, zavodu ali drugi organizaciji, ki vodi intervencijo v gospodarski
družbi, zavodu ali drugi organizaciji oziroma pooblaščena oseba zaposlena v
gospodarski družbi oziroma pri samostojnem podjetniku posamezniku, ki opravlja
varovanje premoženja, če odkrije požar ali drugo nesrečo oziroma nevarnost za
uničenje ali poškodovanje za premoženje, ki ga varuje.
8. člen
(poročanje vodje intervencije)
(1) Vodja intervencije mora po prihodu
na kraj nesreče pristojni regijski center za obveščanje seznaniti zlasti z
vrsto, obsegom in posledicami nesreče, s podatki o mrtvih, poškodovanih ali
pogrešanih osebah in živalih, o morebitni potrebni pomoči dodatnih sil za
zaščito, reševanje in pomoč oziroma drugih organov in služb ter izvajanju
morebitnih zaščitnih ukrepov.
(2) Vodja intervencije mora
pristojnemu regijskemu centru za obveščanje poročati o razmerah na kraju
nesreče in poteku intervencije v rednih časovnih presledkih in sicer vsake
štiri ure prvih 24 ur oziroma po preteku 24 ur enkrat dnevno, praviloma ob
koncu vidnega dela dneva. Poročanje poteka praviloma v elektronski obliki
oziroma pisno. Regijski center za obveščanje lahko po potrebi od vodje
intervencije zahteva dopolnitev poročila.
(3) Vodja intervencije mora
pristojnemu regijskemu centru za obveščanje med intervencijo, ne glede na prvi
in prejšnji odstavek, poročati brez odlašanja tudi, če se na kraju nesreče
bistveno spremenijo razmere ter v skladu z nastalimi razmerami zahtevati
dodatne sile za zaščito, reševanje in pomoč ali druge organe in službe oziroma
izvedbo zaščitnih ukrepov.
(4) Na podlagi odločitve pristojnega
poveljnika Civilne zaščite lahko regijski center za obveščanje, ne glede na
predpisane čase za poročanje, zahteva od vodje intervencije dodatna poročila, če
je to potrebno za usmerjanje ali usklajevanje vodenja zaščite, reševanja in
pomoči ob nesreči.
(5) Poročanje pristojnemu regijskemu
centru za obveščanje v skladu s tem členom v občini, ki jo je prizadela nesreča
večjega obsega, pri kateri vzpostavljanje osnovnih življenjskih pogojev traja
več dni, izvaja za delovanje vseh sil za zaščito, reševanje in pomoč na območju
občine, poveljnik Civilne zaščite občine oziroma pooblaščeni član štaba Civilne
zaščite v skladu z načrti zaščite in reševanja.
(6) Ne glede na prvi odstavek tega
člena in prejšnji odstavek o intervencijah gasilske enote, ki izvaja naloge
zaščite, reševanja in pomoči v prometnih nesrečah, v nesrečah, v katerih so
prisotne nevarne snovi oziroma druge naloge zaščite, reševanja in pomoči širšega
pomena, vedno poroča regijskemu centru za obveščanje gasilski poveljnik take
enote.
(7) Po končani intervenciji mora vodja
intervencije regijskemu centru za obveščanje poročati o posledicah nesreče,
številu mrtvih, poškodovanih ali pogrešanih ljudi in živali, če so se ti
podatki med intervencijo spremenili, o številu in delu sil za zaščito,
reševanje in pomoč ter drugih organov ter služb, vključenih v intervencijo ter
drugih pomembnejših podatkih v zvezi z intervencijo. Vodja intervencije mora
poročilo o izvedbi intervencije v SPIN vključno s stroški intervencije vnesti v
skladu s tem pravilnikom čimprej, najkasneje pa v petih dneh po zaključku
intervencije.
9. člen
(aktiviranje dodatnih sil)
(1) Regijski center za obveščanje mora
ob nesreči pri aktiviranju dodatnih sil za zaščito, reševanje in pomoč,
poveljujočim enot, služb oziroma drugih operativnih sestav, ki jih aktivira,
sporočiti, kdo je vodja intervencije na katero so te sile poklicane.
(2) Poveljujoči enotam, službam in
drugim operativnim sestavam za zaščito, reševanje in pomoč, ki so v
pripravljenosti ali so aktivirane za sodelovanje v intervenciji, morajo
regijski center za obveščanje obvestiti o številu pripadnikov, ki so v
pripravljenosti oziroma o času odhoda ter številu pripadnikov, ki so odšli na
intervencijo, v katero so napoteni. Sporočiti morajo tudi čas prihoda na kraj
nesreče, čas odhoda s kraja nesreče in če je treba tudi čas prihoda na
izhodiščno mesto.
10. člen
(poročanje gospodarskih družb, zavodov in
drugih organizacij)
(1) O nesrečah z nevarnimi snovmi in o
onesnaženju okolja morajo poročati v SPIN tudi gospodarske družbe, zavodi in
druge organizacije večjega oziroma manjšega tveganja za okolje. Poleg podatkov
o nesreči morajo poročati tudi o okoliščinah nesreče, prisotnih nevarnih snoveh,
razpoložljivih podatkih za oceno učinkov na človeka in okolje, sprejetih
ukrepih za ravnanje ob izrednem dogodku ter o ukrepih, ki so jih oziroma jih
bodo izvedle za ublažitev srednjeročnih in dolgoročnih učinkov nesreče ter o
ukrepih, ki jih bodo izvedle za preprečitev ponovitve take nesreče. S podatki o
teh nesrečah in navedenimi ukrepi morajo seznaniti tudi pristojne organe in
službe občine v skladu z načrti zaščite in reševanja.
(2) V SPIN ne glede na prejšnji
odstavek poročajo o nesrečah, ki so se zgodile v zvezi z njihovo dejavnostjo
tudi gospodarske družbe, zavodi in druge organizacije, ki morajo v skladu s
predpisi izdelati načrte zaščite in reševanja.
(3) V SPIN o nesreči iz prvega in
prejšnjega odstavka najkasneje v petih dneh po nesreči oziroma izvedeni
intervenciji, poroča vodja intervencije oziroma pooblaščena oseba v gospodarski
družbi, zavodu ali drugi organizaciji, katere ime mora biti regijskemu centru
za obveščanje sporočeno skupaj z načrtom zaščite in reševanja.
11. člen
(poročanje o posameznih vrstah
intervencij)
(1) Gasilski poveljniki v skladu s tem
pravilnikom v SPIN poročajo le o tistih intervencijah, ki jih izvajajo kot del
javne gasilske službe. Gasilski poveljniki regijskemu centru za obveščanje ne
poročajo o gasilskih vajah, o opravljanju požarne straže, požarnemu varovanju
premoženja oziroma varovanju javnih prireditev, ki jih opravljajo na podlagi
posebnih pogodb oziroma o opravljanju pridobitnih dejavnosti v gasilski enoti
kot je vzdrževanje gasilnih aparatov in druge dejavnosti, za katere je enota
registrirana.
(2) O iskanju pogrešanih oseb oziroma
drugih intervencijah, ki jih vodi policija in pri katerih sodelujejo tudi
različne enote, službe in druge operativne sestave za zaščito, reševanje in
pomoč (gorski reševalci, vodniki reševalnih psov, jamarski reševalci in drugi),
poroča poveljujoči taki enoti, službi ali drugi operativni sestavi. Če sodeluje
več različnih enot, služb ali drugih sestav zaščite, reševanja in pomoči, se
poveljujoči dogovorijo kdo med njimi bo poročal za vse sodelujoče v
intervenciji.
(3) O požarih v naravnem okolju in o
drugih nesrečah, ki prizadenejo gozdove, predvsem o vrstah in obsegu pogorelih
ali prizadetih površin ter nastali škodi v SPIN, poroča tudi Zavod za gozdove
Slovenije najkasneje v petih dneh po zaključku intervencije.
(4) O prevozu pitne vode za
prebivalstvo in živino v sušnem obdobju poročajo v SPIN gasilske enote oziroma
občina, če prevoze izvajajo različne organizacije ali službe, tedensko v
ponedeljek v tekočem tednu za pretekli teden in mesečno do 5. v mesecu za
pretekli mesec.
12. člen
(poročanje o uporabi zrakoplovov)
Poročanje v zvezi z uporabo zrakoplovov
policije, Slovenske vojske in civilnih zrakoplovov, kadar so aktivirani za
nujno medicinsko pomoč oziroma druge potrebe varstva pred naravnimi in drugimi
nesrečami, prevoz obolelih do zdravstvene službe oziroma med bolnišnicami,
zlasti o dnevni razpoložljivosti zrakoplovov, o vzletu in priletu na izvajanje
nalog, o maršruti leta, o količini odvržene vode, količini in vrsti prepeljanih
reševalnih ekip, evakuiranih, poškodovanih ali mrtvih ter prepeljanih
materialnih sredstvih in drugih podatkih glede na vrsto nesreče, izvajajo
pooblaščene osebe v skladu z načrtom za aktiviranje, uporabo in poročanje
državnih in civilnih zrakoplovov za zaščito, reševanje in pomoč, ki ga
sprejmejo Ministrstvo za notranje zadeve, Ministrstvo za obrambo, Ministrstvo
za promet in Ministrstvo za zdravje.
13. člen
(poročanje regijskih centrov za
obveščanje)
(1) Regijski center za obveščanje mora
brez odlašanja, najkasneje pa v 30 minutah od nastanka nevarnosti ali nesreče
oziroma sprejema informacije o nevarnosti ali nesreči, ki ogrozi ali prizadene
življenje ali zdravje večjega števila ljudi ali živali oziroma, ki v večjem
obsegu ogrozi ali prizadene premoženje, kulturno dediščino ali okolje na
njegovem območju, ustno ali elektronsko obvestiti Center za obveščanje
Republike Slovenije.
(2) Brez odlašanja, najkasneje pa v
dveh urah po zaznavi oziroma prejetju prve informacije o nevarnosti ali nesreči
od organov, organizacij in služb iz 2. in 4. člena Uredbe o organizaciji in delovanju sistema opazovanja, obveščanja in alarmiranja, mora regijski center
za obveščanje v SPIN vnesti razpoložljive podatke o nevarnosti in naravni ali
drugi nesreči. Po potrebi lahko dodatne podatke s katerimi razpolaga v SPIN
vnese tudi Center za obveščanje Republike Slovenije.
(3) Za nesreče večjega obsega oziroma ob
nesrečah, ki so povzročile obsežne posledice zaradi katerih bo trajalo
vzpostavljanje osnovnih življenjskih pogojev dalj časa oziroma več dni, mora
regijski center za obveščanje poročilo iz prejšnjega odstavka prvih 24 ur
dopolnjevati praviloma vsake 4 ure, po 24 urah od nastanka nesreče pa enkrat
dnevno, praviloma v večernem času. Poveljnik Civilne zaščite Republike Slovenije
oziroma generalni direktor uprave ali njuna namestnika lahko zahtevajo
poročanje regijskega centra tudi v krajših rokih, če je to potrebno zaradi
vodenja zaščite, reševanja in pomoči.
(4) Regijski center za obveščanje mora
praviloma poročilo o posamezni nesreči in intervenciji vnesti v SPIN v 48 urah
po izvršitvi nalog zaščite, reševanja in pomoči oziroma intervencije. Pri
poročilu o intervenciji, ki jo vodi gasilski poveljnik oziroma, če gre za
nesrečo večjega obsega, se upošteva tudi rok petih dni, predpisan za poročanje
vodje intervencije. Center za obveščanje Republike Slovenije poročila o večjih
nesrečah zaključi praviloma 7 dni po vzpostavitvi osnovnih pogojev za
življenje.
Posredovanje podatkov in obveščanje
14. člen
(posredovanje podatkov o nevarnostih in
nesrečah)
(1) Center za obveščanje Republike
Slovenije in regijski centri za obveščanje o nevarnostih in nesrečah
posredujejo podatke oziroma obveščajo državne organe, občine in druge
samoupravne lokalne skupnosti, organe vodenja zaščite, reševanja in pomoči ter
javnost neposredno, v skladu z načrti zaščite in reševanja ali standardnimi
postopki ukrepanja z dnevnimi in izrednimi informativnimi bilteni ter na druge
načine v skladu s tem pravilnikom. O nevarnostih in nesrečah javnost seznanjajo
tudi vodje intervencij oziroma pristojni poveljniki Civilne zaščite, župani,
predstojniki državnih organov, generalni direktor uprave in druge pooblaščene
osebe.
(2) Center za obveščanje Republike
Slovenije in regijski centri za obveščanje morajo o posameznih nevarnostih in
nesrečah, posredovati podatke oziroma obveščati na območju, na katerem je
nevarnost ali nesreča nastala, predvsem:
-      
župane, poveljnike Civilne zaščite, pristojne
gasilske poveljnike, vodje intervencij in druge pristojne osebe v občinah ter drugih
samoupravnih lokalnih skupnostih in državnih organih, ki so odgovorni ali
pooblaščeni za sprejemanje zaščitnih in drugih ukrepov oziroma skladno z načrti
zaščite in reševanja za vodenje zaščite, reševanja in pomoči ob nesreči;
-      
pristojni operativno komunikacijski center
policije;
-      
pristojne inšpekcijske in druge organe ter
službe glede na vrsto nevarnosti ali nesreče v skladu z načrti zaščite in
reševanja;
-      
druge države in mednarodne organizacije v
skladu s tem pravilnikom.
(3) Center za obveščanje Republike
Slovenije in regijski centri za obveščanje o nevarnostih in nesrečah obveščajo
pristojne osebe iz prve alinee prejšnjega odstavka po seznamih, ki jih potrdi
župan oziroma predstojnik državnega organa ali generalni direktor uprave
oziroma po seznamih, ki so sestavni del načrtov zaščite, reševanja in pomoči
ali standardnih operativnih postopkih ukrepanja. Obvesti se le prvo določene
pristojne osebe oziroma prvo dosegljive osebe na seznamih, ostale osebe pa le,
če je to z načrtom oziroma standardnim operativnim postopkom ukrepanja izrecno
določeno.
(4) Center za obveščanje Republike
Slovenije mora z opozorili in napotki v zvezi z nevarnostjo nastanka naravnih in drugih nesreč, ki jih prejme od organov, organizacij in služb iz 2. in 4. člena Uredbe o organizaciji in delovanju sistema opazovanja, obveščanja in alarmiranja, brez
odlašanja najkasneje pa v 30 minutah seznaniti regijske centre za obveščanje na
območju, na katero se nanašajo opozorila in napotki v zvezi z nevarnostjo nastanka naravnih in drugih nesreč. Opozorila in napotki se praviloma pripravijo kot izredni
informativni bilten in pošljejo tudi prejemnikom dnevnega informativnega
biltena uprave, Operativnemu komunikacijskemu centru Generalne policijske
uprave in Poveljniškemu centru Slovenske vojske, če so pomembni tudi za
delovanje Slovenske vojske.
(5) Regijski centri za obveščanje
morajo brez odlašanja, najkasneje pa v 30 minutah, z nujnimi opozorili in
napotki v zvezi z nevarnostjo nastanka naravnih in drugih nesreč, ki jih
prejmejo od Centra za obveščanje Republike Slovenije oziroma neposredno od
organov, organizacij in služb iz 2. in 4. člena Uredbe o organizaciji in
delovanju sistema opazovanja, obveščanja in alarmiranja, seznaniti na območju
na katerega se opozorila oziroma napotki nanašajo, občine in druge samoupravne
lokalne skupnosti, poveljnike Civilne zaščite oziroma druge pristojne organe,
organizacije in osebe. Opozorila in napotki se praviloma z izrednim
informativnim biltenom pošljejo tudi prejemnikom dnevnega regijskega informativnega
biltena uprave.
(6) V podatkih, poročilih, opozorilih
in napotkih, informativnih biltenih, obvestilih in drugih informacijah iz
prvega odstavka tega člena, ki so dostopne javnosti, se ne smejo navajati
osebna imena in drugi osebni podatki ter funkcije oseb, ki so prizadete ali
udeležene ob naravni ali drugi nesreči.
(7) Uprava po potrebi pa tudi Center
za obveščanje Republike Slovenije in regijski centri za obveščanje lahko
podatke o nevarnostih in nesrečah, poročila vodij intervencij in druge
informacije združujejo, posplošujejo oziroma analizirajo ter na tej podlagi
pripravljajo potrebna poročila, informacije ali ugotovitve.
(8) Centri za obveščanje ne smejo
spreminjati vsebine, stopnje nevarnosti oziroma vrste podatkov v opozorilih,
napovedih ali nujnih obvestilih v zvezi z nevarnostmi nastanka naravne ali druge nesreče oziroma v zvezi z že nastalo nesrečo, ki jih prejmejo od organov,
organizacij in služb iz tretjega odstavka 5. člena tega pravilnika.
15. člen
(klici v sili)
(1) Na podlagi telefonskih klicev,
prispelih na telefonsko številko za klic v sili 112, mora javni uslužbenec v
regijskem centru za obveščanje v skladu z načrti zaščite in reševanja oziroma
standardnimi postopki ukrepanja:
-      
klice namenjene gasilcem, gorskim reševalcem,
jamarskim reševalcem in drugim silam za zaščito, reševanje in pomoč, razen
službe nujne medicinske pomoči ter klice namenjene javnim službam (cestna
podjetja, elektro distribucijska podjetja, podjetja za oskrbo s pitno vodo in
druga) prevzeti, obdelati ter aktivirati oziroma obvestiti pristojno enoto,
službo ali drugega izvajalca;
-      
klice o nevarnostih ali nesrečah za katere so
izdelani načrti zaščite in reševanja ali standardni postopki ukrepanja oziroma
dokumenti za aktiviranje, prevzeti in aktivirati pristojne enote, službe ali
druge sestave;
-      
klice za nujno medicinsko pomoč preko
telefonske centrale konferenčno prevezati pristojni zdravstveni službi oziroma
dispečerski službi nujne medicinske pomoči in poslušati pogovor ne glede na to,
kdo kliče na telefonsko številko za klic v sili. Klicatelja mora javni
uslužbenec v centru seznaniti s katero zdravstveno službo ga bo regijski center
za obveščanje telefonsko prevezal. Ob nenujnih klicih za zdravstveno pomoč, se
klicatelja praviloma napoti na pristojno zdravstveno službo;
-      
nujne klice za policijo preko telefonske
centrale konferenčno prevezati z operativno komunikacijskim centrom policijske
uprave, po potrebi ostati na zvezi in poslušati pogovor. Nenujne klice za
policijo se preko telefonske centrale preda operativno komunikacijskemu centru
policijske uprave;
-      
če v regijski center za obveščanje prispe klic
za komercialne storitve gasilcev, storitve javnih služb in drugih izvajalcev,
klicatelju posredovati želeni odgovor oziroma mu posredovati ustrezno
telefonsko številko, če z njo razpolaga.
(2) Pri klicih v sili o nevarnosti ali
nesreči iz prve in druge alinee prejšnjega odstavka, po potrebi pa tudi pri
drugih klicih, pri katerih ni razumljiva zahteva klicatelja, mora javni
uslužbenec v regijskem centru za obveščanje od klicatelja pridobiti praviloma
naslednje informacije:
-      
kaj se je zgodilo;
-      
kje se je zgodilo;
-      
kdaj se je zgodilo;
-      
posledice (ponesrečeni, mrtvi, pogrešani,
število udeleženih v nesreči);
-      
kakšne so poškodbe ponesrečencev;
-      
posledice v okolju, objektih in infrastrukturi;
-      
okoliščine na kraju nesreče, če je to potrebno
(dostopnost, vremenske razmere, drugo);
-      
ali je bil o nesreči že kdo obveščen;
-      
ali so na mestu nesreče že reševalne službe
oziroma sile za zaščito, reševanje in pomoč oziroma jih je kdo že klical;
-      
ali so na kraju nesreče potrebne specializirane
službe in organi (npr. pogrebna služba, dežurni elektrikarji, policija ipd.).
(3) Javni uslužbenec v regijskem
centru za obveščanje na podlagi podatkov iz prejšnjega odstavka oceni katere
reševalne službe bo aktiviral in o nevarnosti ali nesreči obvesti tudi
operativno komunikacijski center policijske uprave, če ta o nevarnosti ali
nesreči ni obveščen.
(4) Če javni uslužbenec v regijskem
centru za obveščanje ne more dobiti od klicatelja potrebnih podatkov iz drugega
odstavka tega člena ali so pridobljene informacije nepopolne, zlasti pa če so
nepopolne informacije o posledicah nevarnosti ali nesreče, ukrepa tako kot da
je do nesreče prišlo.
(5) Ob klicih z grozilno vsebino,
klicih s samomorilskimi nameni oziroma lažnih klicih, javni uslužbenec v
regijskem centru za obveščanje ravna v skladu s standardnim operativnim
postopkom ukrepanja, ki ga predpiše generalni direktor uprave.
(6) Določbe tega člena se smiselno
uporabljajo tudi za ravnanje javnih uslužbencev v Centru za obveščanje
Republike Slovenije.
16. člen
(regijski informativni bilten)
(1) Regijski center za obveščanje vsak
dan pripravi regijski dnevni informativni bilten uprave o pomembnejših pojavih
in dogodkih s področja zaščite, reševanja in pomoči ob naravnih in drugih
nesrečah, za pretekli dan, na podlagi poročil in informacij iz prejšnjega člena
in drugih razpoložljivih virov. Regijski dnevni informativni bilten mora biti
občinam in drugim samoupravnim lokalnim skupnostim, poveljnikom Civilne
zaščite, sredstvom javnega obveščanja ter drugim prejemnikom na območju, na
katerem deluje regijski center za obveščanje, poslan praviloma do 5. ure
zjutraj za pretekli dan. Vsebovati mora tudi opozorila in napotke v zvezi z
nevarnostmi in nesrečami, ki se nanašajo na posamezno regijo in jih je regijski
center za obveščanje sprejel neposredno ali od Centra za obveščanje Republike
Slovenije in jih je že posebej posredoval prejemnikom.
(2) Ob nesrečah večjega obsega oziroma
ob nesrečah, ki so povzročile obsežne posledice, zaradi katerih bo trajalo
vzpostavljanje osnovnih pogojev za življenje dalj časa, ki so nastale po izdaji
dnevnega biltena, mora regijski center za obveščanje poleg dnevnega
informativnega biltena po potrebi pripraviti tudi izredni informativni bilten,
ki vsebuje opis dogodkov povezanih z določeno nevarnostjo ali nesrečo, nastalih
po izdaji dnevnega informativnega biltena. Prvi naslednji dnevni regijski
informativni bilten mora smiselno povzeti tudi vsebino izrednega informativnega
biltena. Izredni regijski informativni bilten prejmejo praviloma isti
prejemniki kot redni regijski dnevni informativni bilten.
(3) Uprava v sodelovanju z občinami in
drugimi samoupravnimi lokalnimi skupnostmi določi seznam prejemnikov rednih in
izrednih informativnih biltenov na območju, a katerem deluje posamezen regijski
center za obveščanje.
17. člen
(državni informativni bilten)
(1) Center za obveščanje Republike
Slovenije vsak dan pripravi dnevni informativni bilten uprave o pomembnejših
pojavih in dogodkih na območju države s področja zaščite, reševanja in pomoči
ob naravnih in drugih nesrečah, za pretekli dan, na podlagi poročil in
informacij iz 5. in 6. člena tega pravilnika, poročil regijskih centrov za
obveščanje in drugih razpoložljivih virov. Dnevni informativni bilten Centra za
obveščanje Republike Slovenije se pošilja prejemnikom po seznamu, ki ga določi
uprava. Dnevni informativni bilten uprave se pošilja tudi Operativnemu
komunikacijskem centru Generalne policijske uprave, Poveljniškemu centru
Slovenske vojske, Prometno informacijskemu centru pri DARS d. d. in
Nacionalnemu centru za krizno upravljanje.
(2) Ob nesrečah večjega obsega oziroma
ob nesrečah, ki so povzročile obsežne posledice zaradi katerih bo trajalo
vzpostavljanje osnovnih pogojev za življenje dalj časa, ki so nastale po izdaji
dnevnega biltena, mora Center za obveščanje Republike Slovenije poleg dnevnega
informativnega biltena po potrebi pripraviti tudi izredni informativni bilten,
ki vsebuje opis dogodkov povezanih z določeno nevarnostjo ali nesrečo nastalih
po izdaji dnevnega informativnega biltena. Prvi naslednji dnevni informativni
bilten mora smiselno povzeti tudi vsebino izrednega informativnega biltena.
Izredni informativni bilten prejmejo praviloma isti prejemniki kot redni dnevni
informativni bilten.
(3) Center za obveščanje Republike
Slovenije v januarju v tekočem letu objavi pregled vseh vrst nesreč, ki so se
zgodile na območju države v preteklem letu.
(4) Obliko in celostno podobo rednih
in izrednih informativnih biltenov iz prvega in drugega odstavka tega člena,
določi uprava. Prejemnikom se informativni bilteni pošiljajo v elektronski
obliki.
18. člen
(obveščanje javnosti)
(1) Center za obveščanje Republike
Slovenije in regijski centri za obveščanje obveščajo javnost o nevarnostih in
nesrečah preko dnevnih in izrednih informativnih biltenov in tudi z obveščanjem
preko radija, televizije, časopisov, teleteksta, intraneta MORS in ZIR,
Interneta in drugih medijev.
(2) Center za obveščanje Republike
Slovenije pripravi vsak dan ob 6. in 18. uri pisno poročilo o nevarnostih in
nesrečah na območju Republike Slovenije, ki so se zgodile v zadnjih 12 urah in
ga pošlje radijskim in televizijskim postajam ter drugim sredstvom javnega
obveščanja, ki jih določi uprava. Poročilo vsebuje tudi informacije, opozorila in
napotke o nevarnostih in nesrečah, ki so jih posredovali organi, organizacije
in službe iz 2. in 4. člena Uredbe o organizaciji in delovanju sistema
opazovanja, obveščanja in alarmiranja.
(3) Regijski centri za obveščanje
pripravijo vsak dan ob 6. in 18. uri pisno poročilo o nevarnostih in nesrečah
na območju regij, ki so se zgodile v zadnjih 12 urah in ga pošljejo lokalnim
ali regijskim radijskim in televizijskim postajam ter drugim sredstvom javnega
obveščanja, ki jih določi uprava. Poročila za posamezno regijo vsebuje tudi
informacije, opozorila in napotke o nevarnostih in nesrečah, ki so jih za
posamezno regijo posredovali organi, organizacije in službe iz 2. in 4. člena Uredbe o organizaciji in delovanju sistema opazovanja, obveščanja in alarmiranja.
Poročilom so lahko priložene tudi informacije o motnjah, omejitvah ali
prekinitvi oskrbe s pitno vodo, z električno energijo, energetskim plinom,
motnje ali omejitve javnih telefonskih zvez oziroma druge informacije, ki jih
regijskemu centru za obveščanje pošljejo gospodarske družbe, zavodi in druge
organizacije, ki upravljajo sisteme, na katere se te informacije nanašajo.
Informacije te vrste se objavijo, če zato zaprosi upravljavec sistema na
katerega se informacije nanašajo oziroma, če je informacija pomembna za večje
število ljudi oziroma lokalne prebivalce.
(4) Informativni bilteni Centra za
obveščanje Republike Slovenije se objavljajo na teletekstu TV Slovenija, stran
198, intranetu MORS in ZIR ter na Internetu. Na intranetu ZIR, Internetu ter na
podportalih posameznih regij, se objavljajo informativni bilteni regijskih
centrov za obveščanje.
(5) Center za obveščanje Republike
Slovenije in regijski centri za obveščanje lahko tudi v živo poročajo v
radijske in televizijske informativne oddaje o nevarnostih in nesrečah, ki so
se zgodile v zadnjih 24 oziroma 12 urah, v skladu z navodili generalnega
direktorja uprave. Center za obveščanje Republike Slovenije in regijski centri
za obveščanje v posameznih nesrečah ne poročajo v živo preko sredstev javnega obveščanja,
razen če tako odloči regijski poveljnik Civilne zaščite ali njegov namestnik
oziroma vodja izpostave uprave ali njegov namestnik oziroma poveljnik Civilne
zaščite Republike Slovenije ali njegov namestnik oziroma generalni direktor
uprave ali njegov namestnik.
Zbiranje drugih podatkov
19. člen
(podatki o silah in sredstvih za zaščito,
reševanje in pomoč)
(1) Uprava v skladu s predpisi preko
regijskih centrov za obveščanje v januarju s stanjem 31. decembra v
preteklem letu zbere podatke o silah in sredstvih za zaščito, reševanje in
pomoč od državnih organov, občin in drugih samoupravnih lokalnih skupnosti,
gospodarskih družb, zavodov in drugih organizacij, ki morajo organizirati
organe, enote in službe Civilne zaščite ter druge sile za zaščito, reševanje in
pomoč.
(2) Za zbiranje, vnos, obdelavo in
uporabo podatkov o silah in sredstvih za zaščito, reševanje in pomoč uprava
določi in na svoji spletni strani objavi šifrante, način zbiranja in druge
potrebne napotke za oblikovanje posebne podatkovne baze o silah in sredstvih za
zaščito, reševanje in pomoč do katere imajo dostop v skladu s svojimi
pristojnostmi izvajalci zaščite, reševanja in pomoči. Pri tem se praviloma
upoštevajo baze podatkov in šifranti, ki jih uporabljajo reševalne službe in
druge operativne sestave sil za zaščito, reševanje in pomoč za vodenje evidence
o svojih reševalcih, njihovi usposobljenosti in opremljenosti.
20. člen
(centralna baza podatkov)
(1) V okviru enotnega informacijsko
komunikacijskega sistema uprava v skladu z Zakonom o varstvu pred naravnimi in
drugimi nesrečami, oblikuje centralne baze podatkov državne statistike in
drugih javnih evidenc, ki so podlaga za načrtovanje, priprave, obveščanje o
nevarnostih ter izvajanje zaščite, reševanja in pomoči ob nesrečah na območju
ali posameznih delih države in omogoča izvajalcem v skladu z njihovimi
pristojnostmi praviloma brezplačen dostop do podatkov v centralni bazi, zlasti
v okviru geografskega informacijskega sistema GIS Ujme in drugih sistemov.
(2) Izvajalci iz prejšnjega odstavka
lahko prejete podatke iz centralne baze uporabljajo izključno za potrebe
zaščite, reševanja in pomoči za izvajanje nalog za katere so pristojni na
področju varstva pred naravnimi in drugimi nesrečami v skladu s predpisi, pri
čemer morajo zagotoviti tajnost podatkov in varstvo osebnih podatkov v skladu s
predpisi.
21. člen
(podatki o škodah, ki jih povzročijo
nesreče)
(1) Uprava v okviru informacijsko
komunikacijskega sistema oblikuje sistem podatkov o škodah, ki jih povzročijo
naravne in druge nesreče.
(2) Zbiranje podatkov o škodi,
ocenjevanje poškodovanosti in škode ter drugi podatki, pomembni za ugotovitev
vrste in obsega škode, ki jo povzročijo naravne in druge nesreče, se izvaja v
skladu z Zakonom o varstvu pred naravnimi in drugimi nesrečami po posebni
predpisani metodologiji.
Shranjevanje podatkov
22. člen
(shranjevanje podatkov)
(1) Če s predpisi, ki določajo način
in hranjenje dokumentarnega gradiva ni drugače določeno, se hranijo podatki,
poročila, informacije, načrti zaščite in reševanja, operativni standardni
postopki ukrepanja centrov ter drugi dokumenti, ne glede na vrsto zapisa
oziroma medija na katerem so, v Centru za obveščanje Republike Slovenije in v
regijskih centrih za obveščanje:
-      
zbirke podatkov uprave o intervencijah ter
naravnih in drugih nesrečah vključno s podatki zbranimi v elektronski obliki,
trajno;
-      
letni informativni bilteni, trajno;
-      
dnevni in izredni informativni bilteni, trajno;
-      
izpolnjeni obrazci »Prvo poročilo o nevarnosti,
naravni ali drugi nesreči ter drugem pojavu oziroma dogodku, pomembnem za
varstvo pred naravnimi in drugimi nesrečami« in »Dopolnilno poročilo o
nevarnosti, naravni ali drugi nesreči ter drugem pojavu oziroma dogodku,
pomembnem za varstvo pred naravnimi in drugimi nesrečami«, nastali do vključno
31. 12. 2004, 5 let;
-      
poročila občin o naravnih in drugih nesrečah,
ki so jih prizadele, 5 let;
-      
poročila poveljnikov Civilne zaščite občin o
naravnih in drugih nesrečah, poslana regijskemu centru za obveščanje, 5 let;
-      
delovodniki centrov za obveščanje, 5 let;
-      
podatki Agencije Republike Slovenije za okolje
o stanju snežne odeje in nevarnosti snežnih plazov, eno leto;
-      
poročila za sredstva javnega obveščanja in
pisna poročila za poročanje v živo, eno leto;
-      
sporočila ELES Elektro Slovenije in elektro
distribucijskih podjetij o motnjah, omejitvah, prekinitvah oskrbe z električno
energijo, sporočila Telekoma Slovenije o motnjah, omejitvah javnih telefonskih
zvez ter podatki gospodarskih družb, zavodov in drugih organizacij o motnjah,
omejitvah in prekinitvah oskrbe s pitno vodo oziroma omejitvah na drugi
infrastrukturi, eno leto;
-      
podatki Agencije Republike Slovenije za okolje
o vremenskih, hidroloških in požarnih razmerah, podatki Ministrstva za promet
ter Prometno informacijskega centra pri DARS d.d. o prevoznosti cest, 6
mesecev;
-      
operativni dokumenti (navodila, načrti, imeniki
ipd.) do roka, označenega na dokumentih oziroma do roka veljave oziroma do
nadomestitve z novimi dokumenti.
(2) Podatki, načrti in dokumenti iz
prejšnjega odstavka se hranijo na elektronskih medijih, če so za to
zagotovljeni tehnični pogoji.
23. člen
(hranjenje dvojnikov dokumentov)
Dvojniki vseh imenikov, seznamov, načrtov,
operativnih standardnih postopkov ukrepanja in drugi dokumenti, potrebni za
obveščanje, aktiviranje in alarmiranje, se za Center za obveščanje Republike
Slovenije in za vsak regijski center za obveščanje hranijo izven mirnodobne
lokacije centrov. Generalni direktor uprave določi podroben seznam dokumentov,
ki se morajo hraniti v dvojniku in pogoje, ki jih je treba izpolnjevati za
hrambo dvojnikov.
IV. SPREJEMANJE IN POSREDOVANJE PODATKOV DRUGIM DRŽAVAM IN
MEDNARODNIM ORGANIZACIJAM
24. člen
(sprejemanje in posredovanje podatkov)
(1) Sprejemanje in posredovanje
operativnih podatkov, poročil in informacij na področju varstva pred naravnimi
in drugimi nesrečami z drugimi državami, Evropsko unijo in mednarodnimi
organizacijami se izvaja na podlagi mednarodnih pogodb in drugih mednarodnih
aktov, na podlagi predpisov oziroma državnih načrtov zaščite in reševanja.
Sprejemanje in posredovanje podatkov poteka v angleškem jeziku, če z mednarodno
pogodbo ali drugim mednarodnim aktom oziroma predpisom, ni drugače določeno.
(2) Operativne podatke, poročila in
informacije iz prejšnjega odstavka, ki se posredujejo drugim državam, Evropski
uniji in mednarodnim organizacijam določata poveljnik Civilne zaščite Republike
Slovenije ali njegov namestnik oziroma generalni direktor uprave ali njegov
namestnik, če gre za podatke, ki niso določeni že z mednarodno pogodbo ali z drugim
mednarodnim aktom oziroma s predpisi.
(3) Za posredovanje operativnih
podatkov o naravni ali drugi nesreči na območju Republike Slovenije drugim
državam in mednarodnim organizacijam, se uporabljata obrazca 1 in 2, ki sta objavljena v prilogah 2 in 3 tega pravilnika in sta njegov sestavni del, če z
mednarodno pogodbo ali drugim mednarodnim aktom ni določena drugačna oblika in
vsebina posredovanja podatkov.
25. člen
(nacionalna kontaktna točka)
(1) Center za obveščanje Republike
Slovenije deluje kot stalna nacionalna kontaktna točka za sprejemanje in
posredovanje operativnih podatkov, poročil in informacij o naravnih in drugih
nesrečah oziroma prošenj za pomoč, ki jih Republika Slovenija sprejme ali
posreduje drugim državam, Evropski uniji ali mednarodnim organizacijam.
(2) Center za obveščanje Republike
Slovenije sprejema in posreduje operativne podatke, poročila in informacije o
naravnih in drugih nesrečah ter vzdržuje informacijsko komunikacijsko povezavo
z Centrom za spremljanje in obveščanje Evropske komisije, Uradom za
usklajevanje humanitarnih aktivnosti pri Organizaciji Združenih narodov,
Evroatlantskim centrom za usklajevanje pomoči ob nesrečah, Organizacijo za
prepoved kemičnega orožja in nacionalnimi kontaktnimi točkami drugih držav v
skladu z bilateralnimi ali multilateralnimi mednarodnimi pogodbami.
(3) Regijski center za obveščanje, ki
sprejme operativne podatke, poročila ali informacije o naravnih in drugih
nesrečah od drugih držav ali mednarodnih organizacij oziroma centrov ali
kontaktnih točk iz prejšnjega odstavka, jih mora brez odlašanja posredovati
Centru za obveščanje Republike Slovenije.
(4) Regijski centri za obveščanje,
določeni z mednarodno pogodbo ali drugim mednarodnim aktom, lahko sprejemajo in
posredujejo operativne podatke, poročila in informacije o naravnih in drugih
nesrečah, kontaktnim točkam v drugih sosednjih državah, če se ti podatki,
poročila in informacije nanašajo na naravne in druge nesreče v obmejnih
območjih v posamezni regiji.
26. člen
(sprejem podatkov o nevarnosti ali
nesreči)
(1) Center za obveščanje Republike
Slovenije mora o operativnih podatkih, poročilih ali informacijah, ki jih
prejme od druge države ali mednarodne organizacije, o nevarnosti ali nesreči,
ki je prizadela drugo državo ali ki grozi tudi Republiki Sloveniji, brez
odlašanja obvestiti poveljnika Civilne zaščite Republike Slovenije ali
njegovega namestnika in generalnega direktorja uprave ali njegovega namestnika.
Obvestiti mora tudi dežurnega javnega uslužbenca uprave ter organe,
organizacije in službe, če je tako določeno z načrti zaščite in reševanja
oziroma operativnim standardnim postopkom ukrepanja centra. Če se sprejeti
podatki, poročila ali informacije nanašajo na nevarnost ali nesrečo, ki lahko
ogrozi Republiko Slovenijo, mora Center za obveščanje Republike Slovenije
sprejete podatke, poročila ali informacije posredovati regijskim centrom za
obveščanje na ogroženem območju v skladu s 14. členom tega pravilnika.
(2) Če so podatki, poročila ali
informacije iz prejšnjega odstavka namenjene uporabnikom, ki jih ne obvešča
Center za obveščanje Republike Slovenije, jim center podatke, poročila ali
informacije posreduje na najprimernejši način.
27. člen
(prošnje za pomoč)
(1) Prošnje za pomoč ob naravnih in
drugih nesrečah, ki jih Center za obveščanje Republike Slovenije prejme od
drugih držav oziroma od nacionalnih kontaktnih točk drugih držav v skladu z
bilateralnimi ali multilateralnimi mednarodnimi pogodbami, Centra za
spremljanje in obveščanje Evropske komisije, Urada za usklajevanje humanitarnih
aktivnosti pri Organizaciji Združenih narodov, Evroatlantskega centra za
usklajevanje pomoči ob nesrečah, Organizacije za prepoved kemičnega orožja ali
drugih mednarodnih organizacij, mora brez odlašanja posredovati poveljniku
Civilne zaščite Republike Slovenije ali njegovemu namestniku, generalnemu
direktorju uprave ali njegovemu namestniku ter dežurnemu javnemu uslužbencu
uprave. S prošnjo za pomoč Center za obveščanje Republike Slovenije seznani
tudi druge organe, organizacije ali službe, če je tako določeno s standardnim
postopkom ukrepanja centra.
(2) Regijski center za obveščanje, ki
prejme prošnjo za pomoč iz prejšnjega odstavka, mora prošnjo brez odlašanja
posredovati Centru za obveščanje Republike Slovenije v skladu s 14. členom tega
pravilnika. Če prošnjo za pomoč v skladu z načrti zaščite in reševanja,
mednarodno pogodbo ali drugim mednarodnim aktom, posreduje obmejna županija,
dežela oziroma regija sosednje države, mora regijski center za obveščanje o tem
brez odlašanja obvestiti regijskega poveljnika Civilne zaščite ali njegovega
namestnika in predstojnika izpostave uprave ali njegovega namestnika oziroma
druge organe, organizacije in službe, določene z načrtom zaščite in reševanja
oziroma z mednarodno pogodbo ali drugim mednarodnim aktom. Regijski center za
obveščanje mora tudi o taki prošnji za pomoč obvestiti Center za obveščanje
Republike Slovenije.
(3) Preko Centra za obveščanje
Republike Slovenije se v skladu s prvim odstavkom tega člena, posredujejo tudi
prošnje za pomoč ob naravnih in drugih nesrečah, ki so se zgodile na območju
Republike Slovenije, drugim državam ali mednarodnim organizacijam na podlagi
odločitve Vlade Republike Slovenije oziroma poveljnika Civilne zaščite
Republike Slovenije ali njegovega namestnika.
(4) Na način določen za sprejem
prošnje za pomoč iz prvega in drugega odstavka tega člena, se pošlje tudi
odgovor na prošnjo za pomoč. O odgovoru odloči Vlada Republike Slovenije
oziroma poveljnik Civilne zaščite Republike Slovenije ali njegov namestnik
oziroma generalni direktor uprave ali njegov namestnik. Če je odgovor zaradi
nujnosti oziroma nastalih razmer sprejel poveljnik Civilne zaščite Republike
Slovenije oziroma generalni direktor uprave ali njuna namestnika, je treba
sprejeto odločitev predložiti vladi v potrditev. Če je odgovor na prošnjo za
pomoč pripravil drug organ ali služba, mora k odgovoru dati soglasje poveljnik
Civilne zaščite Republike Slovenije ali njegov namestnik oziroma generalni
direktor uprave ali njegov namestnik.
V. AKTIVIRANJE
28. člen
(aktiviranje državnih sil)
(1) Enote, službe in druge operativne
sestave sil za zaščito, reševanje in pomoč, ki so v državni pristojnosti,
aktivira Center za obveščanje Republike Slovenije v skladu z načrti zaščite in
reševanja, na podlagi odločitve Vlade Republike Slovenije, poveljnika Civilne
zaščite Republike Slovenije ali njegovega namestnika oziroma generalnega
direktorja uprave ali njegovega namestnika.
(2) Aktiviranje enot, služb in drugih
operativnih sestav iz prejšnjega odstavka lahko zahtevajo:
-      
vodja intervencije;
-      
župan;
-      
poveljnik Civilne zaščite občine ali druge
samoupravne lokalne skupnosti oziroma njihovi namestniki;
-      
poslovodni organ gospodarske družbe, zavoda ali
druge organizacije, ki mora v skladu s predpisi o varstvu pred naravnimi in
drugimi nesrečami izdelati načrt zaščite in reševanja;
-      
predstojnik izpostave uprave ali njegov
namestnik;
-      
dežurni uslužbenec uprave.
(3) Aktiviranje enot, služb in drugih
operativnih sestav, ki so v državni pristojnosti, na zahtevo oseb iz prejšnjega
odstavka, izvrši Center za obveščanje Republike Slovenije neposredno ali v
sodelovanju s pristojnimi regijskimi centri za obveščanje, po predhodnem
soglasju poveljnika Civilne zaščite Republike Slovenije ali njegovega
namestnika oziroma generalnega direktorja uprave ali njegovega namestnika
oziroma poveljnika državne enote za hitre reševalne intervencije ali njegovega
namestnika.
(4) Center za obveščanje Republike
Slovenije ne glede na prejšnji odstavek neposredno aktivira Ekološki
laboratorij z mobilno enoto ter zavode in druge organizacije, ki so na podlagi
pogodbe z upravo pristojni za identifikacijo nevarnih snovi oziroma svetovanje
pri izvajanju intervencij.
(5) Aktiviranje enot, služb in drugih
operativnih sestav, ki so v državni pristojnosti, za izvajanje nalog, ki jih
vodi policija, kot so iskanje pogrešanih oseb, iskanje pogrešanega zrakoplova
in drugih podobnih nalog, lahko predlaga Operativno komunikacijski center
Generalne policijske uprave. Aktiviranje se izvrši na podlagi predhodnega
soglasja ene od oseb iz tretjega odstavka tega člena, razen, če ni s
standardnim postopkom ukrepanja določeno drugače.
(6) Za pomoč policije pri izvajanju
zaščite, reševanja in pomoči ob naravnih in drugih nesrečah, lahko preko Centra
za obveščanje Republike Slovenije in Operativnega komunikacijskega centra
Generalne policijske uprave, zaprosi vodja intervencije, poveljnik Civilne
zaščite Republike Slovenije ali njegov namestnik oziroma generalni direktor
uprave ali njegov namestnik. Aktiviranje policijskih zrakoplovov se izvaja v
skladu z načrtom iz 12. člena tega pravilnika.
29. člen
(aktiviranje regijskih sil)
(1) Enote, službe in druge operativne
sestave sil za zaščito, reševanje in pomoč, ki so v regijski pristojnosti,
aktivira regijski center za obveščanje v skladu z načrti zaščite in reševanja
ali standardnimi operativnimi postopki ukrepanja oziroma na podlagi odločitve
regijskega poveljnika Civilne zaščite ali njegovega namestnika oziroma
predstojnika izpostave uprave ali njegovega namestnika.
(2) Aktiviranje enot, služb in drugih
operativnih sestav iz prejšnjega odstavka lahko zahtevajo:
-      
vodja intervencije;
-      
župan;
-      
poveljnik Civilne zaščite občine ali njegov
namestnik;
-      
poslovodni organ gospodarske družbe, zavoda ali
druge organizacije, ki mora v skladu s predpisi o varstvu pred naravnimi in
drugimi nesrečami izdelati načrt zaščite in reševanja;
-      
dežurni uslužbenec uprave.
(3) Regijski center za obveščanje
izvrši aktiviranje enot, služb in drugih operativnih sestav, ki so v regijski
pristojnosti, na podlagi zahtev iz prejšnjega odstavka, ko predhodno pridobi
soglasje regijskega poveljnika Civilne zaščite oziroma njegovega namestnika
oziroma predstojnika izpostave uprave ali njegovega namestnika. Soglasje ni
potrebno za aktiviranje gasilskih enot, ki opravljajo naloge zaščite, reševanja
in pomoči širšega pomena oziroma drugih reševalnih služb, ki pri tem
sodelujejo, gorske reševalne službe ob nesrečah v gorah in v drugih zahtevnih
terenskih razmerah, jamarske reševalne službe ob nesrečah v jamah in
potapljaške reševalne službe ob nesrečah na vodi. Soglasje za aktiviranje ni
potrebno tudi za aktiviranje Ekološkega laboratorija z mobilno enoto ter
zavodov in drugih organizacij iz četrtega odstavka prejšnjega člena.
(4) Regijski center za obveščanje
izvaja tudi aktiviranje gasilskih enot, enot ter služb nevladnih organizacij in
drugih sil za zaščito, reševanje in pomoč, ki jih organizirajo občine v skladu
z občinskimi načrti zaščite in reševanja oziroma z načrtom obveščanja in
aktiviranja gasilskih enot, ki ga potrdi župan oziroma na podlagi odločitev
občinskega poveljnika Civilne zaščite ali njegovega namestnika oziroma
pristojnega gasilskega poveljnika ali vodje intervencije. Aktiviranje sil za
zaščito, reševanje in pomoč v občini lahko zahteva oziroma o aktiviranju lahko
odloči tudi župan ali oseba, ki jo on pooblasti.
(5) Regijski center za obveščanje, ki
aktivira gasilske enote v več občinah, obenem aktivira tudi poveljnike
gasilskih zvez oziroma gasilske poveljnike v teh občinah ter o aktiviranju
obvesti tudi regijskega gasilskega poveljnika. V primeru aktiviranja velikega
števila gasilskih enot v različnih občinah Center za obveščanje Republike
Slovenije o tem obvesti tudi poveljnika Gasilske zveze Slovenije.
(6) Aktiviranje gasilskih enot, enot,
služb in drugih operativnih sestav nevladnih organizacij regijskemu centru za
obveščanje, lahko predlaga tudi operativno komunikacijski center policijske
uprave za sodelovanje gasilcev in drugih reševalcev pri aktivnostih, kot so
iskanje pogrešanih oseb, iskanje pogrešanega zrakoplova in podobno, ki jih vodi
policija. Regijski center za obveščanje izvrši aktiviranje enot, služb in
drugih operativnih sestav v skladu s standardnim postopkom ukrepanja v takšnem
primeru.
(7) Imena pooblaščenih oseb oziroma
javnih uslužbencev iz prejšnjega in tega člena, morajo biti regijskemu centru
za obveščanje sporočena kot sestavni del načrtov zaščite in reševanja oziroma
standardnih operativnih postopkov ukrepanja.
(8) Poveljnik Civilne zaščite
Republike Slovenije ali njegov namestnik lahko odloči v primeru potrebe tudi o aktiviranju
enot, služb in drugih operativnih sestav v regiji ali v občini, ne glede na
določbe tretjega, četrtega in šestega odstavka tega člena. Odločitev o
aktiviranju izvrši pristojni regijski center za obveščanje, ki mora o tem
obvestiti tudi regijskega poveljnika Civilne zaščite ali njegovega namestnika
oziroma občinskega poveljnika Civilne zaščite ali njegovega namestnika.
30. člen
(aktiviranje gasilcev z gasilskim znakom)
(1) Znak za preplah oziroma neposredno
nevarnost uporabi regijski center za obveščanje kot gasilski znak za
aktiviranje gasilcev na določenem območju v skladu s 14. členom Uredbe o
organizaciji in delovanju sistema opazovanja, obveščanja in alarmiranja.
(2) Gasilske enote, ki se aktivirajo z
gasilskim znakom s sirenami javnega alarmiranja, so določene v prilogi št. 4,
ki je sestavni del tega pravilnika.
(3) Regijski center za obveščanje, ki
za aktiviranje gasilskih enot uporabi gasilski znak, mora aktiviranje izvesti
tudi preko sistema osebnega klica. Gasilska enota, ki se samoaktivira z
gasilskim znakom, mora o tem brez odlašanja obvestiti pristojni regijski center
za obveščanje. Regijski center za obveščanje mora obvestiti javnost o proženju
siren zaradi aktiviranja gasilskih enot oziroma v drugih primerih proženja
siren, razen pri rednem preizkušanju, v sredstvih javnega obveščanja na
krajevno običajen način.
31. člen
(aktiviranje Slovenske vojske)
(1) Aktiviranje in uporaba poveljstev,
enot in služb ter drugih zmogljivosti Slovenske vojske se izvaja po postopku,
določenem z Zakonom o obrambi na podlagi predloga, ki se ga predloži na obrazcu
št. 3, ki je objavljen v prilogi 5 tega pravilnika in je njegov sestavni del.
Predlog za aktiviranje in uporabo Slovenske vojske lahko vloži župan, poveljnik
Civilne zaščite občine ali samoupravne lokalne skupnosti oziroma njihovi
namestniki ter regijski poveljnik Civilne zaščite ali njegov namestnik in ga
posredujejo poveljniku Civilne zaščite Republike Slovenije ali njegovemu
namestniku. Po pridobitvi soglasja Vlade Republike Slovenije oziroma ministra
za obrambo ali po njegovem pooblastilu državnega sekretarja oziroma načelnika
Generalštaba Slovenske vojske, poveljnik Civilne zaščite Republike Slovenije
ali njegov namestnik, posreduje predlog preko Centra za obveščanje Republike
Slovenije Poveljniškemu centru Slovenske vojske, ki izvede aktiviranje
ustreznega poveljstva, enote ali službe.
(2) Aktiviranje in uporabo poveljstev,
enot in služb ter drugih zmogljivosti Slovenske vojske poveljnik Civilne
zaščite Republike Slovenije ali njegov namestnik, lahko predlaga tudi na
podlagi lastne odločitve in po pridobitvi predpisanega soglasja Center za
obveščanje Republike Slovenije zahtevo posreduje Poveljniškemu centru Slovenske
vojske, ki izvede aktiviranje ustreznega poveljstva, enote ali službe.
(3) Za aktiviranje in uporabo
zrakoplovov Slovenske vojske in Policije pri izvajanju zaščite in reševanja, se
postopek aktiviranja, poročanje in druga vprašanja, uredijo v načrtu iz 12.
člena tega pravilnika.
32. člen
(usklajevanje intervencij)
Javni uslužbenec v regijskem centru za
obveščanje mora po izvršenem obveščanju in aktiviranju gasilske in druge
reševalne službe ob nesrečah manjšega obsega, spremljati potek intervencije, na
zahtevo vodje intervencije aktivirati dodatne sile oziroma pomagati pri usklajevanju
intervencije.
VI. ALARMIRANJE
33. člen
(osebe, pooblaščene za alarmiranje)
(1) Center za obveščanje Republike
Slovenije in regijski centri za obveščanje izvajajo javno alarmiranje v skladu
z Uredbo o organizaciji in delovanju sistema opazovanja, obveščanja in
alarmiranja, pri čemer o alarmiranju odločajo:
-      
Vlada Republike Slovenije ali osebe, ki jih
pooblasti vlada;
-      
minister, pristojen za varstvo pred naravnimi
in drugimi nesrečami;
-      
župan ali osebe, ki jih pooblasti župan;
-      
občinski, regijski in državni poveljnik Civilne
zaščite ali njihovi namestniki;
-      
generalni direktor uprave ali njegov namestnik
ter predstojnik izpostave uprave ali njegov namestnik;
-      
predstojnik občinske službe, pristojne za
varstvo pred naravnimi in drugimi nesrečami ali njegov namestnik;
-      
vodja intervencije.
(2) Župan oziroma uprava morata
sporočiti imena pooblaščenih oseb iz prejšnjega odstavka pristojnim regijskim
centrom za obveščanje oziroma Centru za obveščanje Republike Slovenije kot
sestavni del dokumentov za obveščanje, aktiviranje in alarmiranje.
(3) Vlada Republike Slovenije oziroma
pristojne osebe iz prvega odstavka tega člena Centru za obveščanje Republike
Slovenije oziroma regijskemu centru za obveščanje, ki po njihovi odločitvi
izvaja javno alarmiranje, praviloma istočasno posredujejo usmeritve oziroma
opozorila in napotke ogroženemu prebivalstvu, s katerimi seznanja regijski
center za obveščanje ogroženo prebivalstvo takoj po izvedenem alarmiranju.
Regijski center za obveščanje lahko od pristojnih oseb posebej zahteva usmeritve,
opozorila in napotke za obveščanje ogroženega prebivalstva, če takih usmeritev,
opozoril in napotkov ni prejel, niti niso sestavni del načrtov zaščite in
reševanja oziroma standardnih operativnih postopkov ukrepanja centra.
VII. DELO CENTROV ZA OBVEŠČANJE
34. člen
(organizacija dela)
(1) Delo v Centru za obveščanje
Republike Slovenije in v regijskih centrih za obveščanje poteka v turnusih,
katerih trajanje določi generalni direktor uprave.
(2) Uprava glede na ogroženost
zaradi naravnih in drugih nesreč, število nesreč in dogodkov, število
prebivalcev, velikost regije, število občin, enot, služb in drugih operativnih
sestav za zaščito, reševanje in pomoč, število telefonskih klicev na telefonsko
številko za klic v sili 112 in obseg radijskega prometa, določi ustrezno
število sistemiziranih delovnih mest v posameznem centru praviloma tako, da sta
v vsakem regijskem centru za obveščanje praviloma vedno prisotna dva javna
uslužbenca. Center za obveščanje Republike Slovenije in vsak regijski center za
obveščanje mora imeti vodjo centra, v vsaki izmeni pa vodjo izmene. Če je na
izmeni samo en javni uslužbenec, opravlja tudi naloge vodje izmene.
(3) V primeru nastanka nevarnosti ali nesreče, ki zahteva povečano dejavnost Centra za obveščanje Republike
Slovenije ali regijskega centra za obveščanje, vodja izmene lahko zahteva od
vodje centra okrepitev izmene z dodatnim številom javnih uslužbencev. Generalni
direktor uprave oziroma osebe, ki jih on pooblasti, lahko odločijo, da se na
delo v center vpokličejo tudi pripadniki Civilne zaščite, ki so sklenili
pogodbe o službi v Civilni zaščiti za delo v centrih za obveščanje.
(4) V delovni čas v Centru za
obveščanje Republike Slovenije in regijskih centrih za obveščanje, se štejejo
tudi vsa usposabljanja in strokovna izpopolnjevanja za delo v centrih za
obveščanje.
35. člen
(predaja službe)
(1) Predaja službe v Centru za
obveščanje Republike Slovenije in regijskih centrih za obveščanje med dvema
izmenama praviloma traja 15 minut tako, da javni uslužbenci, ki končujejo delovno
izmeno, zaključijo delovodnik za svojo izmeno. V sistem za elektronsko
poročanje o nesrečah in intervencijah morajo vpisati nevarnosti, nesreče in
intervencije, ki so se že končale oziroma vnesti zadnje znane podatke o
nesrečah, pri katerih se zaščita, reševanje in pomoč še izvaja ter pripraviti
ustrezne podatke za informativni bilten. Javne uslužbence, ki začenjajo novo
delovno izmeno, morajo seznaniti z nevarnostmi in nesrečami, ki so se zgodile v
zadnji delovni izmeni, zlasti po o vseh dogodkih in intervencijah ter nalogah
zaščite, reševanja in pomoči, ki so še v teku. Javne uslužbence, ki začenjajo
novo delovno izmeno, morajo seznaniti tudi z morebitnimi okvarami ali motnjami
v informacijsko komunikacijskem sistemu oziroma pri drugi opremi, pomembni za
delovanje centra.
(2) Primopredaja dela v Centru za
obveščanje Republike Slovenije in regijskih centrih za obveščanje med izmenami,
se izvrši pisno.
36. člen
(zapustitev delovnega mesta)
(1) Javni uslužbenec v Centru za
obveščanje Republike Slovenije in regijskem centru za obveščanje ne sme
zapustiti delovnega mesta tudi če se izteče njegovo redno delo, pa ni zamenjan.
V takem primeru javni uslužbenec lahko zahteva zamenjavo od vodje centra
oziroma osebe, ki ga nadomešča.
(2) Če javni uslužbenec v Centru za
obveščanje Republike Slovenije in regijskem centru za obveščanje med delom
zboli ali kako drugače zgubi delovno sposobnost, je vodja izmene dolžan
nemudoma o tem obvestiti vodjo centra oziroma osebo, ki ga nadomešča in
zahtevati zamenjavo.
37. člen
(dokumenti za delo v centrih)
(1) V Centru za obveščanje Republike
Slovenije in v regijskih centrih za obveščanje mora uprava zagotoviti potrebne
načrte zaščite in reševanja, sezname in imenike, načrte obveščanja in
aktiviranja gasilcev po občinah in enotah, delovna navodila, standardne
operativne postopke ukrepanja in druge dokumente.
(2) Standardni operativni postopki za
ukrepanje obsegajo splošne rešitve, postopke in opravila, ki jih morajo
opraviti javni uslužbenci v Centru za obveščanje Republike Slovenije in
regijskih centrih za obveščanje, za obveščanje pristojnih organov in služb,
aktiviranje sil za zaščito, reševanje in pomoč, usklajevanje intervencije ter
za poročanje nadrejenemu centru v zvezi z določeno nevarnostjo ali nesrečo.
Standardni operativni postopek za ukrepanje ob določeni nevarnosti ali nesreči
v posameznem regijskem centru za obveščanje mora biti prilagojen razmeram,
možnostim, zmogljivostim in drugim značilnostim regije za katero se uporablja.
(3) Standardni operativni postopki za
ukrepanje v Centru za obveščanje Republike Slovenije in regijskih centrih za
obveščanje so lahko izdelani kot sestavni del državnih in regijskih načrtov
zaščite in reševanja, morajo pa biti izdelani zlasti za:
-      
nesreče, za katere izdelujejo načrte zaščite in
reševanja samo občine;
-      
nesreče, ki jih povzročijo gospodarske družbe,
zavodi in druge organizacije, ki morajo v skladu s predpisi o varstvu pred
naravnimi in drugimi nesrečami izdelati svoje načrte zaščite in reševanja;
-      
prometne nesreče;
-      
nesreče v gorah ali v drugih zahtevnih
terenskih razmerah;
-      
nesreče v podzemnih jamah;
-      
nesreče na vodi;
-      
nesreče na žičnicah;
-      
nesreče pri katerih so prisotne nevarne snovi,
vključno z nesrečami pri katerih pride od kontaminacije vode, pogina rib in
podobnih posledic;
-      
najdbo neeksplodiranih ubojnih sredstev;
-      
nesreče oziroma dogodke v katerih so udeležene
živali.
(4) Standardne operativne postopke
ukrepanja za nevarnosti ali nesreče iz prejšnjega odstavka, izdela uprava na
predlog Centra za obveščanje Republike Slovenije in v sodelovanju z regijskimi
centri za obveščanje. Predstojnik izpostave uprave in vodja regijskega centra
za obveščanje sta dolžna prilagoditi posamezni standardni operativni postopek
ukrepanja razmeram in drugim značilnostim v regiji za katero se uporablja.
38. člen
(komuniciranje v centrih za obveščanje)
(1) Komuniciranje javnih uslužbencev v
Centru za obveščanje Republike Slovenije in regijskih centrih za obveščanje
poteka v slovenskem jeziku. Na območjih, kjer živita madžarska in italijanska
narodna skupnost, mora javni uslužbenec regijskega centra za obveščanje s
pripadniki narodnih skupnosti komunicirati tudi v madžarskem oziroma
italijanskem jeziku.
(2) Komuniciranje javnih uslužbencev v
Centru za obveščanje Republike Slovenije in regijskih centrih za obveščanje z
drugimi državami in mednarodnimi organizacijami praviloma poteka v angleškem
jeziku.
(3) Na klic na telefonsko številko za
klic v sili 112 se mora javni uslužbenec v regijskem centru za obveščanje
oglasiti z besedami »112 (stodvanajst), klic v sili, prosim.«. Če na telefonsko
številko za klic v sili 112 pokliče tuji državljan, se mora javni uslužbenec v
regijskem centru za obveščanje oglasiti praviloma v angleškem jeziku in sicer
»One one two, emergency call«.
(4) Na telefonski klic na številko 112
se mora javni uslužbenec v regijskem centru za obveščanje javiti najkasneje v
sedmih sekundah po prvem zvočnem signalu, ki označuje dospeli telefonski klic
na telefonsko številko za klic v sili. Če je javni uslužbenec v času dospelega
telefonskega klica zadržan, mora nanj odgovoriti takoj, ko je to mogoče. Če
klicatelj prekine klic preden se je nanj javil javni uslužbenec v regijskem
centru za obveščanje, mora javni uslužbenec klicatelja poklicati nazaj
najkasneje v treh minutah po takšnem telefonskem klicu, če je to tehnično
možno.
(5) Pri klicih javnih uslužbencev iz
regijskih centrov za obveščanje se morajo predstaviti s celim nazivom centra in
krajem sedeža izpostave uprave, iz Centra za obveščanje Republike Slovenije pa
s celotnim nazivom centra.
39. člen
(prepoved seznanitve s klici v sili
nepooblaščenim osebam)
Klicev, ki prispejo v regijske centre za
obveščanje na telefonsko številko za klic v sili 112, ne smejo poslušati ali se
z njimi seznaniti na kakršenkoli način nepooblaščene osebe. S temi klici se
lahko seznanijo samo javni uslužbenci, ki opravljajo operativna dela v
regijskih centrih za obveščanje in predstavniki reševalnih služb, ki so jim
klici namenjeni. Javni uslužbenci v regijskem centru za obveščanje morajo
varovati osebne in tajne podatke s katerimi se seznanijo pri opravljanju službe
v skladu s predpisi. Poslušanje, prepis in seznanitev z vsebino klicev v sili,
se lahko izvede samo v primerih in samo na način določen s tem pravilnikom.
40. člen
(uporaba snemalnih naprav)
(1) Za dokumentiranje klicev v sili,
radijskega prometa v sistemu radijskih zvez za potrebe zaščite, reševanja in
pomoči ter tehnični nadzor delovanja regijskih centrov za obveščanje, se
snemajo vsi telefonski klici na telefonsko številko 112, radijski promet
regijskih centrov za obveščanje v sistemu radijskih zvez kot delu sistema
elektronskih komunikacij za potrebe zaščite, reševanja in pomoči in za tehnično
spremljanje delovanja regijskih centrov za obveščanje.
(2) Snemalne naprave so nameščene v
Centru za obveščanje Republike Slovenije in v vseh regijskih centri za
obveščanje. Snemalno napravo je treba vključiti v regijskem centru za
obveščanje tudi, če se center preseli na nadomestno lokacijo. Na snemalne
naprave so priključene telefonske in radijske elektronske komunikacije, ki se
uporabljajo za zaščito, reševanje in pomoč. Priključitev in vzdrževanje
elektronskih komunikacij in snemalnih naprav lahko izvajajo samo službe in
osebe, ki jih pooblasti generalni direktor uprave. Priključitev telefonskih in
radijskih elektronskih komunikacij na snemalne naprave ter odpravljanje okvar v
posameznem regijskem centru, lahko izvajajo pooblaščene službe in osebe, le v
sodelovanju z vodji regijskih centrov za obveščanje.
(3) Center za obveščanje Republike
Slovenije lahko preko snemalne naprave in nadzornega sistema daljinsko
nadzoruje delovanje snemalnih naprav v regijskih centrih za obveščanje.
(4) Vsak center za obveščanje mora
voditi dnevnik o delovanju snemalne naprave. Vsebino dnevnika določi generalni
direktor uprave.
41. člen
(poslušanje in presnemavanje posnetih
zapisov)
(1) Poslušanje, presnemavanje kaset,
kopij posnetkov in izdelavo magnetogramov iz zapisov v snemalni napravi, lahko
na podlagi zahteve državljanov, ki izkažejo upravičen interes, policije,
pravosodnih organov, inšpekcijskih služb, organov vodenja v Civilni zaščiti,
gasilskih poveljnikov, vodij intervencije, generalnega direktorja uprave ali
njegovega namestnika oziroma predstojnika izpostave uprave ali njegovega
namestnika, odredi minister, pristojen za varstvo pred naravnimi in drugimi
nesrečami, če je treba v določenem primeru raziskati podatke o poteku prijave
dogodka, nevarnosti ali nesreče, ukrepanje Centra za obveščanje Republike
Slovenije oziroma regijskega centra za obveščanje ali delovanje organov, enot, služb
in drugih operativnih sestav, sil za zaščito, reševanje in pomoč.
(2) Na podlagi sklepa ministra iz
prejšnjega odstavka, lahko posluša posnetke klicev na telefonsko številko 112,
zvočne zapise radijskega prometa ter izdeluje magnetograme s strani ministra,
imenovana tričlanska komisija. Z ugotovitvami oziroma zapisom ali
magnetogramom, mora komisija seznaniti ministra ter osebo oziroma organ, ki je
zahteval poslušanje, zapis ali magnetogram.
(3) Minister, pristojen za varstvo
pred naravnimi in drugimi nesrečami, izda podrobnejše interno navodilo o
uporabi snemalnih naprav v Centru za obveščanje Republike Slovenije in v
regijskih centrih za obveščanje ter opravljanju aktivnosti iz prejšnjega in
tega člena.
42. člen
(nadomestne lokacije centrov za obveščanje
ter vstop v centre)
(1) Za Center za obveščanje Republike
Slovenije in regijske centre za obveščanje uprava določi najmanj eno nadomestno
lokacijo za vsak center tako, da je možna čim hitrejša preselitev in začetek
dela posameznega centra za obveščanje, če mu je delovanje na stalni lokaciji
onemogočeno ne glede na vzrok.
(2) Za delo Centra za obveščanje
Republike Slovenije in regijskih centrov za obveščanje morajo vodje centrov
izdelati načrte, ki jih odobri generalni direktor uprave.
(3) Center za obveščanje Republike
Slovenije in regijski centri za obveščanje ne smejo opravljati nalog v zvezi s
protivlomnim, požarnim ali drugim tehničnim varovanjem, razen če gre za
sisteme, ki varujejo objekt ali prostore v katerih deluje posamezen center za
obveščanje.
(4) Vstop v prostore Centra za
obveščanje Republike Slovenije in regijske centre za obveščanje imajo samo
pooblaščene osebe.
(5) Generalni direktor uprave določi
podrobne pogoje za nadomestne lokacije za delo državnega in regijskih centrov
za obveščanje ter izdaja pooblastila za vstop v centre za obveščanje iz
prejšnjega odstavka.
VIII. INŠPEKCIJSKI NADZOR
43. člen
(inšpekcijski nadzor)
Inšpekcijski nadzor nad izvajanjem tega
pravilnika izvaja Inšpektorat za varstvo pred naravnimi in drugimi nesrečami.

Priloga 1: Seznam nevarnosti, naravnih ali drugih
nesreč ter drugih dogodkov in pojavov, pomembnih za varstvo pred naravnimi in
drugimi nesrečami
Priloga 2: Obvestilo o naravni ali drugi nesreči
(Obrazec 1)
Priloga 3: Obvestilo o industrijski oziroma ekološki
nesreči (Obrazec 2)
Priloga 4: Seznam prostovoljnih gasilskih društev, ki
se jih lahko aktivira tudi s sirenami javnega alarmiranja
Priloga 5: Uporaba Slovenske vojske za naloge zaščite,
reševanja in pomoči (Obrazec 3)

Pravilnik o obveščanju in poročanju v sistemu
varstva pred naravnimi in drugimi nesrečami (Uradni list RS, št. 26/08)
vsebuje naslednje prehodne in končne določbe:
»IX. PREHODNE IN KONČNE DOLOČBE
44. člen
(poročanje v
SPIN)
(1) Regijski centri za obveščanje,
vodje intervencij, gasilski poveljniki in poveljniki Civilne zaščite ter druge
pooblaščene osebe določene s tem pravilnikom, morajo začeti poročati v SPIN na
predpisan način s 1. 6. 2008.
(2) Gospodarske družbe, zavodi in
druge organizacije večjega oziroma manjšega tveganja za okolje zaradi nevarnih
snovi, pričnejo poročati v SPIN o nesrečah v skladu s tem pravilnikom s
1. 1. 2009. Do tega roka pa morajo poročati pristojnemu regijskemu centru
za obveščanje o nesreči elektronsko ali pisno in v poročilu navesti podatke
določene v tretjem odstavku 6. člena in v 10. členu tega pravilnika.
(3) Gospodarske družbe, zavodi in
druge organizacije, ki morajo v skladu s predpisi izdelati načrte zaščite in
reševanja ob nesrečah, ki jih lahko povzročijo s svojo dejavnostjo, pa niso
zajete v prejšnjem odstavku, začno v SPIN poročati o nesrečah s 1. 1.
2010. Do tega roka morajo poročati o nesreči pristojnemu regijskemu centru za
obveščanje elektronsko ali pisno in v poročilu navesti podatke določene v
tretjem odstavku 6. člena tega pravilnika.
45. člen
(zagotovitev
tehničnih pogojev)
Uprava do 31. 12. 2008 zagotovi
tehnične in druge pogoje za vključitev vseh reševalnih služb in drugih
operativnih sestav, ki v skladu z zakonom opravljajo javno službo na območju
države ali občin, poveljnikov Civilne zaščite občin, poveljnikov gasilskih zvez
in gasilskih poveljnikov občin ter regij in občin v SPIN, razen, če niso
vključeni že pred tem rokom ob poročanju o nesrečah in intervencijah oziroma v
skladu s prejšnjim členom.
46. člen
(prenehanje
veljavnosti)
Z dnem uveljavitve tega pravilnika preneha
veljati Navodilo za obveščanje o naravnih in drugih nesrečah (Uradni list RS,
št. 42/00 in 103/01) in Navodilo za delo v centrih za obveščanje, Ministrstvo
za obrambo št. 017-04-59/2000 z dne, 5. 10. 2000, št. 017-04-59/2002-2 z
dne, 3. 11. 2004 in št. 017-04-59/2000-3 z dne, 14. 7. 2005.
47. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o obveščanju
in poročanju v sistemu varstva pred naravnimi in drugimi nesrečami (Uradni list
RS, št. 28/12) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o obveščanju in poročanju v sistemu varstva pred naravnimi in drugimi nesrečami
(Uradni list RS, št. 42/12) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.