1. člen
S to uredbo je določena višina in način
poplačila stroškov, do katerih je upravičena Slovenska odškodninska družba,
d.d., Ljubljana, (v nadaljnjem besedilu: skrbnik), na katero se v skladu z
določbami zakona o lastninskem preoblikovanju zavarovalnic začasno prenesejo
vse nove delnice, ki so izdane za nenominirani kapital (v nadaljnjem besedilu:
nove delnice) zavarovalnic, ki se lastninsko preoblikujejo po tem zakonu (v
nadaljnjem besedilu: zavarovalnice).
2. člen
Skrbnik v času od dneva dokončnosti odločbe
Vlade Republike Slovenije iz prvega odstavka 11. člena zakona o lastninskem
preoblikovanju zavarovalnic pa do dneva prenosa novih delnic na upravičence do
lastninjenja nenominiranega kapitala zavarovalnic iz 1. in 2. točke prvega
odstavka 19. člena zakona o lastninskem preoblikovanju zavarovalnic (v
nadaljnjem besedilu: lastninski upravičenci) varuje interese in koristi teh
upravičencev in s skrbnostjo dobrega gospodarja uresničuje vsa pooblastila iz
zakona o lastninskem preoblikovanju zavarovalnic ter gospodari z izplačanimi
dividendami in drugimi izplačili na podlagi novih delnic v izključno korist
lastninskih upravičencev.
Lastninski upravičenci so dolžni skrbniku
povrniti stroške, nastale pri izpolnjevanju skrbniških pooblastil iz prejšnjega
odstavka (v nadaljnjem besedilu: stroški upravljanja), v sorazmerju s
pridobljenimi novimi delnicami posamezne zavarovalnice.
V primeru prenosa delnic v skladu z 18.
členom zakona o lastninskem preoblikovanju zavarovalnic se v skladu z drugim
odstavkom 18. člena navedenega zakona znesku za plačilo delnic s strani
lastninskih upravičencev prištejejo stroški financiranja, kot so opredeljeni v
4. členu te uredbe.
3. člen
Stroške upravljanja iz drugega odstavka 2.
člena te uredbe v pavšalni višini obračuna skrbnik v višini 1,75% zadnje znane
revidirane knjigovodske vrednosti nove delnice, in sicer za vsako novo delnico,
ki pripade posameznemu lastninskemu upravičencu na podlagi ene ali več
pravnomočnih odločb skrbnika, izdanih na podlagi zakona o lastninskem
preoblikovanju zavarovalnic.
4. člen
Za vsako novo delnico, ki pripade
posameznemu lastninskemu upravičencu na podlagi ene ali več pravnomočnih odločb
skrbnika, s katerimi je odločeno o pravici do prevzema novih delnic v skladu z
drugim odstavkom 18. člena Zakona o lastninskem preoblikovanju zavarovalnic, se
stroški financiranja določijo v višini obresti, obračunanih za znesek vplačila
za to delnico s strani skrbnika, po obrestni meri, imenovani povprečna obrestna
mera za nova posojila do 1 mio EUR nefinančnim družbam - variabilna oziroma
fiksna obrestna mera do 1 leta, ki jo objavi Banka Slovenije, in sicer od dneva
vplačila s strani skrbnika do zadnjega dne meseca, ki se izteče pred prejetim
plačilom s strani lastninskega upravičenca. 
Za mesece, za katere podatek še ni
objavljen, se pri izračunu upošteva zadnji objavljeni podatek Banke Slovenije.
5. člen
Stroški upravljanja in stroški
financiranja, kolikor gre za prenos delnic v skladu z 18. členom zakona o
lastninskem preoblikovanju zavarovalnic, se določijo v odločbi skrbnika, s
katero je ugodeno zahtevku lastninskega upravičenca za prenos delnic
zavarovalnice.
Znesek obračunanih stroškov upravljanja se
v primeru, ko so bile za delnice zavarovalnice, ki pripadejo posameznemu
lastninskemu upravičencu, izplačane dividende oziroma druge koristi, do višine
teh dividend ali koristi pobota.
Skrbnik in lastninski upravičenec iz prvega
odstavka 24. člena zakona o lastninskem preoblikovanju zavarovalnic uredita
način in rok plačila stroškov ob upoštevanju določb te uredbe v okviru posebne
pogodbe, ki jo skleneta na podlagi drugega odstavka 29. člena tega zakona.

Uredba o višini
in načinu plačila stroškov, do katerih je upravičena Slovenska odškodninska
družba, d.d., Ljubljana, kot skrbnik delnic upravičencev do lastninjenja
zavarovalnic (Uradni list RS, št. 39/03) vsebuje naslednjo končno določbo:
»6. člen
Ta uredba začne veljati naslednji dan po objavi
v Uradnem listu Republike Slovenije.«.

Uredba o spremembi
Uredbe o višini in načinu plačila stroškov, do katerih je
upravičena Slovenska odškodninska družba, d.d., Ljubljana, kot skrbnik delnic
upravičencev do lastninjenja zavarovalnic (Uradni list RS, št. 22/07) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.