SPLOŠNA DOLOČBA
1. člen
(namen uredbe)
Ta uredba določa ravnanja za izvajanje
Uredbe (ES) št. 1946/2003 Evropskega parlamenta in Sveta z dne 15. julija
2003 o čezmejnem gibanju gensko spremenjenih organizmov (UL L št. 287 z dne 5. 11.
2003, str. 1; v nadaljnjem besedilu: Uredba 1946/2003/ES).
ORGANI IN NJIHOVE PRISTOJNOSTI
2. člen
(pristojni organi)
Pristojna organa za izvajanje Uredbe
1946/2003/ES sta ministrstvo, pristojno za okolje, in ministrstvo, pristojno kmetijstvo,
gozdarstvo in prehrano.
3. člen
(ministrstvo, pristojno za okolje)
Za izvrševanje Uredbe 1946/2003/ES opravlja
ministrstvo, pristojno za okolje naslednje naloge:
1.    
naloge kontaktne točke skladno s 17. členom Uredbe 1946/2003/ES;
2.    
kot kontaktna točka pripravlja in pošilja posredovalnici informacije o
biološki varnosti (v nadaljnjem besedilu: BCH) in Komisiji zahtevana poročila,
informacije in podatke v skladu s 15. členom Uredbe 1946/2003/ES;
3.    
sodeluje s pristojnima organoma iz prejšnjega člena zaradi uveljavitve
te uredbe in izvajanja Uredbe 1946/2003/ES;
4.    
sprejema izvod ali kopijo informacij o priglasitvi iz 4. člena Uredbe
1946/2003/ES in pisnega soglasja iz 5. člena Uredbe 1946/2003/ES pred prvim
namernim čezmejnim gibanjem gensko spremenjenih organizmov, namenjenih za
namerno sproščanje v okolje;
5.    
v primerih iz drugega odstavka 14. člena Uredbe 1946/2003/ES obvešča
javnost, Komisijo, države članice in druge prizadete ali potencialno prizadete
države ter BCH.
4. člen
(zagotavljanje podatkov)
(1) Ministrstvo, pristojno za
kmetijstvo, gozdarstvo in prehrano, pošlje ministrstvu, pristojnemu za okolje,
podatke iz 15. člena Uredbe 1946/2003/ES.
(2) Ministrstvo, pristojno za okolje,
zagotavlja podatke iz prejšnjega odstavka nadzornemu organu in carinskemu
organu za izvajanje nalog skladno z Uredbo 1946/2003/ES in to uredbo.
5. člen
(nadzorni organ)
Uradni nadzor nad izvajanjem Uredbe 1946/2003/ES
in te uredbe izvajata Inšpektorat Republike Slovenije za okolje in prostor in
Inšpektorat Republike Slovenije za kmetijstvo, gozdarstvo in hrano, razen v
delu, ki se nanaša na živila živalskega izvora, kjer izvaja uradni nadzor
Veterinarska uprava Republike Slovenije.
6. člen
(carinski organ)
(1) Carinski organ opravlja zaradi
izvrševanja Uredbe 1946/2003/ES naslednje naloge:
1.    
preverja v okviru običajnih kontrol, ali gensko spremenjene organizme
spremljajo vsi potrebni dokumenti, določeni v Uredbi 1946/2003/ES,
2.    
sodeluje pri nadzoru čezmejnega gibanja s to uredbo določenih gensko
spremenjenih organizmov z drugimi pristojnimi organi.
(2) O vseh ugotovljenih dejstvih v
zvezi z izvajanjem Uredbe 1946/2003/ES mora carinski organ nemudoma obvestiti
ministrstvo, pristojno za okolje.
KAZENSKE DOLOČBE
7. člen
(prekrški)
(1) Z globo od 12.000 do 20.000 eurov
se kaznuje za prekršek pravna oseba, če:
1.    
izvaja prvo čezmejno gibanje brez dokumentacije o priglasitvi iz 4.
člena ali pisnega soglasja iz 5. člena Uredbe 1946/2003/ES;
2.    
ne navede v dokumentaciji, ki spremlja prvo čezmejno gibanje, vseh
podatkov, ki jih zahteva 12. člen Uredbe 1946/2003/ES;
3.    
gensko spremenjeni organizmi ne ustrezajo podatkom, navedenim v
dokumentaciji, ki spremlja prvo čezmejno gibanje gensko spremenjenih organizmov
skladno z določbami Uredbe 1946/2003/ES;
4.    
izvaža gensko spremenjene organizme, namenjene za neposredno uporabo kot
živila ali za predelavo, ki za ta namen niso odobrena v Skupnosti;
5.    
izvaža gensko spremenjene organizme, namenjene za neposredno uporabo kot
krma ali za predelavo, ki za ta namen niso odobrena v Skupnosti;
6.    
ravna v nasprotju z določbami prvega odstavka 10. člena Uredbe
1946/2003/ES.
(2) Z globo od 4.000 do 8.000 eurov se
kaznuje za prekršek pravna oseba, če ravna v nasprotju z določbo prvega
odstavka 6. člena Uredbe 1946/2003/ES.
(3) Z globo od 2.500 do 4.000 eurov se
za prekršek iz prvega in drugega odstavka tega člena kaznuje tudi samostojni
podjetnik posameznik.
(4) Z globo od 800 do 2.000 eurov se
za prekršek iz prvega in drugega odstavka tega člena kaznuje tudi odgovorna
oseba pravne osebe in odgovorna oseba samostojnega podjetnika.
(5) Z globo od 200 do 600 eurov se za
prekršek iz prvega in drugega odstavka tega člena kaznuje tudi posameznik.

Uredba o izvajanju Uredbe (ES) o čezmejnem
gibanju gensko spremenjenih organizmov (Uradni list RS, št. 72/05)
vsebuje naslednjo končno določbo:
»KONČNA DOLOČBA
8. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o izvajanju Uredbe
(ES) o čezmejnem gibanju gensko spremenjenih organizmov (Uradni list RS, št. 38/10)
vsebuje naslednjo končno določbo:
»6. člen
Ta uredba začne veljati naslednji dan po
objavi v Uradnem listu Republike Slovenije.«.