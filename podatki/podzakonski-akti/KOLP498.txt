I. SPLOŠNE DOLOČBE
1. člen
(uvodna določba)
(1) Pogodbeni stranki s to kolektivno pogodbo na ravni
dejavnosti (v nadaljevanju KPGraf) avtonomno urejata medsebojne pravice,
obveznosti in odgovornosti ter pravice, obveznosti in odgovornosti delavcev in
delodajalcev skladno z zakoni.
(2) KPGraf je sestavljena iz obligacijskega in
normativnega dela, katerega sestavni del je tudi tarifna priloga.
II. OBLIGACIJSKI DEL
SPLOŠNO
2. člen
(krajevna veljavnost)
Kolektivna pogodba velja za območje Republike Slovenije.
3. člen
(stvarna veljavnost KPGraf)
Ta kolektivna pogodba velja za
delodajalce v Republiki Sloveniji, ki so člani podpisnikov in na trgu
pridobitno opravljajo kot glavno dejavnost eno od naslednjih dejavnosti po SKD
2008:


18.110

Tiskanje časopisov


18.120

Drugo tiskanje


18.130

Priprava za tisk in
  objavo


18.140

Knjigoveštvo in sorodne
  dejavnosti


4. člen
(osebna veljavnost)
(1) Ta kolektivna pogodba velja za vse delavce,
zaposlene pri delodajalcih, opredeljenih v določbah o stvarni veljavnosti te
kolektivne pogodbe.
(2) Za poslovodne delavce in prokuriste ta kolektivna
pogodba ne velja, razen, če je tako določeno v pogodbi o zaposlitvi.
(3) Kolektivna pogodba velja tudi za vajence, dijake in
študente na obveznem praktičnem usposabljanju, v obsegu, kot je to določeno v
tej kolektivni pogodbi.
5. člen
(časovna veljavnost)
(1) Ta kolektivna pogodba je sklenjena za nedoločen čas.
(2) Tarifna priloga je sestavni del normativnega dela te
kolektivne pogodbe.
6. člen
(veljavnost in objava KPGraf)
(1) KPGraf v obligacijskem delu stopi v veljavo z dnem
podpisa pogodbenih strank. V normativnem delu začne KPGraf veljati s prvim dnem
naslednjega meseca po objavi v Uradnem listu Republike Slovenije.
(2) Stroške objave kolektivne pogodbe v Uradnem listu
Republike Slovenije nosi vsaka od strank do ene polovice.
PRAVICE IN OBVEZNOSTI POGODBENIH STRANK
7. člen
(pozitivna in negativna izvedbena dolžnost)
(1) Stranki te kolektivne pogodbe si morata z vsemi
sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
(2) Stranki sta dolžni opustiti vsako dejanje, ki bi
nasprotovalo izvrševanju te kolektivne pogodbe.
8. člen
(sprememba ali dopolnitev KPGraf)
(1) Vsaka pogodbena stranka lahko kadarkoli predlaga
spremembo oziroma dopolnitev te kolektivne pogodbe.
(2) Pogodbena stranka, ki želi spremembo oziroma
dopolnitev kolektivne pogodbe, predloži drugi stranki pisni predlog sprememb in
dopolnitev z obrazložitvijo razlogov in ciljev za spremembe s priporočenim
pismom.
(3) Druga pogodbena stranka se je dolžna do predloga
pisno opredeliti v roku 30 dni od prejema predloga.
(4) Če druga stranka ne sprejme predloga za spremembo
ali dopolnitev pogodbe oziroma se do predloga ne opredeli v 30 dneh, lahko
stranka predlagateljica začne postopek pomirjanja pred organom, ki ga določa ta
kolektivna pogodba.
9. člen
(sklenitev nove KPGraf)
(1) Postopek za sklenitev nove kolektivne pogodbe se
lahko začne kadarkoli na obrazloženo pobudo ene od pogodbenih strank.
(2) Do pisne in obrazložene pobude za sklenitev nove
kolektivne pogodbe se je druga pogodbena stranka dolžna opredeliti v roku 30
dni od prejema pobude.
(3) V primeru, da druga pogodbena stranka ne sprejme
pobude za sklenitev nove KPGraf, oziroma se do pisne pobude v roku, ki ga
določa prejšnji odstavek tega člena, ne opredeli, se postopek za sklenitev nove
kolektivne pogodbe ustavi.
10. člen
(odpoved kolektivne pogodbe)
(1) Kolektivno pogodbo lahko odpove vsaka od strank s
šestmesečnim odpovednim rokom.
(2) Po prenehanju veljavnosti te kolektivne pogodbe se
do sklenitve nove, vendar najdalj 12 mesecev, še naprej uporabljajo določbe
normativnega dela te kolektivne pogodbe.
(3) Odpoved kolektivne pogodbe mora biti pisna.
(4) Po odpovedi te kolektivne pogodbe lahko vsaka
stranka predlaga sklenitev nove kolektivne pogodbe.
11. člen
(komisija za razlago in spremljanje izvajanja KPGraf)
(1) Komisija za razlago in spremljanje izvajanja KPGraf
je sestavljena iz treh članov (v nadaljevanju komisija). Delodajalska in
delojemalska stran te kolektivne pogodbe v komisijo imenuje po enega člana, ta
dva pa sporazumno imenujeta tretjega člana, ki je predsednik komisije.
(2) Komisija se konstituira v roku 90 dni po sklenitvi
KPGraf. Način dela komisije določa poslovnik, ki ga sprejme komisija.
(3) Komisija spremlja izvajanje KPGraf tako da sprejema
razlage in priporočila.
(4) Razlago posamezne določbe kolektivne pogodbe poda
komisija v primeru, ko je potrebno posebno pojasnilo glede vsebine razumevanja
določbe, ki za prakso ni dovolj jasna.
(5) Priporočilo strankama je strokovni predlog komisije
za ureditev določenega vprašanja. Na podlagi lastnih ugotovitev ob spremljanju
izvajanja te kolektivne pogodbe ali na podlagi posredovanih predlogov ali
vprašanj, komisija oblikuje predloge in priporočila za spremembo ali dopolnitev
te kolektivne pogodbe, ki jih posreduje pogodbenima strankama v obravnavo.
(6) Delodajalska ali delojemalska stran lahko predlaga,
da se v delo komisije pritegne tudi zunanje strokovne sodelavce kot svetovalce.
(7) Komisija je dolžna pri svojem delu upoštevati
mednarodne delovnopravne konvencije, predpise s področja delovnih razmerij,
ustaljeno sodno prakso in namen, ki sta ga stranki hoteli doseči s posamezno
pravno normo.
(8) Razlaga se zapiše in objavi na enak način kot
kolektivna pogodba.
MIRNO REŠEVANJE KOLEKTIVNIH SPOROV S POMIRJANJEM IN ARBITRAŽO
12. člen
(reševanje kolektivnih sporov med pogodbenima strankama
KPGraf)
(1) Pogodbeni stranki KPGraf lahko medsebojne kolektivne
spore, ki izhajajo iz te kolektivne pogodbe in jih ni bilo mogoče rešiti s pogajanji,
rešujeta na miren način s pomirjanjem ali arbitražo.
(2) Za spore iz prvega odstavka tega člena se štejeta
spor o pravicah in interesni spor, ki izvirata iz te kolektivne pogodbe.
(3) V kolikor s to kolektivno pogodbo ni drugače
urejeno, se za reševanje kolektivnih sporov uporabljajo vsakokrat veljavne določbe
zakonov, ki urejajo kolektivne pogodbe, arbitražo in mediacijo v civilnih in
gospodarskih zadevah.
13. člen
(začetek postopka mirnega reševanja kolektivnih sporov s
pomirjanjem)
(1) Postopek pomirjanja se začne s predlogom, najkasneje
v roku 30 dni od nastanka spora.
(2) Predlagatelj pomirjanja v predlogu navede vsebino
spornega razmerja in imenuje enega člana v komisijo za pomirjanje.
(3) Druga stranka odgovori na predlog in imenuje enega
člana v komisijo za pomirjanje v nadaljnjih 10 delovnih dneh.
(4) Člana komisije sporazumno imenujeta predsednika
komisije.
(5) V primeru, da druga stranka ne odgovori na predlog,
ne imenuje članov v komisijo za pomirjanje, če člani komisije ne imenujejo
predsednika komisije za pomirjanje ali v primeru, da stranki kolektivne pogodbe
ne sprejmeta predloga za rešitev spora komisije za pomirjanje, se postopek
ustavi.
(6) Med postopkom pomirjanja lahko katerakoli stranka
kadarkoli izjavi, da ne želi nadaljevati s postopkom. Postopek se ustavi.
14. člen
(postopek pomirjanja)
(1) V postopku pomirjanja se smiselno uporabljajo
določbe zakona, ki ureja mediacijo v delovnih sporih.
(2) V primeru uspešnega zaključka pomirjanja pogodbeni
stranki skladno s svojimi pooblastili skleneta zavezujoč pisni sporazum.
(3) Pisni sporazum strank se sporoči organu, pristojnemu
za vodenje evidence kolektivnih pogodb in objavi na enak način kot kolektivna
pogodba.
15. člen
(arbitražni postopek)
(1) V primeru ustavitve postopka pomirjanja lahko
katerakoli stranka sproži postopek pred arbitražo, v roku 30 dni od dneva
ustavitve postopka pomirjanja.
(2) Arbitraža odloča v sestavi tričlanskega senata. Po
enega člana ter njegovega namestnika določita pogodbeni stranki. Arbitra
sporazumno določita predsednika in njegovega namestnika.
(3) Glede rokov se v postopku pred arbitražo smiselno
uporabljajo določbe o rokih, ki veljajo za postopek pomirjanja.
16. člen
(objava)
Odločitev arbitraže se sporoči organu, pristojnemu za vodenje
evidence kolektivnih pogodb in objavi na enak način kot kolektivna pogodba.
III. NORMATIVNI DEL
SPLOŠNO
17. člen
(pomen izrazov)
(1) V tej kolektivni pogodbi uporabljena izraza
»delodajalec « in »delavec«, zapisana v moški spolni slovnični obliki sta
uporabljena kot nevtralna oblika za ženske in moške.
(2) Izraz »splošni akt delodajalca« v tej kolektivni
pogodbi pomeni splošni akt, s katerim lahko delodajalec ureja pravice in
obveznosti delavcev pri delodajalcu v primeru, ko pri delodajalcu ni
organiziranega sindikata.
(3) Delodajalec lahko določi vodilne delavce s
sistemizacijo delovnih mest ali drugim ustreznim aktom, mali delodajalec pa
lahko s pogodbo o zaposlitvi.
(4) Izraz »organizacijska enota« pomeni sestavni del
delodajalca, ki združuje delovna opravila in delavce pri opravljanju določenega
dela delovnega procesa. Organizacijske enote lahko določi delodajalec.
(5) »Delovno mesto« je najmanjša organizacijska enota v
strukturi delodajalca, v okviru katere se izvajajo posamezne naloge.
(6) »Izmensko delo« pomeni katerokoli metodo
organizacije dela v izmenah, pri čemer si delavci izmenično sledijo na istih
delovnih mestih po določenem vzorcu, ki je lahko prekinjen ali neprekinjen,
vključno s krožnim vzorcem, kar ima za posledico nujnost, da delavci delajo ob
različnih urah v določenem dnevnem ali tedenskem obdobju.
(7) Pri uveljavitvi pravic iz te kolektivne pogodbe na
podlagi delovne dobe pri zadnjem delodajalcu se v omenjeno delovno dobo šteje
neprekinjena delovna doba:
-       
pri zadnjem delodajalcu, 
-       
pri delodajalcih, ki so pravni predniki zadnjega delodajalca, 
-       
pri delodajalcih, ki so kapitalsko povezani z večinskim deležem, 
-       
za prevzete delavce pa tudi delovna doba pri delodajalcu, od katerega so
bili prevzeti.
 (8) Kot neprekinjena delovna doba pri zadnjem
delodajalcu se šteje tudi delovna doba, prekinjena brez krivde ali volje
delavca. V primeru ponovnega prenehanja pogodbe o zaposlitvi iz poslovnega
razloga ali razloga nesposobnosti se upošteva kot podlaga za pravico do
odpravnine samo obdobje od ponovnega nastopa dela.
(9) Pomen izrazov, ki se nanašajo na plače in druge
osebne prejemke, je opredeljen v poglavju o plačah in drugih osebnih prejemkih.
(10) Izraz »varovan sindikalni zaupnik« je opredeljen v
poglavju o pogojih za delovanje sindikata.
18. člen
(minimalni standardi)
(1) Sklenjena pogodba o zaposlitvi med delavcem in
delodajalcem mora upoštevati minimalne delovnopravne standarde, kot jih
določajo zakoni in ta kolektivna pogodba.
(2) Odstopanje od minimalnih standardov je dovoljeno v
primerih, ko je ogroženo poslovanje delodajalca, obstoj delovnih mest ali iz
drugih utemeljenih razlogov, na podlagi pisnega sporazuma med reprezentativnim
sindikatom pri delodajalcu in delodajalcem. Sporazum se lahko sklene za omejeno
časovno obdobje 6 mesecev z možnostjo podaljšanja za enako obdobje.
(3) Če se v roku 18 mesecev od prenehanja sporazuma o
odstopu od minimalnih standardov iz prejšnjega odstavka izkaže ponovna potreba
po sklenitvi takega sporazuma, nov sporazum sklene delodajalec in
reprezentativni sindikat pri delodajalcu ob soglasju reprezentativnega sindikata
dejavnosti. Soglasje pridobi sindikat pri delodajalcu pred podpisom tega
sporazuma.
(4) Reprezentativni sindikat v dejavnosti mora svoje
soglasje posredovati reprezentativnemu sindikatu pri delodajalcu najkasneje v
roku 14 dni. Če se reprezentativni sindikat dejavnosti v tem roku ne opredeli,
se šteje, da je soglasje dano.
19. člen
(podlaga za razvrstitev delovnih mest v tarifne razrede)
(1) Delovna mesta se v tarifne razrede na ravni
delodajalca razvršča v devet tarifnih razredov.
(2) Pri razvrščanju delovnih mest v tarifne razrede na
ravni delodajalca se lahko upoštevajo strokovna izobrazba, dodatna znanja,
delovne izkušnje, stopnja odgovornosti, delovni napori, težje delovne razmere
in drugi kriteriji. V takem primeru delodajalec pri razvrščanju delovnih mest v
tarifne razrede upošteva pravilo, da je delovno mesto lahko uvrščeno le v enak
ali višji tarifni razred, kot bi bilo samo ob upoštevanju kriterija izobrazbe
za zasedbo delovnega mesta.
(3) Delodajalec se lahko
tudi odloči, da bo delovna mesta razvrstil v tarifne razrede le na podlagi
zahtevnosti za zasedbo delovnega mesta na podlagi izobrazbe, kot sledi:


TARIFNI RAZRED

STOPNJA (RAVEN)
  IZOBRAZBE

VRSTA IZOBRAZBE


I. (enostavna dela)

I. 

nedokončana
  osnovnošolska obveznost 

11001 – nepopolna nižja
  stopnja osnovnošolske izobrazbe
11002 – popolna nižja
  stopnja osnovnošolske izobrazbe
11003 – nepopolna višja
  stopnja osnovnošolske izobrazbe
11099 – nepopolna
  osnovnošolska izobrazba, drugje nerazporejeno


II. (manj zahtevna
  dela)

II. 

osnovnošolska izobrazba
  

12001 – osnovnošolska
  izobrazba
12099 – osnovnošolska
  izobrazba, drugje nerazporejeno


III. (srednje zahtevna
  dela)

III. 

nižja poklicna in
  podobna izobrazba 

13001 – nižja poklicna
  izobrazba
13099 – nižja poklicna
  in podobna izobrazba, drugje nerazporejeno


IV. (zahtevna dela)

IV.

srednja poklicna in
  podobna izobrazba 

14001 – srednja
  poklicna izobrazba
14099 – srednja
  poklicna in podobna izobrazba, drugje nerazporejeno


V. (bolj zahtevna dela)

V.

srednja strokovna in
  splošna izobrazba 

15001 – srednja
  strokovna izobrazba
15002 – srednja splošna
  izobrazba
15099 – srednja
  strokovna in splošna izobrazba, drugje nerazporejeno


VI. (zelo zahtevna
  dela)

VI./I.

Višješolska, višja
  strokovna in podobna izobrazba

16101 – višja strokovna
  izobrazba
16102 – višješolska
  izobrazba (prejšnja)
16199 – višješolska,
  višja strokovna in podobna izobrazba, drugje nerazporejeno


VII. (visoko zahtevna
  dela)

VI./II.

Visokošolska izobrazba
  prve stopnje, visokošolska strokovna izobrazba (prejšnja) in podobna
  izobrazba 

16201 – specializacija
  po višješolski izobrazbi (prejšnja)
16202 – visokošolska
  strokovna izobrazba (prejšnja)
16203 – visokošolska
  strokovna izobrazba (prva bolonjska stopnja)
16204 – visokošolska
  univerzitetna izobrazba (prva bolonjska stopnja)
16299 – visokošolska
  izobrazba prve stopnje in podobna izobrazba, drugje nerazporejeno


VIII. (najbolj zahtevna
  dela)

VII. 

Visokošolska izobrazba
  druge stopnje in podobna izobrazba 

17001 – specializacija
  po visokošolski strokovni izobrazbi (prejšnja)
17002 – visokošolska univerzitetna
  izobrazba (prejšnja)
17003 – magistrska
  izobrazba (druga bolonjska stopnja)
17099 – visokošolska
  izobrazba druge stopnje, drugje nerazporejeno


IX. (izjemno pomembna,
  najbolj zahtevna dela)

VIII.

visokošolska izobrazba
  tretje stopnje in podobna izobrazba

18101 – specializacija
  po univerzitetni izobrazbi (prejšnja)
18102 – magisterij
  znanosti (prejšnji)
18199 – magistrska
  (prejšnja) in podobna izobrazba, drugje nerazporejeno
18201 – doktorat
  znanosti (prejšnji)
18202 – doktorska
  izobrazba (tretja bolonjska stopnja)
18299 – doktorska
  znanstvena in podobna izobrazba, drugje nerazporejeno


(4) V primeru, da manjši
delodajalec, skladno z zakonom, ki ureja delovna razmerja ni dolžan sprejeti
akta o sistemizaciji in organizaciji delovnih mest, se delovno mesto razvršča
glede na zahtevano stopnjo izobrazbe, kot izhaja iz objave prostega delovnega
mesta.
20. člen
(akt o sistemizaciji)
(1) Akt o sistemizaciji in organizaciji je splošni akt
delodajalca, ki določa delovna mesta, določa pogoje za opravljanje dela na
posameznem delovnem mestu ter opis del in nalog posameznega delovnega mesta.
(2) Opredelitev tarifnih razredov po tej pogodbi ne
posega v pristojnost delodajalca, da v aktu o sistemizaciji delovnih mest lahko
določi zahteve za zasedbo posameznega delovnega mesta tudi alternativno v
smislu spregleda izpolnjevanja izobrazbe kot pogoja za zasedbo posameznega
delovnega mesta ob izpolnjevanju alternativno določenih pogojev, kot so na
primer daljše ob delu pridobljene izkušnje in podobno. V takem primeru delovno
mesto ohrani uvrstitev v tisti tarifni razred, ki jo ima brez spregleda
izpolnjevanja pogoja izobrazbe.
(3) Delovna mesta posameznega tarifnega razreda se lahko
v aktu o sistemizaciji razvrstijo v plačilne razrede. Podlaga za razvrščanje v
posamezne plačilne razrede pri delodajalcu so zahteve po dodatnih znanjih,
daljših delovnih izkušnjah, večji odgovornosti, z delom povezanimi napori in
težje delovne razmere.
SKLENITEV POGODBE O ZAPOSLITVI, PRAVICE IN OBVEZNOSTI V ČASU
TRAJANJA POGODBE O ZAPOSLITVI IN PRENEHANJE POGODBE O ZAPOSLITVI
21. člen
(predhodni preizkus pri izbiri kandidatov)
(1) Delodajalec lahko pred izbiro preizkusi
usposobljenost za delo prijavljenih kandidatov, pri čemer določi ustrezen
strokovni način preizkusa.
(2) Delodajalec imenuje strokovno komisijo, organizacijo
ali pooblaščeno osebo, ki opravi preizkus v skladu s pravili stroke. Delodajalec
lahko preizkusi le strokovno usposobljenost, znanje, veščine in spretnosti ter
psihofizične sposobnosti, ki so potrebne pri delu.
(3) Kandidat, ki se takega preizkusa ne udeleži, ne more
biti upoštevan pri izbiri.
22. člen
(pogodba o zaposlitvi)
(1) S pogodbo o zaposlitvi delavec in delodajalec
uredita vsebine, pomembne za sklenitev in trajanje delovnega razmerja.
(2) Delodajalec delavca pred sklenitvijo pogodbe o
zaposlitvi seznani z dejansko vsebino in naravo dela ter s tem povezanimi
tveganji.
(3) Delodajalec delavcu pred podpisom pogodbe o
zaposlitvi omogoči seznanitev z vsebino kolektivnih pogodb in splošnih aktov,
ki določajo njegove pravice in obveznosti.
(4) Delavec lahko kadarkoli zahteva vpogled v vsebino
kolektivnih pogodb in splošnih aktov, delodajalec pa mu tega ne sme odreči.
23. člen
(opravičeni razlogi, zaradi katerih delavec ne začne delati)
(1) V primeru, da delavec ne prične z delom na
dogovorjeni datum v skladu s pogodbo o zaposlitvi, kot opravičen razlog šteje
razlog, ki ga določa zakon, ki ureja delovna razmerja.
(2) Delavec, ki dela ni nastopil na dan, ki je določen v
pogodbi o zaposlitvi, je razlog za to dolžan nemudoma sporočiti, razen če tega
iz objektivnih razlogov ne more storiti.
24. člen
(konkurenčna prepoved)
(1) Med trajanjem delovnega razmerja delavec ne sme brez
pisnega soglasja delodajalca za svoj ali tuj račun opravljati del ali sklepati
poslov, ki sodijo v dejavnost, ki jo dejansko opravlja delodajalec in pomenijo
ali bi lahko pomenili za delodajalca konkurenco.
(2) Če delavec krši določbo prvega odstavka tega člena,
krši pogodbene in druge obveznosti iz delovnega razmerja, mu lahko delodajalec
pogodbo o zaposlitvi odpove redno iz krivdnega razloga ali izredno.
25. člen
(konkurenčna klavzula)
V primeru dogovora o konkurenčni klavzuli se s pogodbo o
zaposlitvi lahko natančneje določijo dela in naloge, ki jih delavec pod pogoji
iz zakona, ki ureja delovna razmerja, ne sme opravljati po prenehanju delovnega
razmerja.
26. člen
(sklepanje pogodbe o zaposlitvi za določen čas)
(1) Če delavec sklene delovno razmerje za določen čas, morata
biti v pogodbi o zaposlitvi določena:
-       
razlog, na podlagi katerega je bilo sklenjeno delovno razmerje za
določen čas,
-       
čas trajanja pogodbe za določen čas.
(2) Delodajalec lahko sklene pogodbo o zaposlitvi za
določen čas poleg primerov, ki jih določa zakon, še v naslednjih primerih:
-       
v prvem letu, ko prvič začne opravljati dejavnost, vendar z veljavnostjo
pogodbe o zaposlitvi najdlje do izteka prvega leta opravljanja dejavnosti;
-       
za čas trajanja poskusnega dela, če delavec prvič sklepa pogodbo o
zaposlitvi s tem delodajalcem;
-       
v primeru sklenitve pogodbe o zaposlitvi z vodilnim delavcem, ki pri
delodajalcu ni zaposlen za nedoločen čas in katerega delo je vezano na mandat
poslovodne osebe, ob upoštevanju časovne omejitve dveh let za sklepanja pogodbe
o zaposlitvi za določen čas po zakonu o delovnih razmerjih;
-       
zaposlitve pripravnika za čas trajanja pripravništva;
-       
izpolnitve obveznosti po pogodbi o štipendiranju.
(3) Delodajalec, ki zaposluje največ 5 delavcev, lahko
sklepa pogodbo o zaposlitvi za določen čas izven primerov, določenih z zakonom
in to kolektivno pogodbo.
27. člen
(projektno delo)
(1) Delodajalec lahko sklene pogodbo o zaposlitvi za
določen čas v primeru izvajanja projektnega dela.
(2) Kot projektno delo se šteje delo, ki se prične,
izvaja in zaključi skladno s projektno dokumentacijo in ima svojo samostojno finančno
in organizacijsko konstrukcijo.
(3) Če je delo projektno organizirano, se pogodba o
zaposlitvi za določen čas lahko sklene tudi za obdobje, daljše od dveh let, če
se pogodba o zaposlitvi sklene za ves čas trajanja projekta.
28. člen
(poskusno delo)
(1) Delavec in delodajalec, ki se v pogodbi o zaposlitvi
dogovorita o poskusnem delu, opredelita tudi njegovo trajanje in način
spremljanja.
(2) Z nastopom dela delavca delodajalec imenuje izmed
delavcev, zaposlenih pri delodajalcu oziroma zunanjih sodelavcev, strokovno
komisijo ali pooblaščenega delavca, ki spremlja delavčevo delo v poskusni dobi.
Če komisija ni imenovana, opravlja to nalogo delavčev neposredno nadrejeni.
(3) Delavec lahko v času trajanja poskusnega dela
kadarkoli redno odpove pogodbo o zaposlitvi s sedemdnevnim odpovednim rokom.
(4) Pri ocenjevanju poskusnega dela lahko delodajalec
poleg strokovne usposobljenosti ocenjuje tudi primernost kandidata za delo.
Ocena mora biti izdelana na podlagi v naprej določenih pogojev. Pri oceni
primernosti kandidata za delo naj se upošteva predvsem sposobnost vzdrževanja
odnosa do dela in kolektiva, sposobnost ekipnega dela, če je to pogoj za
zasedbo delovnega mesta.
(5) Delodajalec lahko kadarkoli v času trajanja
poskusnega dela poda pisno oceno o uspešno opravljenem delu.
(6) Če delodajalec v času trajanja poskusnega dela poda
pisno oceno o neuspešno opravljenem poskusnem delu, lahko delavcu redno odpove
pogodbo o zaposlitvi.
29. člen
(uvajanje v delo)
(1) Ko se delavec pri delodajalcu prvič zaposli, ga
delodajalec lahko uvede v delo.
(2) Uvajanje v delo sestavlja:
-       
seznanitev delavca z dejavnostjo delodajalca, njegovo organizacijo in s
poslovanjem,
-       
seznanitev z vsebino dela, delovnimi in drugimi postopki na delovnem
mestu, za katero je delavec sklenil pogodbo o zaposlitvi,
-       
seznanitev s sodelavci, s katerimi bo delavec redno sodeloval pri
izvajanju svojih delovnih nalog,
-       
seznanitev z oceno tveganja, vključno z ukrepi za zagotavljanje varnosti
in zdravja pri delu,
-       
izvajanje delovnih nalog na delovnem mestu (sprva pod nadzorom, kasneje
samostojno),
-       
seznanitev s podatki, ki so poslovna skrivnost in s postopki ravnanja s
temi podatki,
-       
seznanitev z varstvom osebnih podatkov,
-       
seznanitev z drugimi obveznostmi delavca, ki izhajajo iz zakona, aktov
delodajalca in pogodbe o zaposlitvi.
(3) Delodajalec ob pričetku uvajanja v delo imenuje
enega ali več pooblaščenih delavcev, ki delavca uvedejo v delo. Pooblaščeni
delavci morajo imeti najmanj enako stopnjo strokovne izobrazbe kot delavec ali
morajo opravljati delo na delovnem mestu, za katero je delavec sklenil pogodbo
o zaposlitvi.
(4) Vsebino in trajanje uvajanja v delo se opredeli v
pogodbi o zaposlitvi ali s posebnim pisnim dokumentom, pri čemer trajanje
uvajanja v delo ne sme trajati več kot šest mesecev.
30. člen
(pripravništvo)
(1) Kot pripravnik lahko sklene pogodbo o zaposlitvi,
kdor prvič začne opravljati delo, ustrezno vrsti in ravni svoje strokovne izobrazbe,
ter z namenom, da se usposobi za samostojno opravljanje dela v delovnem
razmerju.
(2) Trajanje pripravništva ne sme biti daljše od enega
leta.
(3) Delodajalec mora pripravniku določiti mentorja, ki
mora imeti najmanj tri leta delovnih izkušenj v stroki, za katero se pripravnik
usposablja.
(4) Pripravništvo poteka po programu, ki ga pripravi
delodajalec in ga ob nastopu pripravništva izroči pripravniku. Program mora
vsebovati tudi način spremljanja in ocenjevanja pripravništva.
(5) Mentor je dolžan skrbeti za izvajanje programa
pripravništva, uvajati pripravnika v delo, mu dajati strokovne nasvete, navodila
in pomoč pri praktičnem delu, ter napisati mnenje o delu pripravnika.
(6) Delodajalec imenuje tričlansko strokovno komisijo,
pri kateri pripravnik opravlja strokovni izpit. Člani strokovne komisije morajo
imeti najmanj tri leta delovnih izkušenj. Mentor je lahko član komisije, vendar
ne more biti njen predsednik.
(7) Mentor in člani komisije se lahko imenujejo izmed
delavcev, zaposlenih pri delodajalcu ali zunanjih sodelavcev.
(8) Pripravništvo se zaključi s strokovnim izpitom pred
strokovno komisijo. Pripravnik opravlja strokovni izpit v roku, ki ga določa
zakon, ki ureja delovna razmerja.
(9) O opravljanju strokovnega izpita se piše zapisnik
ter se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja strokovnega izpita,
-       
dan, mesec in leto izdaje potrdila,
-       
delovno mesto, za katere je pripravnik opravil strokovni izpit,
-       
podpis predsednika strokovne komisije in pooblaščenega delavca
delodajalca.
31. člen
(medsebojno izključevanje)
Poskusno delo in pripravništvo se med seboj izključujeta.
32. člen
(obveznost opravljanja drugega dela)
(1) Delavec mora začasno opravljati tudi drugo delo, ki
ni predmet pogodbe o zaposlitvi, v naslednjih izrednih primerih:
-       
zmanjšanja ali povečanja obsega dela pri delodajalcu ali v posamezni
organizacijski enoti,
-       
nadomeščanja začasno odsotnega delavca,
-       
v primerih začasnih zdravstvenih omejitev delavca, ki izhajajo iz mnenja
izvajalca medicine dela, delavec pa lahko po oceni izvajalca medicine dela
opravlja drugo delo,
-       
nenadne okvare strojev, materiala in drugih sredstev za delo na delovnem
mestu, če okvare ni bilo mogoče preprečiti z rednim vzdrževanjem delovnih
sredstev,
-       
nadomeščanja delavca, ki iz objektivnih razlogov ne sme zapustiti
delovnega mesta zaradi narave dela, ki zahteva kontinuirano zagotavljanje dela
ali storitev, da se delavcu zagotovi odmor med delom,
-       
ko delavec ne more opravljati svojega dela zaradi izvajanja ukrepov za
varnost in zdravje pri delu,
-       
v primeru odpovedi pogodbe o zaposlitvi drugemu delavcu,
-       
v primerih uvajanja novih tehnologij, nove organizacije dela in novih
proizvodnih programov, delovnih procesov, predlogov izboljšav in podobno,
-       
v primerih, ki jih navaja kolektivna pogodba pri delodajalcu.
(2) Delodajalec mora najkasneje ob začetku opravljanja
drugega dela delavcu izročiti pisni nalog za drugo delo, razen izjemoma v
primerih iz druge ali četrte alineje prejšnjega odstavka, ko mora delodajalec
pisni nalog izročiti delavcu najkasneje naslednji delovni dan.
(3) Delavec je dolžan v primerih iz prvega odstavka
začasno opravljati drugo delo, ki je vsaj primerno, najdlje 65 delovnih dni
v koledarskem letu.
(4) Delavec je dolžan v obdobju iz tretjega odstavka
začasno opravljati drugo delo na vseh delovnih mestih, ne glede na to ali gre
za primerno delo, v trajanju najdlje 20 delovnih dni v koledarskem letu.
(5) Kot primerno delo se šteje delo, ki ga kot primerno
delo opredeljuje zakon, ki ureja delovna razmerja.
(6) Če delavec pisno soglaša, lahko opravlja drugo delo
na vseh delovnih mestih tudi za daljše obdobje, kot je navedeno v prejšnjih
odstavkih tega člena.
(7) Delavec mora biti usposobljen in zdravstveno zmožen
za varno opravljanje drugega dela.
(8) Delavcu pripada v času opravljanja odrejenega dela
iz drugega odstavka tega člena tista plača, ki je zanj bolj ugodna.
33. člen
(delo na domu)
(1) V času trajanja
delovnega razmerja se lahko delodajalec in delavec dogovorita o delu na domu in
v ta namen skleneta novo pogodbo o zaposlitvi, s katero dogovorita medsebojne
pravice, obveznosti in pogoje opravljanja dela na domu, vključno z obsegom
delovnega časa, ki ga delavec opravi na domu, upoštevaje določbe zakona, ki
ureja delovna razmerja.
(2) Poleg zakonsko
določenih razlogov za sklenitev pogodbe o zaposlitvi za določen čas in razlogov
za sklenitev pogodbe o zaposlitvi za določen čas, določenih v drugem odstavku
26. člena te kolektivne pogodbe, se
pogodba o zaposlitvi lahko sklene za določen čas tudi v primeru sklenitve
pogodbe o zaposlitvi za opravljanje dela na domu.
(3) Pogodba iz
prejšnjega odstavka se lahko sklene za obdobje največ enega leta in zgolj v
primeru, da ima delavec že sklenjeno pogodbo o zaposlitvi. Po izteku tega
obdobja se pogodba o zaposlitvi za določen čas zaradi opravljanja dela na domu
lahko ponovno podaljša. V času trajanja pogodbe o zaposlitvi za določen čas
zaradi opravljanja dela na domu prvotna pogodba o zaposlitvi delavca miruje.
(4) Pravice delavca po
pogodbi o zaposlitvi sklenjeni za opravljanje dela na domu ne smejo biti nižje
od pravic, kot mu pripadajo na podlagi pogodbe o zaposlitvi, ki mu v času
sklenjene pogodbe o zaposlitvi zaradi opravljanja dela na domu miruje.
(5) Delo na domu se
lahko organizira pod naslednjimi pogoji:
-       
če gre za takšna dela in naloge, ki jih ni potrebno opravljati v
prostorih delodajalca,
-       
če delavec razpolaga s primernimi poslovnimi ali drugimi prostori,
-       
če delavec razpolaga z ustreznimi delovnimi sredstvi, potrebnimi za
opravljanje dela ali pa mu le-ta zagotovi delodajalec,
-       
če je delavcu zagotovljena varnost pri delu,
-       
če je zagotovljeno sprotno obveščanje delavcev, ki delo opravljajo na
domu.
(6) Če niso izpolnjeni
pogoji iz prejšnjega odstavka tega člena, se dela na domu ne sme organizirati.
(7) V primeru dela
delavca na domu je delodajalec dolžan zagotavljati varne in zdrave razmere za
delo in varno delovno okolje ter občasno nadzorovati varnost in zdravje pri
delu. O načinu nadzora se delavec in delodajalec predhodno dogovorita, delavec
pa nadzora ne more odkloniti, pri čemer delavec lahko dokazuje pogoje za varno
in zdravo delo s slikovnim materialom, kadar okoliščine to dopuščajo. Če
nadzora varnosti in zdravja pri delu ni mogoče zagotoviti drugače in če za to
obstaja zakonska podlaga, se lahko nazor izvede tudi na kraju opravljanja dela
ob predhodni najavi najmanj 3 dni pred izvedbo nadzora. Kadar se delo na domu
opravlja začasno ali občasno oziroma v določenem krajšem obdobju, se lahko
dolžnost zagotavljanja varnih in zdravih delovnih razmer zagotovi s tem, da
delodajalec delavcu poda ustrezna navodila za varno in zdravo delo, delavec pa
pisno izjavi, da te pogoje izpolnjuje in jih bo zagotavljal. Strošek
zagotavljanja varnih in zdravih delovnih razmer bremeni delodajalca.
(8) Delavec zaradi
opravljanja dela na domu ne sme biti kakorkoli postavljen v slabši položaj v
primerjavi z delavci, ki dela ne opravljajo na domu, in ima enake pravice kot
delavci, ki delajo v delovnih prostorih delodajalca, vključno s pravico do
izobraževanja, sodelovanja pri upravljanju in sindikalnega organiziranja.
(9) S kolektivno
pogodbo pri delodajalcu oziroma s splošnim aktom delodajalca se določi višina
nadomestila za stroške za uporabo sredstev delavca ali način določanja višine
nadomestila, pri čemer le-ta ne more znašati manj kot amortizacija teh
sredstev.
(10) Delavec ima obveznost evidentirati svoj delovni čas
v času opravljanja dela na domu skladno z navodili delodajalca. Delodajalec sme
v času opravljanja dela na domu od delavca zahtevati poročanje o opravljenem
delu. Delodajalec in delavec se lahko tudi dogovorita, da delavec sporoča
podatke o številu dejansko opravljenih ur dnevno le, če so te drugačne od v
pogodbi o zaposlitvi dogovorjene oziroma v internih aktih delodajalca določene
dnevne delovne obveznosti delavca.
(11) Delavec ima
pravico do odmorov in počitkov skladno z zakonom in kolektivno pogodbo.
(12) V pogodbi o
zaposlitvi mora biti natančno določen čas, v katerem mora biti delavec na
razpolago delodajalcu po telefonu ali elektronski pošti. Izven tega časa se
delavec ni dolžan javljati ali odgovarjati delodajalcu (pravica do odklopa).
34. člen
(kriteriji za določanje presežnih delavcev v primeru
odpovedi pogodbe o zaposlitvi večjemu številu delavcev)
(1) V primeru odpovedi pogodbe o zaposlitvi večjemu
številu delavcev je delodajalec dolžan pripraviti program razreševanja presežnih
delavcev.
(2) Pri določanju presežnih delavcev se v isto
kategorijo razvrščajo delavci, ki so medsebojno zamenljivi.
(3) Kategorije presežnih delavcev se lahko v naprej
določijo na ravni delodajalca.
(4) Kriteriji in metoda uporabe kriterijev za
razreševanje presežnih delavcev se določijo vnaprej, ali v postopku priprave
programa na ravni delodajalca.
(5) Delavec je dolžan delodajalcu priskrbeti potrdila v
zvezi z izpolnjevanjem kriterijev do postavljenega razumnega roka. Kasneje
dostavljenih dokazil delodajalec pri pripravi programa ni dolžan upoštevati.
(6) Če kriteriji niso pri delodajalcu v soglasju s
sindikatom drugače opredeljeni, se za določitev presežnih delavcev uporabijo naslednji
kriteriji:
a)    
delovna uspešnost
b)    
strokovna izobrazba oziroma usposobljenost za delo
c)    
delovne izkušnje
d)    
delovna doba
e)    
zdravstveno stanje delavca
f)     
socialne razmere.
(7) Delodajalec mora delavce obveščati o vseh
aktivnostih, povezanih z nastankom in reševanjem presežkov delavcev, delavci pa
morajo biti osebno seznanjeni z možnimi načini reševanja svojega delovnega
položaja.
35. člen
(napotitev delavca na delo v drug kraj)
(1) Delodajalec lahko napoti delavca na delo v drug kraj
brez njegove privolitve, če je kraj opravljanja dela v pogodbi o zaposlitvi širše
opredeljen.
(2) Delodajalec lahko delavca napoti na delo v kraj,
kjer v času sklenitve pogodbe o zaposlitvi delodajalec še ni opravljal svoje
dejavnosti, je pa ta kraj opisno opredeljen kot kraj opravljanja dela in od
običajnega prebivališča ni oddaljen več kot tri ure vožnje v obe smeri z
osebnim prevozom v običajnih razmerah.
(3) Višino povračil stroškov v primeru napotitve delavca
v drug kraj določa tarifna priloga.
36. člen
(delovni čas)
(1) Polni delovni čas znaša najmanj 36 ur in največ
40 ur tedensko.
(2) Delavcem invalidom, ki delajo s krajšim delovnim
časom in delavcem v času medicinske rehabilitacije, ki imajo pravico delati s
krajšim delovnim časom od polnega, se trajanje dnevnega delovnega časa v
primeru prerazporeditve delovnega časa pri delodajalcu ne sme podaljšati.
(3) Če delavec uveljavlja pravico do krajšega delovnega
časa od polnega zaradi starševstva v skladu s predpisi o starševskem varstvu,
se v aneksu k pogodbi o zaposlitvi določi tudi razporeditev delovnega časa
delavca.
(4) Če dopuščajo delovni pogoji, delodajalec delavcu z
družinskimi obveznostmi omogoči zaradi lažjega usklajevanja poklicnih
obveznosti delo v razporedu delovnega časa, ki je za delavca ugodnejši.
37. člen
(pogoji za začasno prerazporeditev delovnega časa)
Delovni čas lahko delodajalec začasno prerazporedi tudi v
primerih:
-       
ki so določeni z zakonom, ki ureja delovna razmerja za uvedbo nadurnega
dela,
-       
zaradi nepredvidenega zmanjšanega ali povečanega obsega dela, ki je
lahko tudi posledica sezonskih vplivov,
-       
zaradi začasnega pomanjkanja energije (kot npr.: elektrika, para, plin,
voda) ali začasnega nepredvidenega pomanjkanja surovin (kot npr.
reprodukcijskih materialov, sestavnih delov), do katerega je prišlo kljub
skrbnemu načrtovanju,
-       
zaradi nepredvidene začasno povečane odsotnosti delavcev z dela,
-       
zaradi elementarnih nesreč ali izjemnih vremenskih okoliščin,
-       
v drugih primerih določenih s kolektivno pogodbo pri delodajalcu ali v
splošnem aktu delodajalca.
38. člen
(neenakomerna razporeditev ter začasna prerazporeditev delovnega
časa)
(1) V primerih, ko to narekujejo objektivni, tehnični
razlogi ali razlogi organizacije dela, se pri neenakomerni razporeditvi ter
začasni prerazporeditvi delovnega časa upošteva polni delovni čas kot povprečna
delovna obveznost v obdobju 12 mesecev od uvedbe, znotraj poslovnega ali
koledarskega leta ali referenčnega obdobja, ki ga določi delodajalec v naprej enotno
za vse delavce v posamezni organizacijski enoti delodajalca.
(2) Delodajalec o izbiri referenčnega obdobja iz prvega
odstavka tega člena obvesti delavce in sindikat pri delodajalcu.
(3) Prerazporejene ure delavca, ki jih delavec ni
izrabil znotraj tekočega referenčnega obdobja iz prvega odstavka tega člena
(višek prerazporejenih ur), se izplačajo kot nadure.
(4) V kolikor se delavec in delodajalec dogovorita, da
bo delavec namesto plačila nadur iz prejšnjega odstavka raje izrabil višek
prerazporejenih ur iz preteklega referenčnega obdobja v naslednjem referenčnem
obdobju, mu je delodajalec dolžan poleg plačila koriščene ure obračunati in
izplačati tudi dodatek za nadurno delo v višini, kot je določen v tej pogodbi.
39. člen
(odreditev dela preko polnega delovnega časa)
(1) Delodajalec lahko odredi delo preko polnega
delovnega časa v primerih, ki jih določa zakon, ki ureja delovna razmerja.
(2) Delavec je dolžan na zahtevo delodajalca opravljati
delo preko polnega delovnega časa (nadurno delo) tudi:
-       
če bi delodajalec zaradi višje sile zamujal s pogodbeno dogovorjenimi
roki,
-       
v drugih, izjemnih, nujnih in nepredvidenih primerih določenih v
kolektivni pogodbi pri delodajalcu.
(3) Dnevna, tedenska in mesečna časovna omejitev
nadurnega dela, določena z zakonom, se lahko upošteva kot povprečna omejitev v
obdobju štirih mesecev. S kolektivno pogodbo pri delodajalcu se lahko določi
tudi daljše referenčno obdobje, vendar ne daljše od šestih mesecev.
40. člen
(odmor)
Trajanje odmora se določi in koristi skladno z zakonom, ki
ureja delovna razmerja.
41. člen
(deljeni delovni čas)
(1) Delodajalec lahko določi deljen delovni čas, pri
katerem prekinitev ne sme biti krajša od ene ure in ne daljša od dveh ur. Čas
prekinitve se ne všteva v delovni čas. S podjetniško kolektivno pogodbo se
lahko dogovori daljši čas prekinitve.
(2) V primeru deljenega delovnega časa ima delavec, ki
dela krajši delovni čas od polnega, skladno s predpisi o pokojninskem in
invalidskem zavarovanju, predpisi o zdravstvenem zavarovanju ali predpisi o
starševskem dopustu, pravico do dela brez prekinitve.
42. člen
(darovanje krvi)
(1) Delavec ima v skladu z zakonom, ki ureja delovna razmerja,
pravico do odsotnosti z dela zaradi darovanja krvi.
(2) Delavec mora o odsotnosti z dela zaradi darovanja
krvi obvestiti delodajalca najmanj dva dni pred darovanjem krvi, razen v
izrednih primerih, ko je delavec pozvan k darovanju krvi, o čemer delavec
delodajalca nemudoma obvesti.
43. člen
(pravica do odsotnosti z dela z nadomestilom plače)
(1) Delavec ima pravico do plačane odsotnosti z dela do
skupaj največ sedem delovnih dni v posameznem koledarskem letu, v primerih,
določenih s to kolektivno pogodbo. Delavec se o izrabi odsotnosti dogovori z
delodajalcem.
(2) Plačana odsotnost za
posamezni primer traja:


lastna poroka

2 dni


rojstvo otroka

1 dan


smrt zakonca ali osebe, ki je z delavcem živela v
  skupnosti, ki je izenačena z zakonsko zvezo, smrt otroka, staršev,
  posvojencev, pastorkov

3 dni


smrt bratov, sester, starih staršev, zakončevih staršev

1 dan


selitev delavca 

1 dan


elementarna ali druga hujša nesreča, ki je zadela delavca

2 dni


(3) Odsotnost iz tega člena je mogoče izrabiti samo ob nastopu
dogodka.
(4) Nadomestilo plače za primere iz prvega odstavka tega
člena izplača delodajalec.
44. člen
(druge plačane odsotnosti z dela)
(1) Delodajalec mora delavcu na podlagi predložitve
ustreznega dokazila omogočiti odsotnost z dela zaradi opravljanja:
-       
državljanskih dolžnosti,
-       
odziva na vabilo sodišča ali drugega državnega organa,
-       
opravljanja funkcije v predstavniških organih republike in lokalnih
skupnosti.
(2) Če v primerih odsotnosti iz prejšnjega odstavka ni
predpisana možnost povrnitve nadomestila, je taka odsotnost v breme delavca, če
delodajalec ne odloči drugače.
(3) Delavec je dolžan naznaniti odsotnost tri dni pred
nameravano odsotnostjo.
45. člen
(pravica do odsotnosti z dela brez nadomestila plače)
(1) Delavec ima pravico do odsotnosti z dela brez
nadomestila plače v dogovoru z delodajalcem.
(2) Glede obveznosti plačila prispevkov se delavec in
delodajalec dogovorita pred nastopom odsotnosti.
(3) Namesto odsotnosti z dela brez nadomestila plače
lahko delavec in delodajalec za posamezen primer dogovorita suspenz pogodbe o
zaposlitvi z aneksom k pogodbi o zaposlitvi. Po izteku obdobja, dogovorjenega
za suspenz, ima delavec pravico do vrnitve na delo v roku, ki ga določa zakon o
delovnih razmerjih.
46. člen
(način izrabe odsotnosti z dela brez nadomestila plače)
(1) Delavec mora pisno zaprositi delodajalca za
odobritev odsotnosti z dela brez nadomestila plače najmanj sedem delovnih dni
pred nameravano odsotnostjo.
(2) Delodajalec lahko delavčevo zahtevo po neplačani
odsotnosti z dela zavrne, če zahteve delovnega procesa tega ne dopuščajo.
47. člen
(letni dopust)
(1) Delavec ima v posameznem koledarskem letu pravico do
osnovnega letnega dopusta, ki ne more biti krajši kot štiri delovne tedne, kar
pomeni:
-       
16 delovnih dni, če dela 4 dni na teden najmanj 2/3 letnega
delovnega fonda ur,
-       
20 delovnih dni, če dela 5 dni na teden najmanj 2/3 letnega
delovnega fonda ur,
-       
24 delovnih dni, če dela 6 dni na teden najmanj 2/3 letnega
delovnega fonda ur.
(2) Delavcu poleg osnovnega letnega dopusta pripadajo
dodatni dnevi letnega dopusta za naslednje kriterije:
a)    
v skladu z zakonom, ki ureja delovna razmerja:
- 
starejši delavec glede na določbe zakona, ki ureja delovna razmerja – 3
dni,
- 
delavec ki ima status invalida in delavec z najmanj 60 % telesno okvaro
– 3 dni,
- 
delavec, ki neguje in varuje otroka, ki potrebuje posebno nego in
varstvo v skladu s predpisi, ki urejajo družinske prejemke – 3 dni,
- 
delavec, mlajši od 18 let – 7 dni,
- 
nočni delavec – 1 dan,
- 
delavec za vsakega otroka, ki še ni dopolnil 15 let starosti – 1 dan.
b)    
v skladu s to kolektivno pogodbo:
- 
izmensko delo:
-  štiriizmensko delo                                          2
dni,
-  triizmensko delo                                             2
dni,
-  dvoizmensko delo                                          1
dan.
Dodatni dnevi letnega dopusta po kriteriju
izmenskega dela pripadajo delavcu, če izmensko delo traja več kot
¼ letnega fonda ur. Osnova za odmero dodatnega letnega dopusta za izmensko
delo so dejansko opravljene ure delavca v preteklem koledarskem letu.
- 
delovna doba pri zadnjem delodajalcu 1 dan na vsakih 5 let.
- 
zahtevnost dela:
- 
delovna mesta I. do III. skupine                     1 dan,
- 
delovna mesta IV. do VI. skupine                  2 dni,
- 
delovna mesta VII. do IX. skupine                 3 dni.
V kolektivni pogodbi pri delodajalcu ali v
splošnem aktu delodajalca se kriteriji za zahtevnost lahko določijo tudi
drugače.
- 
delavcem, ki so dopolnili 50 let starosti            1 dan.
(3) Letni dopust je mogoče izrabiti v več delih, pri
čemer mora en del trajati najmanj dva tedna.
(4) V kolektivni pogodbi pri delodajalcu, v splošnem
aktu delodajalca ali v pogodbi o zaposlitvi se lahko določijo dodatni kriteriji
za odmero dodatnih dni letnega dopusta, kot so izobrazba, težji delovni pogoji,
delovna uspešnost in podobno.
(5) Delodajalec lahko delavcu določi nagradni dopust v
trajanju 1 do 3 dni.
(6) Zgornja meja trajanja letnega dopusta je 34 dni.
(7) V prehodnem obdobju do vključno leta 2020 je delavcu
po tej kolektivni pogodbi odmerjen letni dopust v trajanju, ki je od dopusta,
odmerjenega za leto 2017, lahko krajši:
-       
za največ 2 dni v letu 2018,
-       
za največ 3 dni v letu 2019,
-       
za največ 4 dni v letu 2020.
48. člen
(uporaba kriterijev za določitev letnega dopusta)
(1) Pri odmeri letnega dopusta se upošteva vse
kriterije, ki jih bo delavec izpolnil v koledarskem letu, za katerega se
odmerja letni dopust, razen pri kriteriju izmenskega dela. S kolektivno pogodbo
pri delodajalcu oziroma s splošnim aktom se upoštevanje kriterijev iz točke b)
drugega odstavka prejšnjega člena lahko določi tudi drugače.
(2) Pri odmeri letnega dopusta delavcu, ki ima otroka
mlajšega od 15 let delavcu pripada dodatni dan letnega dopusta iz tega naslova
tudi v letu, ko otrok dopolni 15 let starosti.
(3) Delodajalec je dolžan delavca obvestiti o številu
delovnih dni letnega dopusta najkasneje do 31. marca v letu, za katerega
se odmerja letni dopust.
49. člen
(izraba letnega dopusta na predlog delavca)
Delodajalec omogoča delavcu izrabo dvakrat po en dan letnega
dopusta na dan, ki ga delavec sam določi, če o tem obvesti delodajalca najmanj
tri dni prej.
50. člen
(odsotnost v času trajanja letnega dopusta)
Če delavec med trajanjem letnega dopusta zboli ali v drugih
upravičenih primerih odsotnosti z dela, se mu ta čas ne šteje v letni dopust.
51. člen
(izraba letnega dopusta in regres ob prenehanju pogodbe o
zaposlitvi)
(1) Če delodajalec delavcu odpove pogodbo o zaposlitvi
in delavcu do izteka odpovednega roka ne omogoči izrabe celotnega ali dela
letnega dopusta, se delavec in delodajalec dogovorita o denarnem nadomestilu za
dneve neizrabljenega letnega dopusta.
(2) Če je delavec izkoristil večji del letnega dopusta
kot bi mu pripadal in prejel več regresa za letni dopust kot mu pripada, je
delodajalec ob prenehanju delovnega razmerja upravičen terjati od njega delež
preveč izplačanega nadomestila za letni dopust in preveč izplačanega regresa.
52. člen
(dolžina odpovednega roka delavca)
(1) Če delavec pisno odpove pogodbo o zaposlitvi, traja
odpovedni rok 30 dni, razen če je drugače določeno s pogodbo o zaposlitvi.
(2) Ne glede na prejšnji odstavek, se delodajalec in
delavec s pisnim dogovorom lahko dogovorita o skrajšanju odpovednega roka.
53. člen
(disciplinske sankcije)
(1) Disciplinska odgovornost se ugotavlja in izvaja v
skladu z določili zakona, ki ureja delovna razmerja.
(2) Disciplinske sankcije, ki jih delodajalec lahko
delavcu izreče v disciplinskem postopku, so:
-       
opomin,
-       
denarna kazen.
(3) Najvišja odmerjena denarna kazen za posamezno
kršitev lahko znaša največ 20 % plače za polni delovni čas delavca, ki jo je
prejel v mesecu pred izrečeno denarno kaznijo, oziroma, ki bi jo prejel, če bi
delal.
54. člen
(odškodninska odgovornost)
(1) Če bi ugotavljanje višine dejanske škode, ki jo mora
delavec povrniti delodajalcu, povzročilo nesorazmerne stroške, lahko
delodajalec odmeri odškodnino v pavšalnem znesku, in sicer v višini ene in pol
povprečnih plač delavca v zadnjih dveh mesecih pred škodnim dogodkom oziroma v
višini ene in pol povprečnih plač, ki bi jih delavec prejel, če bi delal.
(2) Delavec in delodajalec se lahko dogovorita, da se
pavšalno odmerjena odškodnina izplačuje obročno.
(3) Delodajalec lahko določi delavcu plačilo pavšalne
odškodnine najkasneje v treh mesecih od dneva, ko je izvedel za nastanek škode
in povzročitelja škode oziroma najkasneje v šestih mesecih od dneva, ko je
škoda nastala.
(4) Delavec lahko dokazuje, da je dejanska škoda manjša
od višine odmerjene pavšalne odškodnine.
55. člen
(varnost in zdravje pri delu)
(1) Delodajalec zagotavlja varne in zdrave delovne
pogoje delavcem, ki delajo pri delodajalcu v skladu z ustreznimi predpisi s
področja varnosti in zdravja pri delu. Vsak delavec je dolžan skrbeti za lastno
varnost in zdravje pri delu v skladu s svojo usposobljenostjo, pisnimi ter
ustnimi navodili delodajalca.
(2) Ukrepi za zagotavljanje varnosti in zdravja pri delu
so strošek delodajalca in za delavce brezplačni. Usposabljanje za varno delo in
preizkus usposobljenosti praviloma poteka med delovnim časom, če pa je to iz
objektivnih razlogov možno organizirati le izven delovnega časa, se ta čas
šteje kot redno delo.
56. člen
(izobraževanje)
(1) Delavci se imajo pravico in dolžnost izobraževati v
interesu delodajalca, delodajalec pa ima pravico delavce napotiti na
izobraževanje.
(2) Delavec se je dolžan izobraževati, če ga delodajalec
napoti na izobraževanje in sklene z njim pogodbo o izobraževanju v kateri
opredelita vse medsebojne pravice in obveznosti v zvezi z izobraževanjem.
(3) Izobraževanje delavcev v interesu delodajalca je
lahko organizirano med delovnim časom ali izven delovnega časa.
(4) Če je izobraževanje v interesu delodajalca
organizirano med delovnim časom, se čas izobraževanja šteje v delovni čas,
delavec pa ima enake pravice kot če bi delal.
(5) Če je izobraževanje organizirano izven delovnega
časa, se pravice delavca opredelijo v pogodbi o izobraževanju.
(6) Če gre za izobraževanje v interesu delavca, se lahko
delavec in delodajalec o medsebojnih pravicah in obveznostih dogovorita s
pogodbo o izobraževanju.
57. člen
(kdaj ne pripada povračilo stroškov povezanih z izobraževanjem)
Delavcu ne pripada povračilo stroškov v zvezi z
izobraževanjem v primeru, ko delodajalec sam krije stroške izobraževanja in v
primeru, ko se delavec izobražuje v lastnem interesu.
58. člen
(dijaki, vajenci in študenti na obveznem praktičnem delu)
(1) Delodajalec zagotavlja dijakom, vajencem in
študentom na obveznem praktičnem delu:
-       
seznanitev z nevarnostmi, povezanimi z delom in ustrezna zaščitna
sredstva,
-       
zavarovanje, kot ga določa veljavna zakonodaja,
-       
ustrezno mentorstvo in uvajanje v delo,
-       
prehrano med delom, če je organizirana pri delodajalcu, oziroma
povračilo stroškov za prehrano, če prehrana pri delodajalcu ni organizirana.
(2) Delodajalec lahko po svoji presoji zagotovi dijakom,
vajencem in študentom na obvezni praksi tudi nagrado, oziroma jim to mora
zagotoviti, če to določa zakon.
(3) Delodajalec vajencem poleg pravic po prvem in drugem
odstavku tega člena zagotavlja tudi druge pravice, kot jih določa zakon, ki
ureja vajeništvo.
OBVEŠČANJE DELAVCEV IN DELOVANJE SINDIKATA
59. člen
(obveščanje delavcev)
(1) Delodajalec lahko na lastno pobudo ali na pisno
zahtevo reprezentativnih sindikatov pri delodajalcu kolektivno obvešča delavce
o tekočem in predvidenem poslovanju delodajalca.
(2) O načinu in vsebini obveščanja iz prejšnjega
odstavka se dogovorita sindikat in delodajalec.
(3) Dolžnosti obveščanja ni, če gre za poslovno
skrivnost.
60. člen
(pogoji za delovanje sindikata)
(1) S kolektivno pogodbo se ne posega v svobodno
ustanavljanje in delovanje sindikatov pri delodajalcih.
(2) Delodajalec zagotavlja sindikatu pri delodajalcu:
-       
dostop zunanjih sindikalnih predstavnikov v prostore delodajalca na
podlagi predhodnega obvestila in dogovora o terminu, v skladu s pravili
delodajalca; če v roku 3 delovnih dni od prejema obvestila sindikata ne pride
do dogovora o terminu dostopa, se šteje, da je dogovorjen termin, ki je bil
predlagan v obvestilu sindikata;
-       
svobodo sindikalnega obveščanja in širjenje sindikalnega tiska na način,
ki se lahko dogovori s pogodbo o zagotavljanju pogojev za sindikalno delo.
(3) Delodajalec je dolžan odgovoriti na pobudo
sindikata, ki jo le-ta naslovi na delodajalca v roku 15 dni.
(4) Delodajalec zagotavlja reprezentativnemu sindikatu
tehnične, organizacijske in administrativne pogoje za njegovo delo v obsegu,
kot to določa ta kolektivna pogodba, kolektivna pogodba na ravni podjetja ali
pogodba o zagotavljanju pogojev za delo sindikata.
(5) Delodajalec zagotavlja reprezentativnemu sindikatu,
skladno z njegovimi pisnimi navodili, brezplačen obračun in nakazovanje
članarine za njegove člane.
(6) Reprezentativni sindikat lahko sklicuje članske
sestanke med delovnim časom po predhodnem dogovoru z delodajalcem, vendar
največ dvakrat letno v trajanju največ dveh ur.
61. člen
(materialni pogoji za sindikalno delo)
(1) S kolektivno pogodbo pri delodajalcu, oziroma s
pogodbo o zagotavljanju pogojev za sindikalno delo med sindikati in
delodajalcem se določijo materialni pogoji za delo sindikatov.
(2) Če s pogodbo iz prejšnjega odstavka ni drugače
določeno, je za delo sindikatov zagotovljeno:
-       
ena plačana ura in pol letno na vsakega člana sindikata pri delodajalcu,
pri čemer se upošteva povprečno število članov sindikata v preteklem letu,
vendar ne manj kot 20 ur letno, če je do 20 zaposlenih in ne manj kot 40 ur, če
je več kot 20 zaposlenih, za opravljanje sindikalnih funkcij; v tako določeno
število ur se ne všteva sodelovanje sindikalnih zaupnikov v organih sindikata
na širših ravneh sindikalne organiziranosti, do 10 dni na leto ter odsotnosti
za čas pogajanj za kolektivno pogodbo dejavnosti ali podjetniško kolektivno
pogodbo, ter sestanki, sklicani na predlog delodajalca s sindikatom; o okvirnem
režimu izrabe določenega števila ur za delo sindikalnih zaupnikov in vodenju
evidence porabe ur se dogovorijo sindikati in poslovodna oseba; pri tem
upoštevajo potrebe in interese članov sindikatov in zahteve delovnega procesa;
-       
prostorski pogoji za delo sindikatov, njihovih organov in sindikalnih
zaupnikov;
-       
dva dneva odsotnosti z dela na leto z nadomestilom plače za
usposabljanje sindikalnih zaupnikov, za posameznega varovanega sindikalnega
zaupnika, pri čemer mora biti delodajalcu posredovano ustrezno potrdilo o
usposabljanju.
(3) Število varovanih sindikalnih zaupnikov pri
delodajalcu se dogovori s pogodbo o zagotavljanju pogojev za sindikalno delo
ali drugo pisno pogodbo. Do sklenitve take pogodbe ima sindikat pravico do
toliko varovanih sindikalnih zaupnikov, kot jih je imel na dan sklenitve te
kolektivne pogodbe vendar ne manj kot enega.
(4) Izraz »varovani sindikalni zaupnik« je sindikalni zaupnik,
ki je izvoljen ali imenovan v okviru dogovorjenega števila zaupnikov, ki
uživajo varstvo in katerega ime je pisno sporočeno delodajalcu.
(5) Delodajalec in reprezentativni sindikat se lahko s
kolektivno pogodbo pri delodajalcu dogovorita tudi za profesionalno opravljanje
funkcije sindikalnega zaupnika in materialne pogoje za opravljanje tega dela.
62. člen
(pogoji za imenovanje sindikalnih zaupnikov)
(1) Sindikat mora o imenovanju oziroma izvolitvi
sindikalnega zaupnika in varovanega sindikalnega zaupnika in o prenehanju
njegove funkcije obvestiti delodajalca pisno, najkasneje v treh delovnih dneh
po imenovanju oziroma izvolitvi in prenehanju.
(2) Varovani sindikalni zaupnik uživa posebno varstvo od
trenutka, ko sindikat delodajalca obvesti o imenovanju oziroma izvolitvi iz
prejšnjega odstavka.
63. člen
(imuniteta varovanega sindikalnega zaupnika)
(1) Varovani sindikalni zaupnik zaradi sindikalne
dejavnosti uživa imuniteto v skladu z zakonom, ki ureja delovna razmerja.
(2) Imuniteta varovanega sindikalnega zaupnika iz tega
člena traja še 12 mesecev po prenehanju funkcije sindikalnega zaupnika.
(3) Za varovanega sindikalnega zaupnika po tem členu se
šteje tudi predsednik sindikata, reprezentativnega za grafično dejavnost.
64. člen
(stavka)
Če sindikat pri delodajalcu organizira stavko, jo je dolžan
organizirati v skladu z zakonom in to kolektivno pogodbo.
65. člen
(organizacija interesne stavke)
Interesna stavka se napove in organizira, če predhodna
pogajanja, ki so potekala glede spornega predmeta vsaj 30 dni, niso bila
uspešna.
TARIFNI DEL
66. člen
(vrste osebnih prejemkov delavca v delovnem razmerju)
(1) Delavec ima pravico do prejemkov v delovnem
razmerju, določenih z zakonom in s to kolektivno pogodbo.
(2) Osebni prejemki delavca v delovnem razmerju po tej
kolektivni pogodbi so:
-       
plača oziroma nadomestilo plače;
-       
druge vrste plačil, kamor sodijo:
- 
drugi osebni prejemki,
- 
povračila stroškov v zvezi z delom.
(3) Drugi osebni prejemki so:
-       
regres za letni dopust,
-       
odpravnina ob upokojitvi in druge vrste odpravnin,
-       
jubilejna nagrada,
-       
solidarnostna pomoč.
(4) Povračila stroškov v zvezi z delom so:
-       
povračilo za prevoz na delo in z dela,
-       
povračilo za prehrano med delom,
-       
povračilo stroškov za službena potovanja,
-       
terenski dodatek,
-       
nadomestilo za ločeno življenje.
67. člen
(splošne določbe o osebnih prejemkih)
(1) Vsi zneski v tej kolektivni pogodbi, ki se nanašajo
na plače in nadomestila plač, so v bruto zneskih.
(2) Plača, nadomestila plače, povračila stroškov v zvezi
z delom in drugi osebni prejemki se izplačujejo v višini, kot jih določa ta
kolektivna pogodba.
(3) Ne glede na prejšnji odstavek tega člena, se
povračila stroškov v zvezi z delom in drugi osebni prejemki, ki jih ureja
uredba o davčni obravnavi povračil stroškov in drugih dohodkov iz delovnega
razmerja izplačujejo največ v višini zgornjih zneskov in pod pogoji, ki jih
določa vsakokrat veljavna uredba. To pravilo ne velja za višino odpravnine ob
upokojitvi.
(4) Delavcem, ki imajo sklenjeno pogodbo o zaposlitvi z
delovnim časom, krajšim od polnega, ali delajo pri več delodajalcih, pripadajo
drugi osebni prejemki v sorazmerju z delovnim časom za katerega je sklenjena
pogodba o zaposlitvi. To pravilo ne velja v primeru, ko delavci sklenejo
pogodbo o zaposlitvi z delovnim časom krajšim od polnega na podlagi posebnih
zakonov.
Plača oziroma nadomestilo plače
68. člen
(plača)
(1) Plačo delavca sestavlja: osnovna plača, dodatki po
posameznih vrstah, del plače za delovno uspešnost in plačilo za poslovno
uspešnost, če je tako določeno s kolektivno pogodbo, splošnim aktom delodajalca
ali s pogodbo o zaposlitvi.
(2) V pogodbi o zaposlitvi delavec in delodajalec
določita znesek osnovne plače. Osnovna plača delavca je najmanj enaka najnižji
osnovni plači, določeni za posamezni tarifni razred te kolektivne pogodbe.
69. člen
(najnižja osnovna plača)
(1) Najnižja osnovna plača je vrednost najmanj
zahtevnega dela v posameznem tarifnem razredu za normalne delovne pogoje in
poln delovni čas.
(2) Zneski najnižjih osnovnih plač za posamezen tarifni
razred so določeni v tarifni prilogi, ki je sestavni del te kolektivne pogodbe.
(3) Najnižje osnovne plače iz te kolektivne pogodbe se
usklajujejo, kot se dogovorijo podpisniki te kolektivne pogodbe v tarifni
prilogi h kolektivni pogodbi.
(4) Zneski najnižjih osnovnih plač za posamezen tarifni
razred se uporabljajo od prvega koledarskega dne v mesecu po objavi v Uradnem
listu Republike Slovenije dalje.
70. člen
(osnovna plača)
(1) Osnovna plača delavca je plača za zahtevnost dela,
za katerega je delavec sklenil pogodbo o zaposlitvi, določena za poln delovni
čas, normalne pogoje dela in vnaprej določene delovne rezultate.
(2) Za normalne pogoje dela se štejejo pogoji, v katerih
se delo pretežno opravlja in lahko vključuje posebne obremenitve pri delu,
neugodne vplive okolja in nevarnosti pri delu. Ti pogoji so sestavina
zahtevnosti delovnega mesta in so vključeni v osnovno plačo.
(3) Šteje se, da delavec z ustrezno delovno
usposobljenostjo in normalnim delovnim naprezanjem dosega osnovno plačo,
določeno s pogodbo o zaposlitvi. Vnaprej določeni delovni rezultati morajo biti
določeni tako, da jih dosega večina delavcev na enakih ali sorodnih delih.
Ustrezno usposobljen delavec mora z normalnim delovnim naprezanjem doseči
delovne rezultate, ki jih dosega večina delavcev na enakih ali sorodnih delih.
(4) Če delavec ne doseže v naprej določenih delovnih
rezultatov iz razlogov, ki niso na strani delavca, je upravičen do 100 %
osnovne plače.
(5) Če delavec ne doseže v naprej določenih delovnih
rezultatov iz razlogov na strani delavca, ne more iz naslova osnovne plače
prejeti manj, kot znaša najnižja osnovna plača za tarifni razred, v katerega je
razvrščeno delavčevo delovno mesto.
71. člen
(vrste dodatkov)
Med dodatke se štejejo:
-       
dodatki za pogoje dela, ki izhajajo iz razporeditve delovnega časa, ki je
za delavca manj ugoden,
-       
dodatki za pogoje dela, ki izhajajo iz posebnih obremenitev pri delu,
neugodnih vplivov okolja in nevarnosti pri delu,
-       
dodatek za delovno dobo.
72. člen
(dodatki, ki izhajajo iz razporeditve delovnega časa, ki je
za delavce manj ugoden)
(1) Delavcu pripadajo
dodatki zaradi razporeditve delovnega časa v naslednjih odstotkih:


Vrsta dodatka

Odstotek


za čas dela v
  popoldanski in nočni izmeni, kadar se delovni proces izvaja najmanj v dveh
  izmenah 

10 %


za delo v deljenem
  delovnem času, za vsakokratno prekinitev dela več kot eno uro

10 %


za dežurstvo

20 %


za nočno delo 

50 %


za nadurno delo do 170
  ur letno

40 %


za nadurno delo nad 170
  ur letno

50 %


za delo v nedeljo 

50 %


za delo na dela proste
  dneve po zakonu 

110 %


(2) Osnova za izračun dodatkov
je osnovna plača delavca za polni delovni čas oziroma ustrezna urna postavka.
(3) Dodatek za delo v nedeljo in dodatek za delo na dela
proste dneve po zakonu se med seboj izključujeta.
(4) Dodatki za delo v manj ugodnem delovnem času se obračunavajo
le za čas, ko je delavec delal v pogojih, zaradi katerih mu dodatek pripada.
(5) V primeru pripravljenosti na delo, ki jo odredi
delodajalec in je delavec v pripravljenosti izven delovnega mesta, pripada
delavcu dodatek za pripravljenost v višini 10 %. Čas pripravljenosti na delo se
ne všteva v delovni čas.
73. člen
(dodatki za posebne pogoje dela)
(1) Delavcu pripadajo dodatki za posebne pogoje dela, ki
izhajajo iz posebnih obremenitev pri delu, neugodnih vplivov okolja in
nevarnosti pri delu, če niso vsebovani v osnovni plači.
(2) Dodatki se obračunavajo za čas, ko je delavec delal
v pogojih, zaradi katerih mu dodatek pripada.
(3) Dodatki za posebne pogoje dela se delavcu za čas
opravljanja tega dela priznavajo v skladu z določili kolektivne pogodbe pri
delodajalcu, splošnega akta delodajalca ali pogodbe o zaposlitvi. Šteje se, da
so pogoji za opravljanje dela iz prvega odstavka tega člena ovrednoteni v
osnovni plači, če so navedeni v aktu o sistemizaciji ali v pogodbi o
zaposlitvi.
(4) Osnovna plača, ki vključuje pogoje dela iz prvega
odstavka tega člena, je višja od najnižje osnovne plače tarifnega razreda, v
katerega je razvrščeno delovno mesto, za katerega je sklenjena pogodba o
zaposlitvi.
74. člen
(dodatek za skupno delovno dobo)
(1) Delavec je upravičen do dodatka za skupno delovno
dobo, ki jo je dosegel do prvega dne veljavnosti te kolektivne pogodbe, v
višini 0,5 % od osnovne plače za vsako izpolnjeno leto delovne dobe.
(2) Skupna delovna doba pomeni izpolnjena leta delovne
dobe do prvega dne veljavnosti te kolektivne pogodbe, ki jih je delavec prebil
v delovnem razmerju doma ali pri opravljanju samostojne dejavnosti. Dokupljena,
beneficirana in posebne zavarovalne dobe ne štejejo kot dobe pri uveljavljanju
dodatka za skupno delovno dobo.
75. člen
(dodatek za delovno dobo pri zadnjem delodajalcu)
(1) Delavec, ki je na dan uveljavitve te kolektivne
pogodbe že zaposlen pri delodajalcu, je upravičen do dodatka za delovno dobo
pri zadnjem delodajalcu, doseženo od meseca, ko je nazadnje dopolnil leto
skupne delovne dobe pred uveljavitvijo te kolektivne pogodbe, v višini 0,5 % od
osnovne plače za vsako izpolnjeno leto delovne dobe pri zadnjem delodajalcu.
(2) Delavec, ki se po uveljavitvi te kolektivne pogodbe
na novo zaposli pri delodajalcu, je upravičen do dodatka za delovno dobo pri
zadnjem delodajalcu, v višini 0,5 % od osnovne plače za vsako izpolnjeno leto
delovne dobe pri zadnjem delodajalcu, doseženo po uveljavitvi te kolektivne
pogodbe.
76. člen
(nadomestila plače)
(1) Delavcu pripada nadomestilo plače v primerih, ki jih
določa zakon in ta kolektivna pogodba.
(2) Za čas stavke so delavci upravičeni do nadomestila
plače v višini 70 % osnovne plače. Nadomestilo plače je omejeno na največ tri
delovne dni. Izplača se pod naslednjima pogojema, ki morata biti izpolnjena
hkrati:
-       
da stavkajo zaradi kršitev pravic iz kolektivne pogodbe in
-       
da je stavka organizirana v skladu z zakonom.
(3) Nadomestilo plače za čas stavke se izplača v breme
delodajalca le v primeru, da sindikat pisno opozori na kršitve kolektivne
pogodbe in ne doseže dogovora z delodajalcem v roku 8 delovnih dni.
(4) Nadomestilo plače delavca ne more biti višje od
plače, ki bi jo delavec prejel, če bi delal.
77. člen
(del plače za delovno uspešnost delavca)
Del plače za delovno uspešnost predstavlja:
-       
plačilo za delovno uspešnost iz naslova stimulacije,
-       
plačilo za delovno uspešnost iz naslova napredovanja na delovnem mestu.
78. člen
(plačilo za delovno uspešnost iz naslova stimulacije)
(1) Pri delodajalcu se določijo kriteriji in merila za
ugotavljanje delovne uspešnosti iz naslova stimulacije.
(2) Na osnovi kriterijev in meril iz prejšnjega odstavka
se lahko za vsako delovno mesto vnaprej določijo rezultati dela, ki morajo biti
delavcem znani pred začetkom opravljanja dela.
(3) Osnove za določanje delovne uspešnosti so količina,
kvaliteta, gospodarnost dela in inovativnost, pravočasnost in drugi kriteriji.
(4) Delovna uspešnost iz naslova stimulacije se
ugotavlja za posameznega delavca ali za skupino delavcev.
(5) Delavec ima kadarkoli pravico zahtevati pisno
obrazložitev ocenitve.
79. člen
(plačilo za delovno uspešnost iz naslova napredovanja na
delovnem mestu)
(1) Delavec zaradi dosežkov na delovnem mestu, ki imajo
pri delodajalcu dolgoročnejše pozitivne učinke na delovnem mestu, lahko napreduje.
(2) Kriteriji in merila za napredovanje se lahko
določijo pri delodajalcu.
80. člen
(plačilo za poslovno uspešnost)
(1) Plačilo za poslovno uspešnost je sestavni del plače,
če je dogovorjeno s kolektivno pogodbo pri delodajalcu ali s splošnim aktom
delodajalca ali s pogodbo o zaposlitvi, kjer se določijo kriteriji in merila za
izplačilo.
(2) Plačilo za poslovno uspešnost je izključeno iz osnov
za nadomestila plač in drugih prejemkov iz delovnega razmerja.
(3) V primeru odločitve o izplačilu poslovne uspešnosti
se delodajalec in reprezentativni sindikat pri delodajalcu dogovorita o roku
izplačila.
81. člen
(obračun plače)
(1) Delavcu mora biti ob izplačilu plače vročen pisni
obračun, ki vsebuje vse podatke, kot opredeljuje zakon, ki ureja delovna razmerja.
(2) Ob obračunu plače lahko delodajalec na istem
obračunskem listu delavcu obračuna vse prejemke iz delovnega razmerja in sicer
povračila stroškov v zvezi z delom in druge osebne prejemke.
Drugi osebni prejemki
82. člen
(regres za letni dopust)
(1) Višina regresa za letni dopust je določena v tarifni
prilogi te kolektivne pogodbe.
(2) V primeru nelikvidnosti delodajalca se lahko regres
za letni dopust izplača v dveh delih in sicer tako, da se do 30. junija
tekočega koledarskega leta izplača najmanj polovica, preostanek pa do
1. novembra tekočega koledarskega leta.
83. člen
(jubilejne nagrade)
(1) Delavcu pripada jubilejna nagrada:
-       
za 10 let delovne dobe pri zadnjem delodajalcu,
-       
za 20 let delovne dobe pri zadnjem delodajalcu,
-       
za 30 let delovne dobe pri zadnjem delodajalcu,
-       
za 40 let delovne dobe pri zadnjem delodajalcu.
(2) Višina jubilejne nagrade je določena v tarifni
prilogi te kolektivne pogodbe.
(3) Zadnji delodajalec je tisti, ki je izplačevalec
jubilejne nagrade.
(4) Jubilejna nagrada se izplača v roku enega meseca po
dopolnitvi pogojev iz tega člena.
(5) Delavec je pri istem delodajalcu upravičen le do ene
jubilejne nagrade za isti jubilej.
84. člen
(odpravnine iz poslovnih razlogov ali iz razloga
nesposobnosti)
(1) Višina odpravnine v primeru, ko delodajalec odpove
pogodbo o zaposlitvi iz poslovnih razlogov ali iz razloga nesposobnosti, lahko
presega 10-kratnik osnove določene v zakonu, ki ureja delovna razmerja, če je
odpravnina izračunana skladno s kriteriji, ki jih določa ta zakon.
(2) Odpravnina iz prejšnjega odstavka se izplača
najkasneje ob izplačilu zadnje plače oziroma nadomestila.
85. člen
(odpravnina ob upokojitvi)
(1) Delodajalec je delavcu, ki je bil pri delodajalcu
zaposlen najmanj pet let in se upokoji, ob prenehanju pogodbe o zaposlitvi
dolžan izplačati odpravnino v skladu z zakonom, ki ureja delovna razmerja, v
višini kot jo določa tarifna priloga.
(2) Odpravnina iz prejšnjega odstavka se izplača
najkasneje ob izplačilu zadnje plače oziroma nadomestila.
86. člen
(solidarnostne pomoči)
(1) V primeru smrti delavca njegovi družini pripada
solidarnostna pomoč.
(2) V primeru smrti delavčevega ožjega družinskega
člana, če ga je delavec vzdrževal, pripada delavcu solidarnostna pomoč.
(3) Ožji družinski člani so zakonec, otroci (zakonski in
izvenzakonski) ter posvojenci, ki jih je delavec po zakonu dolžan preživljati.
(4) Višina solidarnostne pomoči je določena v tarifni
prilogi te kolektivne pogodbe.
(5) Solidarnostna pomoč se izplača najkasneje v
30 dneh po prejemu obvestila o smrti delavca oziroma delavčevega ožjega
družinskega člana.
(6) Če je s strani sindikata ali koga drugega predlagana
solidarnostna pomoč v ostalih primerih, o upravičenosti in višini ter času
izplačila v posameznem primeru odloči delodajalec.
Povračila stroškov v zvezi z delom
87. člen
(prehrana med delom)
(1) Delavec je upravičen do prehrane med delom, ki je
praviloma v obliki toplega obroka, če je na delovnem mestu prisoten vsaj 4 ure.
(2) Če delodajalec prehrane med delom ne organizira ali
če delavec iz zdravstvenih razlogov organizirane prehrane ne more uživati, je
delavec upravičen do povračila stroškov za prehrano med delom. Višina je
opredeljena v tarifni prilogi.
(3) Če delavec dela pri dveh delodajalcih, mu ne glede
na določbe prejšnjega odstavka, pripada pri vsakem delodajalcu sorazmerni del
povračila stroškov za prehrano med delom.
(4) Povračilo stroškov za prehrano med delom se lahko
izplača v bonih uveljavljenih trgovinskih verig, ki ponujajo tudi prehrano, v
kolikor je tako dogovorjeno v kolektivni pogodbi pri delodajalcu, v kateri se
določijo pogoji in višina.
(5) Delavec, ki dela 10 ur in več, je za vsako uro dela
nad osem ur upravičen do dodatnega povračila stroška prehrane v skladu s
tarifno prilogo.
(6) V primeru, da se spremenijo zakonske določbe glede pravice
do povračila stroškov za prehrano, se stranki kolektivne pogodbe dogovorita, da
se najkasneje v roku treh mesecev sestaneta in proučita določbe te kolektivne
pogodbe.
88. člen
(prevoz na delo in z dela)
(1) Delavec je upravičen do povračila stroška prevoza na
delo in z dela, za dneve prisotnosti na delu od kraja bivališča do mesta
opravljanja dela, če je razdalja 1 km ali več.
(2) Za določanje oddaljenosti v skladu s tem členom se
upoštevajo najkrajše običajne cestne povezave.
(3) Višina povračila stroška prevoza na delo in z dela
je določena v tarifni prilogi.
(4) Delavec ni upravičen do povračila prevoza na delo in
z dela, če delodajalec organizira brezplačen prevoz na delo in z dela.
(5) Sprememba prebivališča delavca, ki ima za posledico
povišanje stroška prevoza na delo in z dela, razen če je delodajalec tako
pravico pred uveljavitvijo te kolektivne pogodbe priznaval, ne vpliva na
povračilo stroškov prevoza, ki izhaja iz kraja, dogovorjenega s pogodbo o
zaposlitvi.
(6) V primeru, da se spremenijo zakonske določbe glede
pravice do povračila stroškov prevoza na delo in z dela, se stranki kolektivne
pogodbe dogovorita, da se najkasneje v roku treh mesecev sestaneta in proučita
določbe te kolektivne pogodbe.
89. člen
(povračilo stroškov za službeno potovanje)
Za povračilo stroškov, ki so jih imeli delavci na službenem
potovanju, se šteje:
-       
dnevnica, ki predstavlja povračilo stroškov za prehrano,
-       
povračilo stroškov za prenočevanje in
-       
povračilo stroškov za prevoz.
90. člen
(povračilo stroškov za službeno potovanje v Sloveniji)
(1) Dnevnica, povračila stroškov za prevoz in povračila
stroškov za prenočevanje na službenem potovanju v Sloveniji se izplačujejo pod
pogoji in v višinah zgornjih zneskov, kot jih določa vsakokrat veljavna uredba
Vlade RS o višini povračil stroškov v zvezi z delom in drugih dohodkov, ki se
ne vštevajo v davčno osnovo.
(2) V primeru zagotovljenih obrokov prehrane se znesek
dnevnice zniža. Način znižanja se določi pri delodajalcu.
91. člen
(povračilo stroškov za službeno potovanje v tujino)
Delavec, ki ga je delodajalec napotil na službeno potovanje v
tujino, je upravičen do dnevnice, povračila stroškov za prevoz in povračila
stroškov za prenočevanje v skladu z vsakokrat veljavno uredbo o povračilu
stroškov za službena potovanja v tujino.
92. člen
(terenski dodatek)
Terenski dodatek se izplačuje pod pogoji in v višini zgornjih
zneskov kot jih določa vsakokrat veljavna uredba Vlade RS o višini povračil
stroškov v zvezi z delom in drugih dohodkov, ki se ne vštevajo v davčno osnovo.
93. člen
(ločeno življenje)
Nadomestilo za ločeno življenje se izplačuje pod pogoji in v
višini zgornjih zneskov kot jih določa vsakokrat veljavna uredba Vlade RS o
višini povračil stroškov v zvezi z delom in drugih dohodkov, ki se ne vštevajo
v davčno osnovo.
94. člen
(nagrade za različne oblike ustvarjalnosti)
(1) Za izredno delo, ki je prispevalo k boljšim
rezultatom poslovanja pri delodajalcu, je mogoče delavcem izplačati posebno nagrado.
(2) Delodajalec lahko odobri nagrado po kriterijih,
določenih v kolektivni pogodbi pri delodajalcu.
95. člen
(mentorstvo)
Mentorstvo se lahko uredi v kolektivni pogodbi pri
delodajalcu ali s splošnim aktom delodajalca.
96. člen
(tarifna priloga)
Tarifna priloga je sestavni del te kolektivne pogodbe in
določa zneske najnižjih osnovnih plač, zneske povračil stroškov v zvezi z delom
in zneske drugih osebnih prejemkov.
REŠEVANJE INDIVIDUALNIH DELOVNIH SPOROV Z MEDIACIJO IN
ARBITRAŽO
97. člen
(sporazum o mediaciji)
(1) Stranki se lahko v primeru medsebojnega spora v roku
30 dni od poteka roka za izpolnitev obveznosti oziroma odpravo zatrjevanih
kršitev s strani delodajalca s pisnim sporazumom dogovorita o reševanju spora s
pomočjo mediacije.
(2) Mediacija je postopek, v katerem stranki s pomočjo
tretje nevtralne osebe oblikujeta rešitev svojega spornega razmerja.
98. člen
(stroški postopka)
Stroške mediacije, razen potnih stroškov delavca in stroškov zastopanja
delavca, nosi delodajalec, s tem da se stranki s pisnim sporazumom lahko
dogovorita tudi drugače.
99. člen
(postopek izbire mediatorja)
V sporazumu o mediaciji lahko stranki imenujeta enega ali dva
mediatorja, ki bosta vodila postopek mediacije.
100. člen
(seznam mediatorjev)
Seznam stalnih mediatorjev določita stranki kolektivne
pogodbe sporazumno v 60 dneh po uveljavitvi kolektivne pogodbe.
101. člen
(zahtevani pogoji)
(1) Kandidati so lahko uvrščeni na seznam stalnih
mediatorjev, če imajo končano najmanj VI. raven izobrazbe, poznavanje delovnega
prava, osebne in strokovne izkušnje ter ustrezne osebnostne lastnosti.
(2) Vsak kandidat, ki je uvrščen na seznam mediatorjev,
mora podpisati pisno izjavo, da bo ves čas svojega delovanja upošteval in se
ravnal v skladu z načeli delovanja mediatorja, zlasti pa nepristranskosti,
neodvisnosti, tajnosti in zasebnosti postopka.
102. člen
(postopek mediacije)
(1) Sporazum o reševanju spora z mediacijo se sklene v
pisni obliki med strankama in mediatorjem/mediatorjema.
(2) Po sklenjenem sporazumu o mediaciji se mediator/
mediatorja dogovorita s strankama za prvi termin srečanja. Mediator se lahko
srečuje in komunicira z vsako stranko posebej ali z obema skupaj.
(3) Mediator mora delovati neodvisno in nepristransko
ter mora zagotavljati enakopravno obravnavo strank.
(4) Mediator lahko ves čas mediacije daje predloge za
rešitev spora.
103. člen
(zaupnost podatkov)
(1) Vsi podatki, ki izvirajo iz mediacije ali so z njo
povezani, so zaupni, razen če so se stranke sporazumele drugače.
(2) Podatke v zvezi s sporom, ki jih mediator prejme od
stranke, lahko razkrije drugi stranki mediacije, razen če mu jih je stranka
razkrila pod izrecnim pogojem, da ostanejo zaupni.
104. člen
(sporazum o rešitvi spora)
(1) V primeru uspešnega zaključka mediacije stranki
skladno s svojimi pooblastili oziroma upravičenji skleneta zavezujoč pisni
sporazum o rešitvi spora.
(2) Stranki se lahko dogovorita, da se sporazum o
rešitvi spora sestavi v obliki neposredno izvršljivega notarskega zapisa, poravnave
pred sodiščem ali arbitražne odločbe na podlagi poravnave ali poravnave pred
delovnim inšpektorjem.
105. člen
(konec mediacije)
(1) Mediacija se konča s sporazumom strank o rešitvi
spora in na druge načine, kot določa zakon.
(2) Če mediacija ni uspešno zaključena najkasneje v roku
90 dni od sklenitve dogovora o mediaciji, lahko delavec v nadaljnjem roku 30
dni od neuspešno zaključene mediacije uveljavlja sodno varstvo pred delovnim
sodiščem.
106. člen
(subsidiarna uporaba določb zakona)
Za vsa vprašanja, ki niso posebej urejena v tej kolektivni
pogodbi, se uporabljajo določbe zakona, ki ureja mediacijo v delovnih in drugih
civilnih sporih.
107. člen
(sporazum o reševanju spora pred arbitražo)
(1) Delavec in delodajalec se lahko po poteku roka za
izpolnitev obveznosti oziroma odpravo kršitev s strani delodajalca v roku 30
dni sporazumeta, da uredita sporno razmerje z arbitražo.
(2) Arbitraža je postopek, v katerem od obeh strank
imenovan arbiter posameznik ali arbitražni senat odloči o spornem razmerju z
arbitražno odločbo, ki ima moč enakovredno sodni odločbi.
(3) Sporazum o pristojnosti delovnopravne arbitraže za
rešitev medsebojnega spora mora biti sklenjen v pisni obliki, po nastanku spora
in v samostojnem dokumentu.
(4) Arbitraža, ki bo spor reševala, je lahko stalna
arbitraža, ki deluje kot stalna institucija ali ad hoc arbitraža, ki se
oblikuje samo za konkreten spor.
(5) Sporazum o arbitražnem načinu reševanja spora obsega
določitev sestave arbitražnega senata ali določbo o arbitru posamezniku, določa
sedež arbitraže in navaja kolektivno pogodbo, ki zavezuje delodajalca.
(6) Sporazum o arbitraži lahko obsega tudi podrobnejše
postopkovne določbe kot jih določa ta kolektivna pogodba.
(7) Postopek poteka skladno z zakonom, ki opredeljuje
delovanje arbitraže v delovnih sporih. Če se stranki sporazumeta za postopek
pred institucionalno arbitražo, se šteje, da sta s tem sprejeli tudi postopek,
ki je opredeljen s pravili te arbitraže.
108. člen
(stroški postopka)
Stroške arbitraže, razen potnih stroškov delavca in stroškov zastopanja
delavca, nosi delodajalec, s tem da se stranki s pisnim sporazumom lahko
dogovorita tudi drugače.
109. člen
(začetek postopka pred arbitražo)
(1) Predlagatelj sproži arbitražni postopek s pisnim
predlogom, ki ga posreduje nasprotni stranki najpozneje v 30 dneh od
poteka roka za izpolnitev obveznosti oziroma za odpravo kršitev s strani
delodajalca oziroma v 30 dneh od dneva vročitve odpovedi pogodbe o zaposlitvi
ali odločitve o drugih načinih prenehanja veljavnosti pogodbe o zaposlitvi ali
odločitve o disciplinski odgovornosti delavca.
(2) Če sestava arbitraže ni poimensko določena s
sporazumom o arbitraži, predlagatelj imenuje arbitra v pisnem predlogu za
začetek postopka (tožbi); druga stranka pa poimensko imenuje arbitra v odgovoru
na tožbo. Arbitra morata podati pisno soglasje k imenovanju.
(3) Arbitra sporazumno imenujeta tretjega arbitra, kot
predsednika arbitražnega senata. Ko so imenovani vsi trije arbitri, se senat
konstituira in začne z vodenjem postopka arbitraže.
(4) Stranki se lahko dogovorita, da o njunem sporu
odloči arbiter posameznik, ki ga določita sporazumno.
110. člen
(organ za imenovanje predsednika arbitraže ali arbitra
posameznika)
(1) Če stranka v 15 dneh od prejema vloge druge stranke
ne imenuje arbitra ali če se imenovana arbitra ne sporazumeta glede imenovanja
predsednika, lahko katerakoli stranka predlaga, da arbitra imenuje pristojno
sodišče skladno z zakonom.
(2) Če se stranki ne moreta sporazumeti o arbitru
posamezniku, lahko predlagata, da ga imenuje pristojno sodišče skladno z
zakonom.
111. člen
(razlogi za izločitev arbitra)
(1) Komur je ponujeno, da bi bil arbiter, mora razkriti
vse okoliščine, ki bi lahko vzbujale utemeljen dvom o njegovi neodvisnosti in
nepristranskosti. Arbiter mora od imenovanja dalje in kadar koli v času
arbitražnega postopka strankama brez odlašanja razkriti vse takšne okoliščine,
razen če je stranke z njimi seznanil že prej.
(2) Izločitev arbitra se lahko zahteva, če obstajajo
okoliščine, ki vzbujajo utemeljen dvom o njegovi neodvisnosti in
nepristranskosti ali če arbiter nima kvalifikacij, zaradi katerih sta ga
stranki imenovali. Stranka lahko zahteva izločitev arbitra, ki ga je imenovala
ali pri imenovanju katerega je sodelovala, le iz razlogov, za katere je
izvedela po imenovanju.
112. člen
(seznam arbitrov)
(1) Na ravni kolektivne pogodbe dejavnosti stranki
kolektivne pogodbe določita Seznam arbitrov za reševanje individualnih delovnih
sporov.
(2) Seznam arbitrov lahko obsega poljubno število
arbitrov; enako število s strani delodajalcev in delojemalcev. Seznam arbitrov
se oblikuje v 60 dneh po uveljavitvi kolektivne pogodbe.
113. člen
(zahtevani pogoji)
(1) Seznam arbitrov vključuje osebe, ki imajo
univerzitetno izobrazbo, so strokovno podkovane na področju delovnega prava,
imajo strokovne in življenjske izkušnje ter ustrezne osebnostne lastnosti.
(2) Vsak kandidat, ki je uvrščen na seznam arbitrov, mora
podpisati pisno izjavo, da bo ves čas svojega delovanja upošteval etična načela
delovanja arbitrov, ki so neodvisnost, nepristranskost in tajnost postopkov
oziroma varovanje osebnih podatkov strank.
114. člen
(vodenje postopka in odločanje)
(1) Predsednik senata sklicuje obravnave, vodi postopek
ustne obravnave, posvetovanje in glasovanje ter skrbi, da se vsa vprašanja
proučijo vsestransko in popolno. Arbitražni senat ves čas postopka skrbi, da
celoten postopek poteka neodvisno in nepristransko ter v skladu z načelom
zakonitosti. Vsaki stranki mora biti v postopku zagotovljena možnost, da se
izjavi.
(2) Arbitražni senat ves čas postopka do odločitve o
sporu spodbuja stranki, da se poravnata sami ali pred arbitražo.
(3) Arbitražni senat izda odločbo z večino glasov svojih
članov. Predsednik arbitražnega senata glasuje zadnji.
(4) O obravnavi in glasovanju se vodi zapisnik. Zapisnik
o glasovanju se zapečati in se priloži zapisniku o ustni obravnavi.
115. člen
(rok odločanja)
Če arbitražni senat ne odloči v 90 dneh od dneva, ko je
določen, lahko delavec v nadaljnjem roku 30 dni zahteva sodno varstvo pred
pristojnim delovnim sodiščem.
116. člen
(arbitražna odločba)
(1) Odločba arbitražnega senata je med strankama
dokončna in ima naravo pravnomočne sodne odločbe.
(2) Arbitražna odločba vsebuje tudi odločitev o stroških
arbitražnega postopka.
(3) Stranki v sporu lahko arbitražno odločbo izpodbijata
pred pristojnim sodiščem iz razlogov in po postopku, ki je določen v zakonu, ki
opredeljuje delovanje arbitraž v delovnih sporih.
117. člen
(subsidiarna uporaba določb zakona)
Za vsa vprašanja, ki niso posebej urejena v tej kolektivni
pogodbi, se uporabljajo določbe zakona, ki ureja arbitražo v delovnih sporih.

Priloga:
Tarifna priloga

Kolektivna pogodba grafične dejavnosti (Uradni
list RS, št. 77/17) vsebuje naslednjo končno določbo:
»KONČNA DOLOČBA
118. člen
(prenehanje veljavnosti)
Z dnem uveljavitve normativnega dela te kolektivne pogodbe preneha
veljati Kolektivna pogodba grafične dejavnosti (Uradni list RS, št. 51/98,
64/01, 64/04 – razlaga, 103/04, 95/06, 10/07, 93/07, 35/08, 97/08) v celoti.«.

Aneks št. 1 h Kolektivni pogodbi grafične
dejavnosti (Uradni list RS, št. 84/18) določa:
»6. člen
Preostale določbe Kolektivne pogodbe grafične dejavnosti
ostanejo nespremenjene.«;
ter vsebuje naslednjo končno določbo:
»7. člen
Ta aneks začne veljati z dnem objave v Uradnem listu
Republike Slovenije.«.

Aneks št. 2 h Kolektivni pogodbi grafične
dejavnosti (Uradni list RS, št. 52/19) določa:
»2. člen
Preostale določbe Kolektivne pogodbe grafične dejavnosti
ostanejo nespremenjene.«;
ter vsebuje naslednjo končno določbo:
»3. člen
Ta aneks začne veljati z dnem objave v Uradnem listu
Republike Slovenije, uporablja pa se od dne 1. 1. 2020 dalje.«.

Aneks
št. 3 h Kolektivni pogodbi grafične dejavnosti (Uradni list RS, št. 175/20)
določa:
»3. člen
Preostale določbe Kolektivne pogodbe grafične dejavnosti ostanejo
nespremenjene.«;
ter vsebuje naslednjo končno določbo:
»4. člen
Ta aneks začne veljati z dnem objave v Uradnem listu
Republike Slovenije, uporablja pa se od dne 1. 1.
2021 dalje.«.

Aneks
št. 4 h Kolektivni pogodbi grafične dejavnosti (Uradni list RS, št. 196/21)
določa:
»3. člen
Preostale določbe Kolektivne pogodbe grafične dejavnosti
ostanejo nespremenjene.«;
ter vsebuje naslednjo končno določbo:
»4. člen
Ta aneks začne veljati z dnem objave v Uradnem listu
Republike Slovenije, uporablja pa se od dne 1. 1. 2022 dalje.«.

Aneks
št. 5 h Kolektivni pogodbi grafične dejavnosti (Uradni list RS, št. 70/22) določa:
»4. člen
Preostale določbe Kolektivne pogodbe grafične dejavnosti
ostanejo nespremenjene.«;
ter vsebuje naslednjo končno določbo:
»5. člen
Ta aneks začne veljati z dnem objave v Uradnem listu
Republike Slovenije, uporablja pa se od dne 1. 6.
2022 dalje.«.

Aneks
št. 6 h Kolektivni pogodbi grafične dejavnosti (Uradni list RS, št. 159/22)
določa:
»3. člen
Preostale določbe Kolektivne pogodbe grafične dejavnosti
ostanejo nespremenjene.«;
ter vsebuje naslednjo končno določbo:
»4. člen
Ta aneks začne veljati z dnem objave v Uradnem listu
Republike Slovenije, uporablja pa se od dne 1. 1. 2023 dalje.«.