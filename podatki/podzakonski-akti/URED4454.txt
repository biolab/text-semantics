1. člen
(namen)
(1) Ta uredba v skladu z Direktivo Evropskega parlamenta in
Sveta 2006/11/ES z dne 15. februarja 2006 o onesnaževanju pri odvajanju
nekaterih nevarnih snovi v vodno okolje Skupnosti (UL L št. 64 z dne 4. 3.
2006, str. 52) določa za naprave za proizvodnjo rastlinskih in živalskih olj in
masti (v nadaljnjem besedilu: naprave za proizvodnjo maščob) v zvezi z emisijo
snovi in toplote pri odvajanju industrijske odpadne vode (v nadaljnjem
besedilu: odpadna voda): 
-       
mejne vrednosti parametrov odpadne vode in 
-       
posebne ukrepe za zmanjševanje emisije snovi. 
(2) Za vprašanja o emisiji snovi in toplote pri odvajanju
odpadne vode iz naprav za proizvodnjo rastlinskih in živalskih olj in masti, ki
niso urejena s to uredbo, se uporablja predpis, ki ureja emisijo snovi in
toplote pri odvajanju odpadnih vod v vode in javno kanalizacijo. Za vprašanja
obratovalnega monitoringa odpadnih vod pa se uporablja predpis, ki ureja prve
meritve in obratovalni monitoring odpadnih vod ter pogoje za njegovo izvajanje.
2. člen
(uporaba)
(1) Določbe te uredbe se uporabljajo za naprave za
proizvodnjo maščob, v katerih se izvajajo naslednji procesi: 
-       
proizvodnja surovih rastlinskih olj in masti ter polizdelkov iz semen
oljnic, 
-       
rafiniranje, ki vključuje odstranitev sluzi, nevtralizacijo, beljenje,
dezodoracijo, hidrogeniranje in preestrenje, ter pakiranje rastlinskih olj in
masti, 
-       
proizvodnja margarine in podobnih jedilnih masti in 
-       
pridobivanje in embaliranje živalskih masti. 
(2) Določbe te uredbe se uporabljajo tudi za naprave za
proizvodnjo bioloških goriv iz surovih rastlinskih ali živalskih maščob. 
(3) Naprave za proizvodnjo maščob so podrobneje opisane v
Referenčnem dokumentu o najboljših razpoložljivih tehnikah v industriji hrane,
pijače in mleka za namene Direktive Sveta 96/61/ES o celovitem preprečevanju in
nadzorovanju onesnaževanja okolja, ki je dostopen tudi na spletni strani
Agencije Republike Slovenije za okolje. 
(4) Določbe te uredbe se ne uporabljajo za odpadno vodo iz
naprav za pripravo vode, iz hladilnih sistemov in parnih generatorjev na
območju naprave za proizvodnjo maščob ter za komunalno odpadno vodo, ki nastaja
na območju naprave za proizvodnjo maščob.
3. člen
(mejne vrednosti)
(1) Mejne vrednosti parametrov odpadne vode iz naprav za
proizvodnjo maščob, ki se odvajajo neposredno in posredno v vode ali v javno
kanalizacijo, so določene v preglednici 1 iz Priloge 1, ki je sestavni del te
uredbe. 
(2) Če javna kanalizacija ni zaključena s komunalno ali
skupno čistilno napravo, se za odpadno vodo iz naprave za proizvodnjo maščob,
ki se odvaja v javno kanalizacijo, uporabljajo mejne vrednosti, ki so v
Prilogah te uredbe določene za odvajanje neposredno v vode.
4. člen
(ukrepi za zmanjševanje obremenjevanja voda)
Posebni ukrepi, ki jih mora izvajati upravljavec naprave za
proizvodnjo maščob z namenom, da so izpolnjene zahteve v zvezi z mejnimi
vrednostmi iz te uredbe, so: 
1.     
uporaba semen oljnic z zmanjšanim deležem sluzi in prostih oziroma
neželenih maščobnih kislin ter uporaba semen oljnic z manjšo vsebnostjo
pesticidov, če to dopušča uporabljeni postopek rafiniranja; 
2.     
hitra obdelava občutljivih rastlinskih ali živalskih surovin, ki
preprečuje encimski ali mikrobni razkroj; 
3.     
zapiranje krogotokov za kondenzno vodo z vgrajenimi sistemi lovilcev za
zadrževanje delcev iz naprav za sušenje surovega olja in praženje tropin; 
4.     
uporaba suhega taljenja za pridobivanje živalskih masti; 
5.     
uporaba fizikalnih postopkov rafiniranja, kakršna je fizikalna
nevtralizacija, ki zmanjšujejo ali preprečujejo izpuščanje nezaželenih stranskih
produktov olja ali maščobe v odpadne vode; 
6.     
zapiranje krogotoka pri preestrenju in plemenitenju; 
7.     
uporaba polkontinuirnih ali kontinuirnih postopkov pri dezodoriranju z
zaprtim krogotokom kondenzne vode in preprečevanje stika oddestiliranih olj
oziroma maščobnih kislin z odpadno vodo; 
8.     
prepoved uporabe mikroorganizmov ali encimov, ki razcepljajo maščobe pri
čiščenju lovilcev maščob ali odstranjevanju vsebin lovilcev maščob v odpadno
vodo; 
9.     
enakomerno odvajanje surove odpadne vode na čistilno napravo, kakršno je
časovno premaknjeno praznjenje kuhalnih kotlov in drugih večjih posod; 
10.  
fizikalno-kemijsko in biološko čiščenje odpadne vode z odstranjevanjem
ogljika, nitrifikacijo ter odstranjevanjem dušika in fosforja pri neposrednem
odvajanju v vodo; 
11.  
fizikalno-kemijsko čiščenje odpadne vode pri odvajanju odpadne vode v
javno kanalizacijo in 
12.  
recikliranje ali odstranjevanje odpadkov, ki nastajajo v posameznih
fazah proizvodnje, in drugih trdnih ali tekočih ostankov iz obdelave odpadne
vode.
5. člen
(nadzor)
Nadzor nad izvajanjem te uredbe opravljajo inšpektorji,
pristojni za varstvo okolja.
6. člen
(prekrški)
(1) Z globo od 4.000 eurov do 40.000 eurov se za prekršek
kaznuje upravljavec naprave za proizvodnjo maščob, ki je pravna oseba ali
samostojni podjetnik posameznik, če ne izvaja ukrepov iz 4. člena te uredbe ali
če ne prilagodi obratovanja obstoječe naprave za proizvodnjo maščob v zvezi z
mejnimi vrednostmi emisij snovi zahtevam iz 7. člena te uredbe. 
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca naprave za
proizvodnjo maščob.
7. člen
(prilagoditev obstoječih naprav)
(1) Upravljavec obstoječe naprave za proizvodnjo maščob mora
prilagoditi njeno obratovanje v zvezi z mejnimi vrednostmi emisije snovi iz
Priloge 1 te uredbe najpozneje do 31. decembra 2012. 
(2) Do prilagoditve obstoječih naprav za proizvodnjo maščob v
skladu s prejšnjim odstavkom se za njih uporabljajo mejne vrednosti, ki so
določene v Prilogi 2, ki je sestavni del te uredbe. 
(3) Ne glede na določbe prvega in drugega odstavka tega člena
mora upravljavec obstoječe naprave za proizvodnjo maščob prilagoditi njeno
obratovanje določbam 3. člena te uredbe, če se zaradi posegov v napravo poveča
njena proizvodna zmogljivost za več kakor 25 odstotkov od uveljavitve te
uredbe. 
(4) Proizvodna zmogljivost obstoječe naprave iz prejšnjega
odstavka je njena največja zmogljivost, ki jo opredeli proizvajalec naprave za
proizvodnjo maščob in zapiše v tehnično dokumentacijo, namenjeno uporabnikom
takšne naprave ter se izraža v količini maščob, ki nastanejo oziroma se
obdelajo v 24 urah obratovanja naprave ali v eni uri, če naprava ne more
obratovati neprekinjeno 24 ur.
8. člen
(prehodne določbe)
(1) Ne glede na določbe drugega odstavka 3. člena te uredbe
se za odpadno vodo iz obstoječe naprave za proizvodnjo maščob, odvedeno v javno
kanalizacijo, ki ni zaključena s komunalno ali skupno čistilno napravo,
uporabljajo mejne vrednosti za odvajanje v javno kanalizacijo do roka iz
operativnega programa odvajanja in čiščenja odpadnih voda, do katerega se mora
odpadna voda iz te javne kanalizacije odvajati v vode očiščena v skladu s
predpisom, ki ureja emisijo snovi pri odvajanju odpadne vode iz komunalnih
čistilnih naprav. 
(2) Če obstoječa naprava za proizvodnjo maščob ni priključena
na javno kanalizacijo, se določbe prejšnjega odstavka uporabljajo do 31.
decembra 2008 tudi za odpadno vodo, ki se iz te naprave odvaja neposredno v
vode, če je iz dokumentacije, priložene k vlogi za izdajo okoljevarstvenega
dovoljenja, razvidno, da so za priključitev naprave na javno kanalizacijo
izpolnjeni vsi pogoji upravljavca javne kanalizacije.
9. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju odpadnih vod iz objektov in naprav za proizvodnjo
rastlinskih in živalskih olj in maščob (Uradni list RS, št. 10/99 in 41/04 –
ZVO-1).
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-41/2007/6
Ljubljana, dne 10. maja 2007
EVA 2007-2511-0059
Vlada Republike Slovenije
Janez Janša l.r. 
Predsednik

Priloga
1: Mejne vrednosti parametrov odpadne vode iz naprav za proizvodnjo maščob za
odvajanje neposredno in posredno v vode in javno kanalizacijo
Priloga
2: Mejne vrednosti parametrov odpadne vode iz obstoječih naprav za proizvodnjo
maščob za odvajanje neposredno in posredno v vode in javno kanalizacijo