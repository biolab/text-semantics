I. TEMELJNE DOLOČBE
1. člen
Podjetje za vzdrževanje avtocest, p.o. iz Ljubljane se preoblikuje
v javno podjetje Podjetje za vzdrževanje avtocest Ljubljana, družbo z omejeno
odgovornostjo (v nadaljevanju: javno podjetje). 
Javno podjetje je pravni naslednik Podjetja za vzdrževanje
avtocest Ljubljana, p.o., vpisanega v sodni register pri sodišču v Ljubljani
pod št. reg. vložka I/1313/00. 
Ustanovitelj in edini lastnik javnega podjetja je Republika
Slovenija, ki izvršuje ustanoviteljske pravice preko Vlade Republike Slovenije
(v nadaljevanju: ustanovitelj).
II. FIRMA IN SEDEŽ
2. člen
Firma javnega podjetja se glasi: Podjetje za vzdrževanje
avtocest, d.o.o. 
Skrajšana firma je: PVAC, d.o.o. 
Sedež javnega podjetja je: Ljubljana, Grič 54.
III. DEJAVNOST JAVNEGA PODJETJA
3. člen
Dejavnosti javnega podjetja so: 
45.23   Gradnja
cest, železniških prog, letališč in športnih objektov – popravila in
vzdrževanje cest in drugih prometnih površin 
45.34   Druge
inštalacije pri gradnjah – razsvetljava in signalizacija cest 
90.00   Storitve
javne higiene – vzdrževanje odtočnih kanalov, pometanje in pranje ulic, cest in
parkirišč, odstranjevanje snega in ledu z glavnih cest, letališč, posipanje
soli in peska 
63.21   Druge
pomožne dejavnosti v prometu – dejavnosti, povezane s kopenskim prevozom
potnikov, živali in tovora – obratovanje cest, cestninskih postaj, mostov, tunelov,
parkirnih prostorov ali garaž 
67.13   Druge
pomožne dejavnosti, povezane s finančnim posredništvom – menjalnice 
74.60   Poizvedovalne
dejavnosti in varovanje – opazovanje, varovanje in druge zaščitne dejavnosti –
prevoz dragocenosti 
50.20   Vzdrževanje
in popravila motornih vozil 
60.24   Cestni
tovorni prevoz 
45.50   Dajanje
strojev in naprav za gradnjo in rušenje v najem, skupaj z upravljalci strojev 
71.32   Dajanje
gradbenih strojev in opreme brez strokovnega upravljalca v najem ali operativni
zakup.
4. člen
Javno podjetje poleg dejavnosti iz prejšnjega člena opravlja
tudi dopolnilne dejavnosti, ki pripomorejo k uresničevanju osnovnih dejavnosti.
IV. OSNOVNI KAPITAL IN POSLOVNI DELEŽ
5. člen
Po bilanci stanja na dan 31. december 1992 in valorizirani na
dan 31. december 1995 znaša celotni kapital javnega podjetja 231,647.607 SIT.
V. FINANCIRANJE
6. člen
Javno podjetje pridobiva prihodek: 
-       
z opravljanjem svoje dejavnosti; 
-       
s sredstvi, ki se zagotavljajo v okviru sistema financiranja javne
porabe; 
-       
iz drugih virov, določenih z zakonom. 
O delitvi dobička odloča ustanovitelj. 
Ustanovitelj pokriva izgubo javnega podjetja, ki je posledica
izvajanja gospodarske javne službe.
VI. ODGOVORNOST JAVNEGA PODJETJA
7. člen
Javno podjetje odgovarja za svoje obveznosti s svojim
premoženjem, razen s premoženjem, ki predstavlja infrastrukturne objekte in
opremo, naprave oziroma omrežje in je namenjeno opravljanju dejavnosti, ki se
izvaja kot gospodarska javna služba. 
Infrastrukturnih objektov in opreme, naprav oziroma omrežja,
ki je potrebno za izvajanje gospodarske javne službe, ni dovoljeno prodati,
zastaviti, oddati v dolgoročni najem ali kako drugače odtujiti, prav tako ni
predmet stečajne niti likvidacijske mase.
VII. ORGANI JAVNEGA PODJETJA
8. člen
O upravljanju javnega podjetja odločajo: ustanovitelj,
nadzorni svet in direktor.
9. člen
Ustanovitelj odloča, poleg zadev, za katere je pristojen po
zakonu in tej uredbi, o naslednjih zadevah: 
-       
določa posebne pogoje za opravljanje dejavnosti, ki pomeni izvajanje
gospodarske javne službe; 
-       
sprejema statut javnega podjetja; 
-       
sprejema letne računovodske izkaze poslovanja; 
-       
sprejema finančni načrt javnega podjetja; 
-       
imenuje člane nadzornega sveta; 
-       
imenuje direktorja.
10. člen
Vodenje poslov javnega podjetja nadzoruje nadzorni svet, ki
ga sestavlja devet članov, od katerih je šest članov predstavnikov
ustanovitelja in trije člani, ki so predstavniki delavcev podjetja. 
Ustanovitelj imenuje člane nadzornega sveta za dobo štirih
let in so lahko ponovno imenovani. 
Ustanovitelj imenuje predsednika in namestnika predsednika
nadzornega sveta. 
Nadzorni svet odloča z večino glasov vseh članov, če z
zakonom ali statutom javnega podjetja ni drugače določeno. 
Nadzorni svet opravlja nadzor nad poslovanjem podjetja,
pregleduje in preverja knjige in dokumentacijo podjetja, nadzira redno in
pravočasno sestavljanje računovodskega izkaza, spremlja rentabilnost podjetja
in druge zadeve, ki se nanašajo na poslovanje podjetja, o čemer obvešča ustanovitelja.
Pristojnosti nadzornega sveta in druga vprašanja, povezana z
delovanjem nadzornega sveta, se podrobneje določijo s statutom podjetja.
11. člen
Poslovanje in delo javnega podjetja vodi direktor, ki ga
imenuje ustanovitelj za dobo štirih let pod pogoji, na način in po postopku,
določenim s statutom javnega podjetja.
VIII. ZASTOPANJE IN PREDSTAVLJANJE JAVNEGA PODJETJA
12. člen
Javno podjetje zastopa in predstavlja direktor. 
Za sklepanje pravnih poslov v vrednosti nad 1,000.000 DEM
tolarske protivrednosti, o prometu z nepremičninami in najemanju dolgoročnih
kreditov, mora direktor pridobiti soglasje nadzornega sveta.
IX. AKTI JAVNEGA PODJETJA
13. člen
Ustanovitelj javnega podjetja sprejme statut, v katerem se
podrobneje uredijo zlasti organizacija in delovanje javnega podjetja, delovanje
in odločanje organov upravljanja, pogoji in postopek za imenovanje direktorja
in druga vprašanja. 
Ustanovitelj, nadzorni svet in direktor lahko v okviru svojih
pristojnosti sprejemajo tudi druge akte.
X. PREHODNE IN KONČNE DOLOČBE
14. člen
V javnem podjetju nadaljujejo z delom vsi zaposleni delavci v
Podjetju za vzdrževanje avtocest Ljubljana, p.o.
15. člen
Do sprejetja novih aktov se uporabljajo doslej veljavni akti,
kolikor niso v nasprotju s to uredbo.
16. člen
Ta uredba začne veljati petnajsti dan po objavi v Uradnem
listu Republike Slovenije.
Št. 340-06/96-19/1-8
Ljubljana, dne 26. septembra 1996.
Vlada Republike Slovenije
dr. Janez Drnovšek l. r. 
Predsednik