1. člen
(vsebina uredbe)
Ta uredba ureja podrobnejša pravila v zvezi z izvrševanjem
ukrepa poroštva na podlagi Zakona o zagotovitvi dodatne likvidnosti
gospodarstvu za omilitev posledic epidemije COVID-19 (Uradni list RS, št.
61/20; v nadaljnjem besedilu: ZDLGPE), uveljavljanjem poroštvenih zahtevkov
bank in hranilnic, ki imajo sedež v Republiki Sloveniji, ali podružnic bank
držav članic, ki imajo sedež v Republiki Sloveniji in ki v skladu z zakonom, ki
ureja bančništvo, lahko opravljajo bančne storitve na območju Republike
Slovenije (v nadaljnjem besedilu: banke), za izpolnitev obveznosti
kreditojemalcev v primerih izdanega poroštva po ZDLGPE, načinom preverjanja
upravičenosti zahtevkov bank, roki, dokumentacijo, poročanjem, obsegom in
načinom izvajanja pooblastila družbe SID – Slovenske izvozne in razvojne banke,
d. d., Ljubljana (v nadaljnjem besedilu: SID banka), ter nadomestilom za
njegovo izvajanje.
2. člen
(unovčevanje poroštev)
(1) Kreditna pogodba, sklenjena v skladu s 5. členom
ZDLGPE, začne veljati, ko SID banka opravi pregled seznama za preverjanje
pogojev iz četrtega odstavka 5. člena te uredbe in banki najpozneje v treh
delovnih dneh zavezujoče potrdi podelitev poroštva.
(2) SID banka izvaja posle unovčevanja poroštev, kar po
tej uredbi pomeni prejem in pregled zahtevkov bank za unovčitev poroštva za
posamezno kreditno obveznost kreditojemalca, formalni pregled zahtevka in
preveritev izračuna zahtevka, končno potrditev zneska za izplačilo in pošiljanje
zahtevka ministrstvu, pristojnemu za finance, v izplačilo poroštva.
(3) SID banka opravi formalni pregled zahtevka banke za
plačilo poroštva v desetih delovnih dneh od prejema popolnega zahtevka na
podlagi:
-       
kreditne pogodbe, sklenjene v skladu s 5. členom ZDLGPE, in
-       
izjave in dokazila banke, da je na strani kreditojemalca nastopil
dogodek neplačila po 178. členu Uredbe (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU) št.
648/2012 (UL L št. 176 z dne 27. junija 2013, str. 1), nazadnje
spremenjene z Uredbo (EU) 2019/2033 Evropskega parlamenta in Sveta z dne
27. novembra 2019 o bonitetnih zahtevah za investicijska podjetja ter o
spremembi uredb (EU) št. 1093/2010, (EU) št. 575/2013, (EU) št. 600/2014
in (EU) št. 806/2014 (UL L št. 314 z dne 5. decembra 2019, str. 1),
ali
-       
izjave in dokazila banke, da kreditojemalec ni poravnal dospele
obveznosti iz kreditne pogodbe, ki je zavarovana s poroštvom Republike
Slovenije.
(4) Skupaj z zahtevkom za unovčitev poroštva banka SID
banki preda dokumentacijo, določeno v 5. členu te uredbe.
3. člen
(evidenca in poziv SID banke)
(1) SID banka vodi evidenco vnaprej rezervirane kvote za
posameznega kreditojemalca na podlagi podatkov, ki jih SID banki pošljejo banke
po odobritvi organa odločanja banke prek spletne storitve SID banke za
izmenjavo podatkov v skladu z 8. členom te uredbe.
(2) SID banka vodi evidenco kreditnih pogodb, ki so jih
banke sklenile s kreditojemalci v skladu z ZDLGPE, in prejetih popolnih
zahtevkov bank ter spremlja porabo poroštvene kvote iz drugega odstavka 7.
člena ZDLGPE. O vsakem prejetem zahtevku banke naslednji delovni dan z
elektronskim sporočilom obvesti ministrstvo, pristojno za finance. Po prejemu
formalno popolnega zahtevka banke SID banka ta zahtevek skupaj s svojim pozivom
za plačilo poroštva pošlje v izplačilo ministrstvu, pristojnemu za finance.
(3) Poziv SID banke iz prejšnjega odstavka mora
vsebovati:
-       
polni naziv banke;
-       
polni naziv kreditojemalca;
-       
pozvani znesek unovčitve poroštva v skupni višini in specifikacijo
zneska glede na vrsto obveznosti;
-       
izjavo SID banke, da je pozvani znesek v skladu s kreditnimi in
poroštvenimi pogoji;
-       
datum roka plačila;
-       
transakcijski račun banke;
-       
številko sklica za plačilo.
(4) SID banka na svoji spletni strani objavlja podatke o
trenutni porabi poroštvene kvote iz drugega odstavka 7. člena ZDLGPE.
4. člen
(izpolnitev poroštvene obveznosti Republike Slovenije)
(1) Ministrstvo, pristojno za finance, po prejemu
popolnega zahtevka banke za unovčitev poroštva in potrditve zneska za izplačilo
poroštva s strani SID banke v zakonitem roku izvrši plačilo potrjenega zneska
ali izroči obveznico Republike Slovenije oziroma SID banke, kot določa 9. člen ZDLGPE,
če so izpolnjeni merila, pogoji in kriteriji, določeni v uredbi, sprejeti na
podlagi šestega odstavka 9. člena ZDLGPE. Zahtevek banke mora vsebovati vse
identifikacijske podatke za izvedbo plačila. Po izvršenem plačilu ministrstvo,
pristojno za finance, v treh delovnih dneh od izplačila pošlje kopijo dokazila
o plačilu poroštva SID banki.
(2) Ne glede na prejšnji odstavek se poroštvena
obveznost Republike Slovenije za kreditne pogodbe, sklenjene do uveljavitve
uredbe iz šestega odstavka 9. člena ZDLGPE, izpolni z denarnim izplačilom iz
proračuna Republike Slovenije.
5. člen
(preverjanje upravičenosti zahtevkov)
(1) SID banka preveri izpolnjevanje pogojev za unovčitev
poroštva po ZDLGPE in tej uredbi ter skladnost sklenjenih kreditnih pogodb z
ZDLGPE v enem mesecu po izplačanem poroštvu ali izročitvi obveznic Republike
Slovenije oziroma SID banke po 9. členu ZDLGPE na podlagi:
a)    
kreditne pogodbe, sklenjene v skladu s 5. členom ZDLGPE;
b)    
v primeru kreditnih pogodb, ki so bile namenjene poplačilu obveznosti iz
kreditnih pogodb, sklenjenih po 12. marcu 2020 do uveljavitve ZDLGPE,
kopij teh kreditnih pogodb;
c)    
dokazil o ustanovljenih zavarovanjih;
d)    
izjave in dokazila banke, da z izplačilom poroštva banka in Republika
Slovenija utrpita sorazmerne izgube pod enakimi pogoji;
e)    
dokazil banke, ki jih je prejela od kreditojemalca, kot izhajajo iz
četrtega in petega odstavka 5. člena ZDLGPE;
f)     
dokazil v skladu z odločbo Evropske komisije z dne 30. aprila 2020
(SA.57143), da je banka prenesla finančno prednost, ki izhaja iz poroštva, na
kreditojemalca z znižanjem obrestne mere kredita s poroštvom v primerjavi s
hipotetično obrestno mero tega kredita brez vseh kreditnih zavarovanj in da
banka ni zaračunala višjih nadomestil (na primer za odobritev in vodenje
kredita), kot so veljala po tarifi banke pred 12. marcem 2020.
(2) SID banka preveri izpolnitev pogoja iz točke b)
prvega odstavka 5. člena ZDLGPE, da ročnost kredita ne presega petih let, tako
da ugotovi dejansko število dni od datuma sklenitve kreditne pogodbe do datuma
zapadlosti zadnjega obroka kredita, kot je določeno v kreditni pogodbi ali
morebitnih dodatkih za podaljšanje zapadlosti kredita h kreditni pogodbi.
(3) SID banka preveri izpolnitev pogoja iz drugega in
tretjega odstavka 5. člena ZDLGPE, da najvišji dovoljeni skupni znesek glavnice
kredita posameznega kreditojemalca znaša do 10 % prihodkov od prodaje v letu
2019 in ne sme presegati zneska stroškov dela za leto 2019, tako da ugotovi
skupni znesek vseh pogodbenih glavnic, ki so jih banke prijavile v poroštveno shemo
v skladu z drugim odstavkom 8. člena te uredbe, in skupni znesek vseh odloženih
plačil obveznosti kreditojemalca po na novo sklenjenih kreditnih pogodbah v
skladu z Zakonom o interventnem ukrepu odloga plačila obveznosti
kreditojemalcev (Uradni list RS, št. 36/20 in 49/20 – ZIUZEOP; v nadaljnjem
besedilu: ZIUOPOK), ki so jih banke prijavile SID banki po 12. členu Uredbe o
izvajanju 65. člena Zakona o interventnih ukrepih za zajezitev epidemije
COVID-19 in omilitev njenih posledic za državljane in gospodarstvo (Uradni list
RS, št. 67/20). Ugotovljeni skupni seštevek glavnic kreditov po ZDLGPE pri vseh
bankah in skupni znesek vseh odlogov plačil po na novo sklenjenih kreditnih
pogodbah kreditojemalca po ZIUOPOK pri vseh bankah ne sme presegati 10 % prihodkov
od prodaje kreditojemalca v letu 2019 in ne sme presegati zneska stroškov dela
za leto 2019, izhajajoč iz dokazil, ki jih je kreditojemalec predložil banki po
prvem odstavku 7. člena te uredbe.
(4) SID banka preveri izpolnjevanje pogojev za unovčitev
poroštva po ZDLGPE in prvega odstavka tega člena ter skladnost sklenjenih
kreditnih pogodb z ZDLGPE na podlagi seznama za preverjanje pogojev iz Priloge
1, ki je sestavni del te uredbe. Velja vsebina seznama za preverjanje pogojev
iz Priloge 1, kakršna je veljala v trenutku sklenitve posamezne kreditne
pogodbe, ki jo je banka sklenila s kreditojemalcem v skladu s pogoji iz ZDLGPE.
(5) Če SID banka iz dokumentacije, ki jo je prejela
skupaj z zahtevkom banke, ne more ugotoviti vseh dejstev, potrebnih za presojo
o izpolnjevanju vseh zahtev v zvezi s kreditnimi pogodbami in poroštvom
Republike Slovenije iz ZDLGPE in te uredbe, pozove banko k predložitvi dodatne
dokumentacije in pojasnil. Banka mora zahtevane informacije in gradiva predati
SID banki v desetih delovnih dneh.
(6) Če SID banka ugotovi, da je banka kredit odobrila v
nasprotju s pogoji iz ZDLGPE in te uredbe, banki pošlje zahtevek za vrnitev
zneska izplačanega poroštva skupaj z zamudnimi obrestmi od dne izplačila
poroštva do dne vračila izplačanega poroštva na račun Republike Slovenije.
(7) Če banka zavrne vračilo zneska izplačanega poroštva
iz prejšnjega odstavka ali če banka SID banki zahtevane dokumentacije ne preda
v desetih delovnih dneh, se šteje, da je banka neutemeljeno zavrnila vračilo
poroštva, SID banka pa zadevo odstopi v obravnavo Državnemu odvetništvu
Republike Slovenije.
6. člen
(letna premija za poroštvo Republike Slovenije)
(1) SID banka obračunava jamstveno premijo v skladu z
letnimi premijskimi stopnjami, kot jih za posamezno velikost podjetja in leto
trajanja kredita določa 8. člen ZDLGPE. SID banka obračun jamstvene premije za
vse kredite pošlje banki.
(2) SID banka pošlje banki prvi račun za plačilo
jamstvene premije za prijavljene kredite v poroštveno shemo v mesecu, ko od
banke prejme podatke o sklenjenih kreditnih pogodbah.
(3) Prva jamstvena premija se obračuna upoštevaje
dejansko število dni od datuma podpisa kreditne pogodbe do konca tekočega
koledarskega leta.
(4) Premija se obračuna in plačuje enkrat letno vnaprej
za čas do konca posameznega koledarskega leta, pri čemer se za zadnje leto
trajanja kredita pri obračunu jamstvene premije upošteva končna zapadlost
kredita.
(5) Osnova za obračun prve jamstvene premije je
pogodbeni znesek glavnice kredita v delu, za katerega jamči Republika
Slovenija. Osnova za obračun naslednjih premij je sporočeno stanje neodplačane
glavnice kredita na dan 31. decembra prejšnjega koledarskega leta v delu,
za katerega jamči Republika Slovenija, pod pogojem, da je zadnji rok za črpanje
kredita po kreditni pogodbi že potekel. Če do 31. decembra zadnji rok za
črpanje kredita še ni potekel, je osnova za obračun premije tudi za naslednje
leto pogodbeni znesek glavnice kredita v delu, za katerega jamči Republika
Slovenija.
(6) Če kreditojemalec ni črpal celotnega kredita, se
premija ne vrača.
(7) V primeru unovčitve poroštva za celoten kredit ob
predhodnem odpoklicu kreditne pogodbe ali odpovedi poroštvu Republike
Slovenije, potem ko je kredit že prijavljen v poroštveno shemo, se jamstvena
premija za naslednje leto, ki sledi sporočilu banke, da se poroštvu odpoveduje,
ali prejemu zahtevka banke za unovčitev poroštva za neodplačano glavnico
kredita, ne obračunava, prav tako se že obračunana ali plačana premija ne vrača
niti banki niti kreditojemalcu.
(8) Razen pri prvem obračunu jamstvene premije SID banka
izstavi račun banki do 20. januarja za tekoče leto ter hkrati en izvod
računa pošlje ministrstvu, pristojnemu za finance.
(9) Banka v osmih dneh od dneva izstavitve računa
poravna obveznosti iz naslova obračunane jamstvene premije za vse kredite z
nakazilom na podračun s številko 01100-6300109972 Republika Slovenija –
Proračun in s sklicem 18 10995-7141220-xxxxxxLL, pri čemer je xxxxxx
šestmestna oznaka identifikacijske številke računa in LL dvomestna oznaka
proračunskega leta.
7. člen
(dokumentacija kreditojemalca)
(1) Za dokazovanje izpolnjevanja pogojev iz drugega in
tretjega odstavka 5. člena ZDLGPE kreditojemalec predloži banki letno poročilo
za kreditojemalca za poslovno leto 2019 oziroma računovodske izkaze in druga
ustrezna dokazila ter listine z verodostojnimi podatki o doseženih prihodkih od
prodaje v letu 2019 in stroških dela kreditojemalca za poslovno leto 2019
(obračunanih in izplačanih bruto plačah). Kreditojemalec predloži banki tudi
izjavo, v kateri z zneski navede:
a)    
ali ima sklenjene odloge plačil obveznosti po ZIUOPOK v zvezi s
poroštvom Republike Slovenije po 65. členu ZIUZEOP tudi pri drugih bankah;
b)    
ali je za odlog plačila obveznosti po ZIUOPOK zaprosil tudi druge banke;
c)    
ali ima sklenjene kreditne pogodbe po ZDLGPE tudi pri drugih bankah;
d)    
ali je za kredit po ZDLGPE zaprosil tudi druge banke;
e)    
da bo banko takoj obvestil o vloženih zahtevkih za kredit po ZDLGPE pri
drugih bankah.
(2) Banke pridobijo dokumentacijo in izjave iz
prejšnjega odstavka za vse kredite, sklenjene v skladu z ZDLGPE.
(3) Banka s skrbnostjo dobrega strokovnjaka presoja, ali
je kreditojemalec v vlogi navajal lažne podatke, in pri tem izhaja iz
dokumentacije, ki je bila na voljo ob sklenitvi kreditne pogodbe. V primeru, da
je bila banka zavedena in je pri ravnanju izkazala dolžno skrbnost, za banko ni
negativnih posledic, ki jih sicer določa točka b) prvega odstavka 15. člena
ZDLGPE.
8. člen
(poročanje)
(1) Banke so dolžne z uporabo spletne storitve SID
banke:
a)    
po odobritvi kredita v internih organih odločanja banke rezervirati
prosto poroštveno kvoto iz drugega odstavka 5. člena ZDLGPE in drugega
odstavka 7. člena ZDLGPE, ki jo lahko rezervirajo za največ 15 delovnih dni od
odobritve v internih organih odločanja;
b)    
sporočiti datum sklenitve kreditne pogodbe, ki je bila odobrena pod
točko a);
c)    
stornirati že rezervirano poroštveno kvoto, če se ne sklene kreditna
pogodba, sicer se rezervirana kvota sprosti samodejno v 15 delovnih dneh po
rezervaciji.
SID banka za
poizvedbe in rezervacije kvote ter potrditve, ki jih vrne banki, v skladu s
poslanimi podatki iz tega člena, predpiše tehnična navodila za banke, ki jih
objavi na svoji spletni strani.
(2) Banke podrobne podatke o kreditnih pogodbah,
sklenjenih v skladu s pogoji iz ZDLGPE, za katere so prejele potrditev za
uporabo poroštvene kvote za kredit, sporočen po točki b) prejšnjega odstavka,
poročajo SID banki do desetega delovnega dne po poteku meseca na način, kot ga
določi SID banka. Poročilo XML vsebuje podatke, ki jih SID banka objavi na
svoji spletni strani in objavi XSD-shemo. Prav tako objavi navodilo za
poročanje bank in sporočanje sprememb že prijavljenih podatkov.
(3) Banka se lahko kadar koli med trajanjem poroštva
odpove poroštvu Republike Slovenije tako, da pošlje storno kredita v mesečnem
poročilu o sklenjenih kreditnih pogodbah, po poteku 31. decembra 2020 pa v
letnem poročilu za poročanje stanja neodplačane glavnice.
(4) Banke letno poročajo SID banki do desetega delovnega
dne v mesecu, ki sledi koncu koledarskega leta, za stanje na dan
31. decembra o neodplačani glavnici kreditov po kreditnih pogodbah, ki so
jih s kreditojemalci sklenile v skladu s pogoji iz ZDLGPE in prijavile v
poroštveno shemo. Poročilo XML vsebuje podatke, ki jih SID banka objavi na
svoji spletni strani in objavi XSD-shemo. Prav tako objavi navodilo za
poročanje bank in sporočanje sprememb podatkov.
(5) Banke SID banki četrtletno do desetega delovnega dne
v mesecu, ki sledi četrtletju, poročajo opisno o izvedenih ukrepih za izterjavo
in poteku izterjav za kreditne pogodbe, za katere je bilo unovčeno poroštvo
Republike Slovenije po ZDLGPE. Banka vodi izterjavo tudi za delež terjatve
Republike Slovenije po unovčenem jamstvu.
(6) V primeru začetih insolvenčnih postopkov ali
postopkov likvidacije nad kreditojemalcem morajo banke obveščati SID banko o
prijavah terjatev po kreditni pogodbi, ki so jih prijavile v poroštveno shemo.
(7) Banke poročajo SID banki v elektronski obliki v
formatu XML po komunikacijskem kanalu za poročanje, ki je običajen pri
poslovanju bank.
(8) SID banka ministrstvu, pristojnemu za finance,
poroča o dodeljenih državnih pomočeh v nominalni vrednosti poroštva v skladu z
zakonom, ki ureja poročanje in evidentiranje državnih pomoči.
(9) SID banka na zahtevo ministrstva, pristojnega za
finance, temu preda ali vso dokumentacijo v zvezi z vsemi posli in ravnanji, ki
jih izvaja na podlagi ZDLGPE in te uredbe, ali omogoči vpogled vanjo.
(10) Banka in kreditojemalec morata vso dokumentacijo v
zvezi s kreditom, ki je zavarovan s poroštvom po ZDLGPE, hraniti deset let od
dneva sklenitve kreditne pogodbe po ZDLGPE.
9. člen
(izterjava in upravljanje terjatev)
(1) Izterjavo posameznih terjatev na podlagi unovčenih
poroštev in/ali upravljanje posameznih terjatev izvaja banka tudi v delu
terjatve, ki je zaradi plačila prešla na Republiko Slovenijo ali SID banko, pri
čemer mora pri izterjavi in upravljanju spoštovati in upoštevati morebitna
prejeta navodila SID banke.
(2) Prodaja ali prenos terjatev iz prejšnjega odstavka
na tretjo osebo je mogoč le s soglasjem Republike Slovenije.
(3) Če SID banka prevzame izterjavo in/ali upravljanje
terjatev, mora banka SID banki odstopiti vso potrebno dokumentacijo za
navedeno.
PREHODNE IN KONČNE DOLOČBE
10. člen
(prvo poročilo bank)
Banke pošljejo SID banki prvo poročilo o sklenjenih kreditnih
pogodbah iz drugega odstavka 8. člena te uredbe do 15. julija 2020 za
kreditne pogodbe, sklenjene v marcu, aprilu, maju in juniju.
11. člen
(priloga)
Doda se Priloga 1, ki je sestavni del te uredbe.
12. člen
(rok za sklenitev pogodbe)
Republika Slovenija in SID banka skleneta pogodbo iz 12.
člena ZDLGPE najpozneje do 1. julija 2020.
13. člen
(prenehanje veljavnosti predpisov)
Z dnem uveljavitve te uredbe preneha veljati Uredba o
izvajanju ukrepa poroštva po Zakonu o zagotovitvi dodatne likvidnosti
gospodarstvu za omilitev posledic epidemije COVID-19 (Uradni list RS, št.
67/20).
14. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00712-23/2020
Ljubljana, dne 24. junija 2020
EVA 2020-1611-0091
Vlada Republike Slovenije
Janez Janša
predsednik

Priloga
1: Seznam za preverjanje pogojev za izplačilo – ZDLGPE (Uradni list RS, št.
61/20)
Priloga
A
Priloga
B
Priloga
C
Priloga
D