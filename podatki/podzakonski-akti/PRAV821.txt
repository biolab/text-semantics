1. člen
Visokošolski zavodi zaračunavajo šolnino in druge prispevke
za študij po študijskih programih z javno veljavnostjo ter prispevke za druge
posamične storitve v skladu s tem pravilnikom.
2. člen
Državljani Republike Slovenije plačujejo šolnino za: 
-       
redni študij po dodiplomskih študijskih programih, ki se ne izvajajo kot
javna služba, 
-       
izredni študij po dodiplomskih študijskih programih, 
-       
za podiplomske študijske programe ter 
-       
za študijske programe za izpopolnjevanje.
Državljani Republike Slovenije ne plačujejo šolnine za redni
študij po dodiplomskih študijskih programih, ki se izvajajo kot javna služba,
razen za tisti del, ki presega z nacionalnim programom visokega šolstva
določene standarde. 
Tujci in Slovenci brez slovenskega državljanstva, ki se
izobražujejo na visokošolskih zavodih v Republiki Sloveniji, plačujejo šolnino
po predpisih, ki urejajo študij tujcev.
3. člen
Za redni in izredni študij se lahko zaračunavajo naslednji
prispevki: 
-       
vpisni stroški (stroški izbirnih postopkov, vpisna dokumentacija,
indeks, študentska izkaznica ipd.), 
-       
stroški četrtega in nadaljnjih izpitov pri istem predmetu, 
-       
stroški komisijskih izpitov, 
-       
stroški, povezani z izvajanjem študijskega programa na terenu in
strokovnih ekskurzijah (prevoz, namestitev ipd), 
Poleg stroškov iz prejšnjega odstavka se lahko določi tudi
varščina za poplačilo morebitne škode.
4. člen
Šolnina za študij po dodiplomskih in podiplomskih študijskih
programih se plačuje za vsako študijsko leto posebej, za študijske programe za
izpopolnjevanje pa za čas, kolikor trajajo.
5. člen
Elementi za izračun stroškov za letnik dodiplomskega
študijskega programa in za študijske programe za izpopolnjevanje so: 
-       
plače izvajalcev, 
-       
obveznosti in prispevki delodajalca ob izplačilu plač, 
-       
druga izplačila osebnih prejemkov, 
-       
stroški upravno-administrativnih in strokovno-tehničnih nalog
visokošolskega zavoda, 
-       
fiksni stroški (električna energija, voda, ogrevanje), 
-       
stroški opravljanja raziskovalnega dela visokošolskih učiteljev po
drugem odstavku 42. člena zakona o visokem šolstvu, 
-       
amortizacija opreme in objektov, potrebnih za izvedbo študijskega
programa, 
-       
drugi materialni stroški (laboratorijski material, potrošni material,
potni stroški, najemnina, literatura, stroški izdelave diplomske naloge ipd.). 
Pri izračunu stroškov se ne upoštevajo elementi oziroma
stroški, za katere se sredstva zagotavljajo iz javnih oziroma drugih namenskih
virov.
6. člen
Stroški za izvedbo letnika dodiplomskega študijskega programa
so vsota dejanskih stroškov po posameznih elementih iz 5. člena tega
pravilnika, obračunanih v skladu z zakonom o visokem šolstvu in po predpisih o
oblikovanju plač v visokošolskih zavodih, kolektivni pogodbi ter normativih in
standardih za opravljanje visokošolske dejavnosti. 
Šolnina za posameznega študenta se določi tako, da se stroški
iz prejšnjega odstavka delijo s številom študentov, vpisanih v posamezni
študijski program, in ustrezno zmanjšajo glede na odstotek dejanske izvedbe
tega študijskega programa.
7. člen
Če s posebnim predpisom ni določeno drugače, se šolnina za
študij po podiplomskih študijskih programih lahko določi v višini do povprečne
šolnine za letnik istovrstnega ali sorodnega rednega dodiplomskega študija.
Če so izkazani materialni stroški večji od materialnih
stroškov, določenih s predpisi o normativih in standardih za izvajanje
dodiplomskih študijskih programov ali jih ti predpisi ne določajo, se šolnina
iz prvega odstavka tega člena lahko ustrezno poveča, in sicer: za specialistični
ali magistrski študij do 50%, za doktorski študij brez predhodnega magistrskega
ali specialističnega študija do 200% in za doktorski študij po končanem
magistrskem ali specialističnem študiju do 50%. 
Prispevki iz 3. člena tega pravilnika za študij po študijskih
programih iz prejšnjega odstavka tega člena se obračunavajo v višini in na
način, določen v 8. členu tega pravilnika.
8. člen
Stroški iz prve in četrte alinee 3. člena tega pravilnika se
študentu zaračunajo po dejanskih stroških. 
Za obračun plačila četrtega in nadaljnjih izpitov pri istem
predmetu ter komisijskih izpitov se upošteva 10% vrednosti ure predavanj
visokošolskega učitelja oziroma visokošolskih učiteljev, ki sodelujejo v
izpitni komisiji. 
Varščina za poplačilo morebitne škode, ki jo vplača študent
ob vpisu v posamezni letnik študija, lahko znaša do 5% šolnine tega letnika. Če
študent ni povzročil škode, mu visokošolski zavod varščino vrne skupaj s
pripadajočimi obrestmi, ki jih priznavajo banke za hranilne vloge na vpogled. V
nasprotnem primeru mu nastalo škodo zaračuna in preostanek, skupaj s
pripadajočimi obrestmi, vrne.
9. člen
Študentom, ki ponavljajo letnik, se šolnina zaračuna po
dejanskih stroških za tiste obveznosti po študijskem programu, ki jih še niso
opravili.
10. člen
Določbe 5., 6., 7. in 8. člena tega pravilnika se uporabljajo
tudi za izračunavanje šolnin in drugih prispevkov za študij po študijskih
programih za izpopolnjevanje.
11. člen
Stroški nostrifikacijskega postopka se zaračunajo v skladu z
zakonom, ki ureja splošni upravni postopek. 
Če ima Republika Slovenija sklenjen meddržavni sporazum o
medsebojnem priznavanju diplom oziroma spričeval, se stroški nostrifikacijskega
postopka ne zaračunavajo.
12. člen
Stroški postopka za izvolitev v naziv visokošolskega
učitelja, znanstvenega delavca in visokošolskega sodelavca se lahko zaračunajo
v skladu s 5. in 6. členom tega pravilnika. 
Za izvolitev v naziv visokošolskega učitelja, znanstvenega
delavca in visokošolskega sodelavca se stroški iz predhodnega odstavka ne
zaračunajo, če prosilci zasedajo delovna mesta, sistemizirana za opravljanje
visokošolske dejavnosti na kateremkoli javnem visokošolskem zavodu v Republiki
Sloveniji, oziroma jih bodo zasedli po izvolitvi v naziv.
13. člen
Šolnino in druge prispevke po tem pravilniku določi pristojni
organ visokošolskega zavoda. 
Če s tem pravilnikom oziroma z drugimi predpisi ni drugače
določeno, pristojni organ visokošolskega zavoda določi ceno tudi za druge
posamične storitve.
14. člen
Visokošolski zavod mora o šolnini in drugih prispevkih za
študij obvestiti ministrstvo, pristojno za visoko šolstvo, najkasneje petnajst
dni pred vpisom.

Pravilnik o šolninah in drugih prispevkih v
visokem šolstvu (Uradni list RS, št. 40/94) vsebuje naslednjo končno določbo:
»15. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
pravilnika o šolninah in drugih prispevkih v visokem šolstvu (Uradni list RS,
št. 45/98) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.