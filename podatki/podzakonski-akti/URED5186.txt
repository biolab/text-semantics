I. SPLOŠNI DEL
1. člen
(vsebina)
(1) S to uredbo se za izvajanje:
-       
Uredbe Sveta (ES) št. 1083/2006 z dne 11. julija 2006 o splošnih
določbah o Evropskem skladu za regionalni razvoj, Evropskem socialnem skladu in
Kohezijskem skladu in razveljavitvi Uredbe (ES) št. 1260/1999 (UL L št. 210 z
dne 31. 7. 2006, str. 25, z vsemi spremembami; v nadaljnjem besedilu:
Uredba 1083/2006/ES),
-       
Uredbe (ES) št. 1081/2006 Evropskega parlamenta in Sveta z dne 5. julija
2006 o Evropskem socialnem skladu in razveljavitvi Uredbe (ES) št. 1784/1999
(UL L št. 210 z dne 31. 7. 2006, str. 12; v nadaljnjem besedilu: Uredba
1081/2006/ES),
-       
Uredbe (ES) št. 1080/2006 Evropskega parlamenta in Sveta z dne 5. julija
2006 o Evropskem skladu za regionalni razvoj in razveljavitvi Uredbe (ES) št.
1783/1999 (UL L št. 210 z dne 31. 7. 2006, str. 1; v nadaljnjem besedilu:
Uredba 1080/2006/ES),
-       
Uredbe Sveta (ES) št. 1084/2006 z dne 11. julija 2006 o ustanovitvi
Kohezijskega sklada in razveljavitvi Uredbe (ES) št. 1164/94 (UL L št. 210 z
dne 31. 7. 2006, str. 79; v nadaljnjem besedilu: Uredba 1084/2006/ES),
-       
Uredbe Komisije (ES) št. 1828/2006 z dne 8. decembra 2006 o
pravilih za izvajanje Uredbe Sveta (ES) št. 1083/2006 o splošnih določbah o
Evropskem skladu za regionalni razvoj, Evropskem socialnem skladu in
Kohezijskem skladu ter Uredbe (ES) št. 1080/2006 Evropskega parlamenta in Sveta
o Evropskem skladu za regionalni razvoj (UL L št. 371 z dne 27. 12. 2006,
str. 1, z vsemi spremembami; v nadaljnjem besedilu: Uredba 1828/2006/ES), 
podrobneje določajo pristojnosti,
odgovornosti in naloge organa upravljanja, organa za potrjevanje, revizijskega
organa, posredniških teles, upravičencev in drugih državnih organov (v
nadaljnjem besedilu: udeleženci) v postopkih načrtovanja in porabe sredstev
evropske kohezijske politike (v nadaljnjem besedilu: kohezijske politike) ter
izvajanja operativnih programov v Republiki Sloveniji v programskem obdobju
2007–2013 in urejajo njihova medsebojna razmerja.
(2) Operativni programi, katerih izvajanje ureja ta uredba,
so naslednji:
1.     
Operativni program krepitve regionalnih razvojnih potencialov za obdobje
2007–2013;
2.     
Operativni program razvoja človeških virov za obdobje 2007–2013;
3.     
Operativni program razvoja okoljske in prometne infrastrukture za
obdobje 2007–2013.
2. člen
(splošna določba)
(1) Udeleženci morajo za učinkovito porabo sredstev
kohezijske politike zagotoviti učinkovit sistem upravljanja in nadzora,
pravočasno in izčrpno medsebojno obveščanje ter preprečiti vsakršno
neupravičeno porabo sredstev kohezijske politike.
(2) Če s to uredbo ni drugače določeno, se za upravljanje in
nadzor sredstev kohezijske politike uporablja zakon, ki ureja javne finance, in
predpisi, ki urejajo izvrševanje proračuna.
3. člen
(opredelitev izrazov)
(1) Izrazi, uporabljeni v tej uredbi, imajo naslednji
pomen:
1.     
»nacionalni strateški referenčni okvir« je dokument razvojnega
načrtovanja, ki zagotavlja, da je pomoč skladov kohezijske politike usklajena s
kohezijsko politiko in določa povezavo med prednostnimi nalogami EU na eni
strani ter strateškimi in izvedbenimi dokumenti razvojnega načrtovanja na drugi
strani. Nacionalni strateški referenčni okvir predstavlja podlago za pripravo
operativnih programov v okviru skladov kohezijske politike.
2.     
»operativni program« je izvedbeni programski dokument Nacionalnega
strateškega referenčnega okvirja, ki podrobneje opredeljuje vsebino razvojnih
prioritet in prednostnih usmeritev za njegovo izvajanje in ga potrdi Evropska
komisija z odločbo. Cilje operativnega programa se dosega z izvajanjem
operacij.
3.     
»razvojna prioriteta« je »prednostna os« ali prednostna naloga v
operativnem programu, ki vključuje eno ali več prednostnih usmeritev in ki ima
posebne merljive cilje.
4.     
»prednostna usmeritev« je skupina povezanih operacij in predstavlja
izhodiščno raven planiranja v državnem proračunu (evidenčni projekti) ter
osnovno raven vsebinskega in finančnega upravljanja sredstev kohezijske
politike.
5.     
»instrument« je način izbora operacij in je:
- 
javni razpis za izbor operacij,
- 
neposredna potrditev operacij.
6.     
»operacija« je potrjen projekt ali potrjena skupina projektov, ki jo
izvaja eden ali več upravičencev, ali potrjen program, ki ga izvaja upravičenec
za doseganje ciljev razvojne prioritete. Operacija je raven, ki se vnaša v
ISARR in na ravni katere se pripravlja zahtevek za povračilo.
7.     
»potrjen projekt« je ekonomsko nedeljiva celota aktivnosti, ki
izpolnjujejo natančno določeno (tehnično-tehnološko) funkcijo in imajo jasno
opredeljene cilje, na podlagi katerih je mogoče presojati, ali projekt
izpolnjuje vnaprej določena merila. Projekt ima vnaprej določeno trajanje, ki
je omejeno z datumom začetka in konca. Projekt potrdi organ upravljanja ali
posredniško telo.
8.     
»potrjena skupina projektov« so projekti, od katerih je vsak
tehnično-tehnološko in ekonomsko zaokrožena celota, ki izpolnjuje cilje v
okviru skupnega namena. Skupino projektov potrdi organ upravljanja ali
posredniško telo.
9.     
»program, ki ga izvaja upravičenec« je skupek različnih medsebojno
usklajenih projektov, pri katerih so cilji opredeljeni v okviru skupnega namena
(politike) in ga je mogoče ovrednotiti in časovno razmejiti. Upravičenec mora
voditi evidenco z vsemi podatki o projektih iz te točke. Program, ki ga izvaja
upravičenec, potrdi organ upravljanja ali posredniško telo.
10.  
»posredniško telo« je neposredni proračunski uporabnik v vlogi
predlagatelja finančnega načrta, ki mu organ upravljanja lahko v izvajanje
prenese določene naloge.
11.  
upravičenec« je izvajalec, organ ali podjetje, javno ali zasebno, ki je
odgovorno za zagon ali zagon in izvajanje operacije. Po shemi pomoči iz 107.
člena Pogodbe o delovanju Evropske unije so upravičenci do državne pomoči
zasebna ali javna podjetja, ki izvajajo posamezni projekt in prejemajo državno
pomoč.
12.  
»neposredni proračunski uporabnik« opredeljen v zakonu, ki ureja javne
finance, nastopa pri izvajanju kohezijske politike v vlogi posredniškega telesa
ali v vlogi upravičenca.
13.  
»skladi kohezijske politike«, ki so vir sofinanciranja operativnih
programov, so:
- 
Evropski sklad za regionalni razvoj;
- 
Evropski socialni sklad;
- 
Kohezijski sklad.
14.  
»sistem ISARR« je informacijski sistem za spremljanje, poročanje in
izvajanje operativnih programov.
15.  
»IS-PA 2007« je informacijski sistem organa za potrjevanje.
16.  
»MFERAC« je enotni računalniško podprt računovodski sistem za
izvrševanje državnega proračuna.
17.  
»sredstva kohezijske politike« so sredstva državnega proračuna za
kohezijsko politiko ter sredstva občinskih proračunov, ostalih javnih in
zasebnih virov financiranja.
18.  
»sredstva državnega proračuna za kohezijsko politiko« so pravice porabe,
zagotovljene na postavkah namenskih sredstev EU za kohezijsko politiko in na
postavkah slovenske udeležbe za sofinanciranje kohezijske politike, določene v
državnem proračunu.
19.  
»prispevek Skupnosti« so namenska sredstva EU za namene izvajanja
kohezijske politike, s katerimi upravlja organ za potrjevanje.
20.  
»upravičeni javni izdatki« so izdatki iz naslova sredstev državnega
proračuna za kohezijsko politiko, sredstev občinskega proračuna in ostalih
javnih virov financiranja, ki:
- 
so dejansko nastali za dela, ki so bila opravljena, za blago, ki je bilo
dobavljeno, oziroma za storitve, ki so bile izvršene, in
- 
so v skladu s cilji operacij in
- 
se jih dokazuje z računovodskimi listinami oziroma listinami enake
dokazne vrednosti ter
- 
morajo biti v skladu z veljavnimi pravili Skupnosti in nacionalnimi
pravili.
(2) Izrazi, uporabljeni v tej uredbi, imajo enak pomen kot ga
določa zakon, ki ureja izvrševanje proračuna Republike Slovenije.
II. VLOGE UDELEŽENCEV, VKLJUČENIH V IZVAJANJE KOHEZIJSKE
POLITIKE
4. člen
(vloge)
(1)  Organ upravljanja opravlja naloge določene v 60.
členu Uredbe 1083/2006/ES in je odgovoren za upravljanje in izvajanje operativnih
programov iz drugega odstavka 1. člena te uredbe v skladu z načelom dobrega
finančnega poslovanja. Vlogo organa upravljanja za operativne programe izvaja
Služba Vlade Republike Slovenije za razvoj in evropsko kohezijsko politiko. 
(2) Organ za potrjevanje opravlja naloge, opredeljene v
61. členu Uredbe 1083/2006/ES, in je notranja organizacijska enota Ministrstva
za finance, Direktorat za proračun, Sektor za upravljanje s sredstvi EU/PO.
(3) Posredniško telo je neposredni proračunski uporabnik, na
katerega organ upravljanja lahko prenese izvajanje nekaterih svojih nalog na
ravni operativnega programa, skladno s 6. členom te uredbe. Prenos nalog in
medsebojna razmerja med organom upravljanja in posredniškim telesom se uredi s
sporazumom. Posredniško telo lahko prenese izvajanje nalog, ki jih je nanj
prenesel organ upravljanja, s sporazumom na drugo vsebinsko pristojno
ministrstvo ali pa s pogodbo na osebo javnega ali zasebnega prava.
(4) V vlogi posredniškega telesa so neposredni
proračunski uporabniki, pristojni za:
-       
regionalni razvoj,
-       
podjetništvo, konkurenčnost in tehnologijo,
-       
turizem in internacionalizacijo,
-       
delo, družino, socialne zadeve in enake možnosti,
-       
izobraževanje,
-       
znanost,
-       
šport,
-       
kulturo,
-       
promet,
-       
energijo,
-       
okolje,
-       
javno upravo,
-       
pravosodje,
-       
zdravje in
-       
notranje zadeve.
(5) Revizijski organ opravlja naloge, opredeljene v 62.
členu Uredbe 1083/2006/ES, in je Urad Republike Slovenije za nadzor proračuna,
ki je organ v sestavi Ministrstva za finance.
(6) Pristojni organ za sodelovanje z Evropsko komisijo, Uradom
za boj proti goljufijam (v nadaljnjem besedilu: OLAF) opravlja naloge poročanja
o nepravilnostih pri porabi sredstev kohezijske politike OLAF-u in je Urad
Republike Slovenije za nadzor proračuna, ki je organ v sestavi Ministrstva za
finance.
(7) Nadzorni odbor je telo, ki opravlja naloge, opredeljene v
65. členu Uredbe 1083/2006/ES. Ustanovitev, naloge in sestavo nadzornega odbora
določi Vlada Republike Slovenije s posebnim sklepom.
(8) (črtan).
III. PRISTOJNOSTI, ODGOVORNOSTI IN NALOGE UDELEŽENCEV,
VKLJUČENIH V IZVAJANJE KOHEZIJSKE POLITIKE
5. člen
(pristojnosti, odgovornosti in naloge organa upravljanja)
(1) Organ upravljanja v postopkih načrtovanja in porabe
sredstev zagotavlja učinkovitost in pravilnost izvajanja operativnih programov
ter usmerja in nadzoruje posredniška telesa pri izvajanju prenesenih nalog.
(2) Naloge organa upravljanja so:
1.     
vzpostavitev in upravljanje sistema izvajanja kohezijske politike, kar
obsega:
- 
koordiniranje priprave in sprememb strateških dokumentov na področju
kohezijske politike;
- 
pripravo navodil organa upravljanja, ki podrobneje urejajo postopke
izvajanja kohezijske politike vseh udeležencev (v nadaljnjem besedilu:
navodila);
- 
zagotavljanje skladnosti načrtovanih sredstev državnega proračuna za
kohezijsko politiko z operativnimi programi;
- 
vzpostavitev sistema spremljanja in vrednotenja operativnih programov;
- 
potrjevanje predlogov sprememb sistema upravljanja in nadzora ter
obveščanje organa za potrjevanje in revizijskega organa o spremembah sistema
upravljanja in nadzora;
- 
vzpostavitev sistema upravljanja in nadzora ter zagotavljanje skladnosti
postopkov pri porabi sredstev evropske kohezijske politike s pravili Evropske
unije; 
- 
spremljanje doseganja pravila n+3/2, kakor izhaja iz 93. člena Uredbe
1083/2006/ES; 
- 
zagotavljanje ločenosti funkcij pri izvajanju postopkov evropske
kohezijske politike;
2.     
zagotavljanje skladnosti operacij, izbranih za sofinanciranje, z merili,
ki veljajo za operativni program in skladnosti njihovega izvajanja s pravili
Evropske unije in Republike Slovenije ((a) točka 60. člena Uredbe
1083/2006/ES), kar obsega:
- 
potrjevanje instrumentov, razen velikih projektov po 39. členu Uredbe
1083/2006/ES;
- 
spremljanje izvajanja operacij;
- 
spremljanje vzpostavitve in izvajanja sistema za preprečevanje, odkrivanje,
evidentiranje, preiskovanje in odpravljanje nepravilnosti ter posredovanje
poročil o nepravilnostih in ukrepih za njihovo odpravo pristojnemu organu za
sodelovanje z OLAF;
- 
omogočanje delovanja revizorjev in nadzornih ter tehničnih misij organov
Evropske unije in Republike Slovenije ter ukrepanje skladno s priporočili iz
končnih poročil misij;
3.     
preverjanje dobave sofinanciranih proizvodov in storitev in preverjanje,
ali so izdatki, ki so jih navedli izvajalci, dejansko nastali ter so v skladu s
pravili Evropske unije in pravili Republike Slovenije ((b) točka 60. člena
Uredbe 1083/2006/ES);
- 
izvajanje administrativnih kontrol po 13. členu Uredbe 1828/2006/ES;
- 
izvajanje kontrol na kraju samem po 13. členu Uredbe 1828/2006/ES;
4.     
zagotavljanje sistema za zapis in shranjevanje računovodskih podatkov za
vsako operacijo v operativnem programu v računalniški obliki ter zbiranje
podatkov o izvajanju, ki so potrebni za finančno upravljanje, spremljanje,
nadzor in vrednotenje ((c) točka 60. člena Uredbe 1083/2006/ES), kar obsega:
- 
vzpostavitev in vzdrževanje sistema ISARR;
- 
zagotavljanje revizijske sledi v sistemu;
- 
zagotavljanje udeležencem vpogleda in vnosov podatkov v ISARR, ki so
potrebni za opravljanje nalog, kot jih določa ta uredba in navodila organa
upravljanja;
- 
zagotavljanje pravilnega in rednega zbiranja ter vnosa podatkov o
izvajanju, ki so potrebni za finančno upravljanje, spremljanje, nadzor in
vrednotenje;
- 
shranjevanje računovodskih podatkov za vsako operacijo v operativnem
programu v računalniški obliki;
5.     
zagotavljanje, da upravičenci in drugi organi, ki so udeleženi v
izvajanju projektov, vodijo ločeno knjigovodstvo za vse transakcije v zvezi z
operacijo ((d) točka 60. člena Uredbe 1083/2006/ES);
6.     
izvajanje sistema spremljanja in vrednotenja operativnih programov,
skladno s 47. členom Uredbe 1083/2006/ES ((e) točka 60. člena Uredbe
1083/2006/ES), kar obsega:
- 
zagotavljanje rednega spremljanja izvajanja operativnih programov in
doseganja ciljev;
- 
spremljanje realizacije in preverjanje izvajanja operacij v skladu s postopki
in roki, ki so določeni v navodilih organa upravljanja;
- 
izdelava načrta vrednotenj, izvajanje vrednotenj in spremljanje
priporočil vrednotenj;
7.     
vzpostavitev postopkov za zagotovitev, da se vsi dokumenti glede
izdatkov in kontrol, ki so potrebni za zagotovitev ustrezne revizijske sledi,
hranijo v skladu z zahtevami 90. člena Uredbe 1083/2006/ES ((f) točka 60. člena
Uredbe 1083/2006/ES);
8.     
zagotavljanje, da organ za potrjevanje prejme vse potrebne podatke o
postopkih in nadzoru, ki se izvaja glede izdatkov, za namene izdaje potrdil
((g) točka 60. člena Uredbe 1083/2006/ES):
- 
posredovanje informacij glede napovedi izplačil in zahtevkov za
povračilo organu za potrjevanje za namene izvrševanja pravila ''n+3 oziroma
n+2'' na ravni operativnega programa, razvojne prioritete in sklada kohezijske
politike za tekoče in naslednje leto, na način, ki ga določi organ za potrjevanje;
- 
predložitev informacij organu za potrjevanje, da je sistem preverjanja
vzpostavljen in deluje, da so prijavljeni izdatki realni, da so proizvodi
dobavljeni ter storitve in gradnje izvedene v skladu z odločitvijo o potrditvi,
da so zahtevki za povračilo upravičenca pravilni in da so operacije ter izdatki
v skladu s pravili Evropske unije in Republike Slovenije;
- 
priprava in posredovanje zahtevkov za povračilo v primerih, ko je v
vlogi upravičenca neposredni proračunski uporabnik in ni zagotovljena ustrezna
ločenost funkcij v skladu z zahtevami (b) točke 58. člena Uredbe 1083/2006/ES;
9.     
usmerjanje dela nadzornega odbora in zagotavljanje dokumentov, potrebnih
za spremljanje kakovosti izvajanja operativnega programa, ob upoštevanju
njegovih posebnih ciljev ((h) točka 60. člena Uredbe 1083/2006/ES);
- 
ustanovitev, usmerjanje in koordinacija dela nadzornega odbora;
- 
poročanje o izvajanju operativnega programa;
10.  
poročanje o izvajanju kohezijske politike ((i) točka 60. člena Uredbe
1083/2006/ES):
- 
izdelava in po potrditvi nadzornega odbora predložitev letnih in končnih
poročil o izvajanju Evropski komisiji;
- 
poročanje Vladi Republike Slovenije o izvajanju operativnih programov;
11.  
zagotavljanje upoštevanja zahtev glede informiranja in javnega
obveščanja ((j) točka 60. člena Uredbe 1083/2006/ES):
- 
vzpostavitev sistema obveščanja javnosti v skladu z 69. členom Uredbe
1083/2006/ES in Uredbo 1828/2006/ES;
- 
izdelava in koordinacija izvajanja komunikacijskega načrta;
- 
zagotavljanje nadzora nad izvajanjem zahtev glede informiranja in
obveščanja;
12.  
zagotavljanje podatkov Evropski komisiji, da ji je omogočeno ocenjevanje
velikih projektov ((k) točka 60. člena Uredbe 1083/2006/ES):
- 
predhodno preverjanje administrativne, tehnične, finančne in vsebinske
ustreznosti vloge za velik projekt;
- 
vodenje postopka za usklajevanje vlog za velike projekte in za morebitne
spremembe odločitev Evropske komisije;
- 
spremljanje izvajanja velikih projektov.
(3) Skladno z Uredbo 1083/2006/ES lahko organ upravljanja
nekatere naloge organa upravljanja prenese na posredniška telesa.
6. člen
(pristojnosti, odgovornosti in naloge posredniškega telesa)
(1) Pristojnosti, odgovornosti in naloge, ki jih organ
upravljanja lahko prenese na posredniško telo, so:
1.     
v okviru naloge organa upravljanja iz 2. točke drugega odstavka
prejšnjega člena:
- 
načrtovanje instrumentov;
- 
preverjanje skladnosti instrumentov s pravili Evropske unije in
Republike Slovenije;
- 
spremljanje izvajanja operacij v skladu s postopki in roki, ki so
določeni v navodilih organa upravljanja;
- 
izvajanje sistema za preprečevanje, odkrivanje, evidentiranje,
preiskovanje in odpravljanje nepravilnosti v skladu z navodili organa
upravljanja;
- 
omogočanje delovanja revizorjev, nadzornih in tehničnih misij organov
Evropske unije in Republike Slovenije ter ukrepanje skladno s priporočili iz
končnih poročil misij;
2.     
v okviru naloge organa upravljanja iz 3. točke drugega odstavka
prejšnjega člena:
- 
izvajanje administrativnih kontrol po 13. členu Uredbe 1828/2006/ES;
- 
izvajanje kontrol na kraju samem po 13. členu Uredbe 1828/2006/ES;
3.     
v okviru naloge organa upravljanja iz 4. točke drugega odstavka
prejšnjega člena:
- 
zagotavljanje pravilnega in rednega zbiranja ter vnosa podatkov o
izvajanju v sistem ISARR, ki so potrebni za finančno upravljanje, spremljanje,
nadzor in vrednotenje v skladu z navodili organa upravljanja;
4.     
v okviru naloge organa upravljanja iz 5. točke drugega odstavka
prejšnjega člena:
- 
zagotavljanje, da upravičenci in drugi organi, ki so udeleženi v
izvajanju operacij, vodijo ločeno knjigovodstvo za vse transakcije v zvezi z
operacijami;
5.     
v okviru naloge organa upravljanja iz 6. točke drugega odstavka
prejšnjega člena:
- 
spremljanje realizacije in preverjanje izvajanja operacij v skladu s
postopki in roki, ki so določeni v navodilih organa upravljanja;
6.     
v okviru naloge organa upravljanja iz 7. točke drugega odstavka
prejšnjega člena:
- 
zagotavljanje, da se vsi dokumenti glede izdatkov in kontrol, ki so
potrebni za zagotovitev ustrezne revizijske sledi, hranijo v skladu z zahtevami
90. člena Uredbe 1083/2006/ES;
7.     
v okviru naloge organa upravljanja iz 8. točke drugega odstavka
prejšnjega člena:
- 
zagotavljanje informacij organu upravljanja in organu za potrjevanje, da
je sistem preverjanja vzpostavljen in da deluje, da so prijavljeni izdatki
realni, da so proizvodi dobavljeni ali storitve in gradnje izvedene v skladu s
pogodbo o sofinanciranju, da so zahtevki za izplačilo upravičenca pravilni in
da so operacije ter izdatki v skladu s pravili Evropske unije in Republike
Slovenije;
- 
priprava in posredovanje zahtevkov za povračilo razen v primeru, ko je v
vlogi upravičenca neposredni proračunski uporabnik in ni zagotovljena ustrezna
ločenost funkcij v skladu z zahtevami točke (b) 58. člena Uredbe 1083/2006/ES;
8.     
v okviru naloge organa upravljanja iz 11. točke drugega odstavka
prejšnjega člena:
- 
nadzor nad izvajanjem zahtev po informiranju in javnem obveščanju na
podlagi 69. člena Uredbe 1083/2006/ES in Uredbe 1828/2006/ES;
9.     
v okviru naloge organa upravljanja iz 12. točke drugega odstavka
prejšnjega člena:
- 
predhodno preverjanje administrativne, tehnične, finančne in vsebinske
ustreznosti vloge za velik projekt;
- 
spremljanje izvajanja velikih projektov;
- 
poročanje organu upravljanja o izvajanju velikih projektov na način, ki
ga določi organ upravljanja.
(2) Med naloge posredniškega telesa sodi tudi:
1.     
sodelovanje z organom upravljanja v postopkih načrtovanja in izvajanja
sistema kohezijske politike, kar obsega:
- 
poročanje organu upravljanja o odstopanjih od načrtovanih vsebin
operativnega programa, ki so lahko podlaga za korektivne ukrepe pri izvajanju
operativnega programa;
- 
priprava načrta za razdelitev sredstev državnega proračuna za kohezijsko
politiko za celotno programsko obdobje po prednostnih usmeritvah, po letih, po
proračunskih postavkah ali na način, kot ga določi Ministrstvo za finance;
- 
sporočanje sprememb o sistemu upravljanja in nadzora v skladu z navodili
organa upravljanja;
- 
načrtovanje in spremljanje uresničevanja ciljev strategije Evropa 2020
pri izvajanju prednostne usmeritve;
- 
omogočanje delovanja kontrol organa upravljanja ter ukrepanje v skladu s
popravljalnimi ukrepi iz končnih poročil o izvedenih kontrolah;
2.     
sodelovanje pri pripravi in izvajanju načrta vrednotenj;
3.     
sodelovanje pri delu nadzornega odbora in priprava dokumentacije po
navodilih organa upravljanja;
4.     
sodelovanje z organom upravljanja pri pripravi letnih in končnih
poročil;
5.     
sodelovanje pri pripravi navodil organa upravljanja.
7. člen
(pristojnosti, odgovornosti in naloge upravičenca)
(1) Upravičenec je odgovoren za izvedbo operacije.
Njegove pristojnosti in naloge, ki se natančneje določijo z navodili organa
upravljanja in posredniškega telesa ter pogodbo, so:
1.     
pravilno izvajanje operacije in v okviru dinamike, ki jo določa odločba
o dodelitvi sredstev ali pogodba o sofinanciranju;
2.     
izstavljanje zahtevka za izplačilo z zahtevano dokumentacijo in
dokazili;
3.     
omogočanje delovanja revizorjev, nadzornih in tehničnih misij organov
Evropske unije in Republike Slovenije, ukrepanje skladno s priporočili iz
končnih poročil misij in redno obveščanje organa upravljanja oziroma
posredniškega telesa o izvedenih ukrepih;
4.     
vodenje ločenega knjigovodstva za vse transakcije v zvezi z operacijami;
5.     
izvajanje nalog informiranja in obveščanja javnosti o operaciji;
6.     
vzdrževanje revizijske sledi in hrambe dokumentacije;
7.     
priprava in posredovanje poročil v skladu z navodili organa upravljanja
in posredniškega telesa in
8.     
druge naloge, ki izhajajo iz pogodbe o sofinanciranju.
(2) Neposredni proračunski uporabnik v vlogi predlagatelja
finančnega načrta in upravičenca poleg nalog iz prejšnjega odstavka opravlja še
naloge, določene v prejšnjem členu, razen priprave zahtevkov za povračilo in
izvajanja kontrol, ki jih pripravi oziroma opravi organ upravljanja. Organ
upravljanja in neposredni proračunski uporabnik v vlogi predlagatelja
finančnega načrta in upravičenca se lahko dogovorita drugače, ob zagotovitvi
ustrezne ločenosti funkcij v skladu z zahtevami (b) točke 58. člena Uredbe
1083/2006/ES.
8. člen
(pristojnosti, odgovornosti in naloge organa za potrjevanje)
Organ za potrjevanje je v postopkih porabe sredstev odgovoren
in pristojen za:
1.     
prejemanje plačil iz naslova prispevka Skupnosti s strani Evropske
komisije in vodenje obrestnega podračuna za posamezni sklad ter evidence o vseh
transakcijah;
2.     
potrjevanje izjave o izdatkih in zahtevkov za plačila ter njihovo
posredovanje Evropski komisiji;
3.     
potrjevanje, da je izkaz o izdatkih točen, izhaja iz zanesljivega
računovodskega sistema in temelji na preverljivih spremnih dokumentih;
4.     
potrjevanje, da so prijavljeni izdatki v skladu z veljavnimi pravili
Skupnosti in nacionalnimi pravili ter da so nastali zaradi projektov, ki so
bili izbrani za sofinanciranje v skladu z merili, ki veljajo za program, in v
skladu s pravili Skupnosti ter nacionalnimi pravili;
5.     
izvrševanje povračil iz naslova prispevka Skupnosti na podlagi
posameznega zahtevka za povračilo v državni proračun;
6.     
spremljanje razlike med izplačili iz naslova prispevka Skupnosti iz
državnega proračuna in izvršenimi povračili v državni proračun;
7.     
predpisovanje obrazca za zahtevek za povračilo z obveznimi prilogami;
8.     
izdajanje navodil;
9.     
posredovanje informacij o statusih zahtevkih za povračilo v sistem
ISARR;
10.  
zagotavljanje za namen izdajanja potrdil, da je od organa upravljanja
prejel dovolj informacij o izvajanju postopkov in preverjanju glede izdatkov,
ki so vsebovani na izkazih o izdatkih;
11.  
upoštevanje rezultatov vseh revizij, ki jih je izvedel revizijski organ
oziroma so bile izvedene v njegovi pristojnosti, za namen izdajanja potrdil;
12.  
vzdrževanje računovodskih evidenc izdatkov, predloženih Evropski
komisiji, v računalniški obliki;
13.  
pridobivanje in pregledovanje zapisov in dokumentov v zvezi z
operacijami, ki se financirajo iz sredstev kohezijske politike, kot tudi za
preverjanje na kraju samem;
14.  
vodenje evidence in obveščanje neposrednega proračunskega uporabnika in
organa upravljanja o prejetih, odobrenih in zavrnjenih zahtevkih za povračilo;
15.  
izdajanje zahtevkov za vračilo, vodenje evidence o zahtevanih ter
izvršenih vračilih in pripravljanje letne izjave o zahtevanih vračilih, ki jo
predloži revizijskemu organu in Evropski komisiji;
16.  
sestavo in predložitev napovedi zahtevkov za plačilo sredstev kohezijske
politike za tekoče in naslednje leto;
17.  
po potrebi izdajo navodila organu upravljanja za posredovanje podatkov
organu za potrjevanje, ki se nanašajo na pripravo napovedi zahtevkov za plačilo
iz sredstev kohezijske politike;
18.  
pripravo in posredovanje organu upravljanja poročil o nepravilnostih in
ukrepih za njihovo odpravo v skladu z navodili pristojnega organa za
sodelovanje z OLAF;
19.  
omogočanje delovanja revizorjev in nadzornih organov Evropske unije in
Republike Slovenije ter ukrepanje skladno s priporočili iz končnih poročil
misij in redno obveščanje organa upravljanja o izvedenih ukrepih.
9. člen
(pristojnosti, odgovornosti in naloge revizijskega organa)
(1) Naloge revizijskega organa, ki so opredeljene v 62.
členu Uredbe 1083/2006/ES ter v 16. do 18. členu Uredbe 1828/2006/ES, so
zlasti:
1.     
zagotavljanje izvedbe revizij, s katerimi se preveri učinkovitost
sistema upravljanja in nadzora;
2.     
zagotavljanje, da se revizije projektov izvajajo na podlagi ustreznega
vzorca, da se preverijo prijavljeni izdatki;
3.     
priprava in posredovanje revizijske strategije Evropski komisiji
najkasneje v devetih mesecih od potrditve operativnega programa;
4.     
posredovanje letnega poročila o nadzoru Evropski komisiji;
5.     
izdaja mnenja na podlagi nadzora in revizij o učinkovitosti delovanja
sistema upravljanja in nadzora;
6.     
sporočanje informacij o vseh pomembnih ugotovitvah glede sistema
poslovodenja in notranjega nadzora vseh udeležencev v postopkih izvajanja
kohezijske politike organu upravljanja, organu za potrjevanje in revidiranim
udeležencem;
7.     
priprava in posredovanje zaključne izjave in kadar je to potrebno,
izjave o delni zaključitvi;
8.     
omogočanje delovanja revizorjev in nadzornih organov Evropske unije in
Republike Slovenije ter ukrepanje skladno s priporočili iz končnih poročil
misij in redno obveščanje organa upravljanja o izvedenih ukrepih.
(2) Revizijski organ ima dostop do vseh informacij, osebja in
prostorov, ki so potrebni za izvajanje njegovih nalog in mu jih zagotavljajo
organ upravljanja, organ za potrjevanje, posredniška telesa, upravičenci in
izvajalci.
(3) Revizijski organ sodeluje z notranjimi revizijskimi
službami neposrednih in posrednih proračunskih uporabnikov, ki sodelujejo pri
izvajanju kohezijske politike. Notranje revizijske službe upoštevajo predloge
revizijskega organa pri načrtovanju revizij in ga sproti obveščajo o letnih
načrtih in opravljenih revizijah v zvezi s porabo sredstev kohezijske politike.
(4) Revizijski organ je odgovoren za pripravo poročila in
mnenja o skladnosti vzpostavitve sistemov upravljanja in nadzora operativnih
programov, kot je določeno z drugim, tretjim in četrtim odstavkom 71. člena
Uredbe 1083/2006/ES.
IV. IZBOR IN POTRDITEV OPERACIJ
10. člen
(črtan)
11. člen
(potrjevanje in izvajanje instrumenta javni razpis za izbor
operacij)
(1) Za javni razpis se uporabljajo določbe predpisa, ki
ureja postopke za izvrševanje proračuna.
(2) Posredniško telo pripravi osnutek javnega razpisa. Pred
njegovo objavo pridobi potrditev organa upravljanja. Podrobnejši postopek
priprave, prijave in potrjevanja javnega razpisa kot instrumenta se določi z
navodili organa upravljanja.
(3) Posredniško telo je dolžan v javnem razpisu navesti še:
1.     
razmerje med sredstvi na postavkah namenskih sredstev EU za kohezijsko
politiko in na postavkah slovenske udeležbe za sofinanciranje kohezijske
politike;
2.     
delež prispevka Skupnosti v celotnih upravičenih javnih izdatkih;
3.     
zahteve glede informiranja in obveščanja javnosti, ki jim morajo
zadostiti upravičenci skladno z 8. in 9. členom Uredbe 1828/2006/ES in navodili
organa upravljanja;
4.     
morebitno dopolnilno financiranje;
5.     
upravičene stroške v skladu z navodili organa upravljanja oziroma s
sklicevanjem na navodila organa upravljanja;
6.     
zahteve glede hranjenja dokumentacije o operaciji;
7.     
zahteve glede dostopnosti dokumentacije o operaciji agentu,
posredniškemu telesu, organu upravljanja, organu za potrjevanje, revizijskemu
organu ter drugim nadzornim organom;
8.     
zahteve glede spremljanja prihodkov operacije;
9.     
omejitve glede sprememb operacije v skladu s 57. členom Uredbe
1083/2006/ES;
10.  
posledice, če se ugotovi dvojno financiranje posamezne operacije ali, da
je višina sofinanciranja operacije presegla maksimalno dovoljeno stopnjo;
11.  
če gre za državne pomoči, shemo in stopnjo intenzivnosti ali najvišjo
dovoljeno višino sofinanciranja v skladu s shemo državnih pomoči.
(4) Posredniško telo lahko v javnem razpisu objavi tudi
druge podatke, če so potrebni glede na vrsto predmeta javnega razpisa.
(5) Ne glede na določbe prejšnjih odstavkov se pri prednostni
usmeritvi »regionalni razvojni programi v okviru Operativnega programa krepitve
regionalnih razvojnih potencialov za obdobje 2007–2013« kot instrument javni
razpis za izbor operacij šteje javni poziv, ki ga posredniško telo izvede v
skladu z uredbo, ki ureja dodeljevanje regionalnih spodbud.
(6) Za pripravo razpisne dokumentacije se uporabljajo določbe
predpisa, ki ureja postopke izvrševanja proračuna. Navodila in obrazci morajo
upoštevati tudi dodatne zahteve iz tretjega odstavka tega člena.
12. člen
(črtan)
13. člen
(obvezne sestavine pogodbe o sofinanciranju)
Obvezne sestavine pogodbe o sofinanciranju so:
1.     
naziv in naslov posredniškega telesa;
2.     
naziv, naslov in račun upravičenca;
3.     
navedba pravnih podlag in javnega razpisa, ki je podlaga za sklenitev
pogodbe;
4.     
navedba glede spoštovanja pravil državnih pomoči;
5.     
navedba obdobja upravičenosti izdatkov;
6.     
terminski plan izvedbe operacije;
7.     
rok začetka in dokončanja operacije;
8.     
namen, za katerega so sredstva dodeljena;
9.     
višina dodeljenih sredstev kohezijske politike in navedba:
- 
deleža prispevka skupnosti v celotnih upravičenih javnih izdatkih,
- 
razmerja med sredstvi na postavkah namenskih sredstev EU za kohezijsko
politiko in na postavkah slovenske udeležbe za sofinanciranje kohezijske
politike,
- 
stopnje intenzivnosti državne pomoči;
10.  
določilo glede davka na dodano vrednost kot upravičenega stroška, kadar
je to pomembno; 
11.  
določilo glede pavšala kot upravičenega stroška, kadar je to pomembno; 
12.  
določilo glede dopolnilnega sofinanciranja kot upravičenega stroška,
kadar je to pomembno;
13.  
navedba proračunskih postavk, iz katerih se pogodba financira in sklada
kohezijske politike, iz katerega se pogodba financira ter drugih zahtev,
skladno z 9. členom Uredbe 1828/2006/ES in navodili organa upravljanja;
14.  
dinamika izplačil pogodbenega zneska (okvirni terminski plan porabe sredstev,
vključno z rokom zadnjega izstavljenega računa oziroma zahtevka za izplačilo);
15.  
način nadzora nad namensko porabo sredstev, ki vključuje tudi kontrolo
na kraju samem;
16.  
dokazila, ki jih mora predložiti upravičenec za dodeljena oziroma
porabljena sredstva;
17.  
obveznost in dinamiko poročanja o poteku in rezultatih porabljenih
sredstev v fazi izvajanja operacije ali najmanj zaključno poročilo;
18.  
spremljanje in nadziranje izvajanja pogodbe ter namenske porabe sredstev
kohezijske politike;
19.  
določilo, da mora upravičenec ob nenamenski porabi sredstev kohezijske
politike vrniti sredstva državnega proračuna za kohezijsko politiko skupaj z
zakonitimi obrestmi;
20.  
določilo, da mora upravičenec obrazložiti in utemeljiti finančno,
vsebinsko oziroma časovno spremembo operacije, ker v nasprotnem primeru izgubi
pravico do nadaljnje porabe sredstev kohezijske politike in mora povrniti že
prejeta sredstva državnega proračuna za kohezijsko politiko;
21.  
določilo, da mora upravičenec voditi ločeno knjigovodstvo za vse
transakcije v zvezi z operacijo;
22.  
druge obvezne sestavine pogodbe o sofinanciranju, ki jih določajo drugi
predpisi in usmeritev posredniškega telesa;
23.  
protikorupcijska klavzula v skladu z zakonom, ki ureja integriteto in
preprečevanje korupcije;
24.  
določilo o varovanju podatkov;
25.  
zahteve glede informiranja in obveščanja javnosti za upravičence skladno
z 8. in 9. členom Uredbe 1828/2006/ES in navodili organa upravljanja;
26.  
zahteve glede hranjenja dokumentacije o operaciji;
27.  
zahteve glede dostopnosti dokumentacije o operaciji posredniškemu
telesu, organu upravljanja, organu za potrjevanje, revizijskemu organu in
drugim nadzornim organom ter ukrepanja v skladu s priporočili in popravljalnimi
ukrepi iz končnih poročil o izvedenih kontrolah in revizijah;
28.  
zahteve glede spremljanja prihodkov operacije, kadar je to pomembno;
29.  
omejitve glede sprememb na operaciji v skladu s 57. členom Uredbe
1083/2006/ES;
30.  
posledice glede ugotovitve o dvojnem financiranju posamezne operacije
oziroma, da je višina sofinanciranja operacije presegla maksimalno dovoljeno
stopnjo;
31.  
navedba skrbnikov pogodbe na strani posredniškega telesa in upravičenca.
14. člen
(črtan)
15. člen
(izvajanje instrumenta neposredno potrjevanje operacij)
(1) Z instrumentom neposredno potrjevanje operacij se
izbirajo: projekti oziroma skupine projektov in program, ki ga izvaja
upravičenec.
(2) Operacijo potrdi organ upravljanja.
(3) Operacije, ki izpolnjujejo pogoje za velike projekte
iz prvega odstavka 17. člena te uredbe potrjuje Evropska komisija.
16. člen
(potrditev in izvajanje projektov in skupin projektov)
(1) Vlogo za projekt oziroma skupino projektov
posameznega upravičenca oziroma skupine upravičencev prejme posredniško telo,
ki preveri, ali je vloga administrativno, tehnično, finančno in vsebinsko
ustrezna. Posredniško telo posreduje vlogo organu upravljanja v potrditev. O
potrditvi vloge organ upravljanja s posredovanjem odločbe o dodelitvi sredstev
obvesti upravičenca oziroma skupino upravičencev, organ za potrjevanje,
posredniško telo in revizijski organ. Če je upravičenec neposredni proračunski
uporabnik v vlogi predlagatelja finančnega načrta, pošlje vlogo za projekt ali
skupino projektov organu upravljanja, ki preveri, ali je vloga administrativno,
tehnično, finančno in vsebinsko ustrezna, in jo potrdi.
(2) Podrobnejši postopek priprave, prijave in potrjevanja
projektov oziroma skupin projektov se določi z navodili organa upravljanja.
(3) Po sprejetju odločitve o dodelitvi sredstev izvaja
upravičenec projekt ali skupino projektov v skladu s predpisi o javnem
naročanju. Za Operativni program razvoja okoljske in prometne infrastrukture
upravičenec pred objavo pošlje razpisno dokumentacijo posredniškemu telesu v
pregled in potrditev, razen če se organ upravljanja in posredniško telo v
sporazumu o prenosu nalog ne dogovorita drugače.
(4) Upravičenec lahko izjemoma prične z izvedbo postopkov
oddaje javnih naročil in izvajanjem projekta ali skupine projektov pred
sprejetjem odločitve o dodelitvi sredstev pod pogojem, da je projekt uvrščen v
načrt razvojnih programov. Upravičenec pošlje javno naročilo posredniškemu
telesu ali kontrolni enoti organa upravljanja, če gre za neposrednega
proračunskega uporabnika v vlogi upravičenca, ki izvedeta administrativno
kontrolo po 13. členu Uredbe 1828/2006/ES.
(5) V primeru, da se projekt že izvaja preden je sprejeta odločitev
o dodelitvi sredstev in že potekajo izplačila, ki v zvezi s projektom
nastajajo, s postavk integralnega državnega proračuna, neposredni proračunski
uporabnik pripravi in Ministrstvu za finance v 10 dneh po prejemu odločbe o dodelitvi
sredstev posreduje predlog za preknjižbo upravičenih izdatkov, nastalih od
dneva upravičenosti stroškov do dneva prejema odločbe o dodelitvi sredstev in
že izplačanih z integralnih postavk, na postavke namenskih sredstev EU za
kohezijsko politiko in sredstev slovenske udeležbe za sofinanciranje kohezijske
politike.
(6) Po prejemu odločbe o dodelitvi sredstev pripravi
neposredni proračunski uporabnik predlog za vključitev projekta v NRP in izvede
postopek v skladu s predpisi, ki urejajo javne finance.
(7) Za izvajanje projektov in skupine projektov, ki se
financirajo iz Evropskega socialnega sklada, se smiselno uporabljajo predpisi o
javnem naročanju ali pa se uporabijo postopki, ki jih glede na svoje področje
dela določi upravičenec.
17. člen
(potrditev in izvajanje velikih projektov)
(1) Projekti oziroma skupine projektov, ki izpolnjujejo
pogoje, določene v 39. členu Uredbe 1083/2006/ES, se štejejo za velike
projekte. Veliki projekti so lahko del operativnega programa, ki se financira
iz Evropskega sklada za regionalni razvoj in Kohezijskega sklada.
(2) Vlogo za velik projekt posameznega upravičenca ali
skupine upravičencev prejme posredniško telo, ki preveri, ali je vloga
administrativno, tehnično, finančno in vsebinsko ustrezna ter pripravljena v
skladu s predpisi za pripravo investicijske dokumentacije. Posredniško telo
posreduje vlogo organu upravljanja, ki preveri, ali vloga ustreza opredelitvi
velikega projekta in preveri, ali vsebuje vse podatke, opredeljene v 40. členu
Uredbe 1083/2006 ter jo posreduje Evropski komisiji.
(3) Organ upravljanja posreduje kopijo vloge, ki jo je
predhodno potrdila Evropska komisija, organu za potrjevanje, neposrednemu
proračunskemu uporabniku bodisi v vlogi posredniškega telesa bodisi v vlogi
upravičenca, upravičencu, ki ni neposredni proračunski uporabnik in revizijskemu
organu.
(4) Veliki projekt izvaja upravičenec s postopkom oddaje
javnih naročil v skladu s predpisi, ki urejajo javno naročanje. Za Operativni
program razvoja okoljske in prometne infrastrukture upravičenec pred objavo
pošlje razpisno dokumentacijo posredniškemu telesu v pregled in potrditev,
razen če se organ upravljanja in posredniško telo v sporazumu o prenosu nalog
ne dogovorita drugače.
(5) Upravičenec lahko prične z izvedbo postopkov oddaje
javnih naročil in izvajanjem projekta pred sprejetjem odločbe o dodelitvi
sredstev s strani Evropske komisije ob upoštevanju določb te uredbe in zakona,
ki ureja javno naročanje.
(6) V primeru neposredne potrditve operacije in ob pisni
odobritvi organa upravljanja je mogoče izvesti izplačila iz postavke namenskih
sredstev EU za kohezijsko politiko in sredstev slovenske udeležbe za
sofinanciranje kohezijske politike še pred izdajo odločbe.
(7) Če predlog velikega projekta ni vključen v NRP in
zanj še niso zagotovljene pravice porabe v državnem proračunu za proračunsko
leto, v katerem se izda odločba in začne teči obdobje upravičenosti izdatkov,
je potrebno pred posredovanjem vloge za velik projekt Evropski komisiji
pridobiti soglasje vlade. V ta namen neposredni proračunski uporabnik vladi
posreduje predlog velikega projekta (skupaj s predlogom usklajenega finančnega
načrta projekta), h kateremu je pridobil soglasje organa upravljanja. Če vlada uvrsti
projekt v NRP, posreduje organ upravljanja vlogo Evropski komisiji.
18. člen
(potrditev in izvajanje programa, ki ga izvaja upravičenec)
(1) Program se uporabi v primerih, ko je z njim možno
zagotoviti doseganje ciljev znotraj posamezne prednostne usmeritve.
(2) Vlogo za program posameznega upravičenca prejme
posredniško telo, ki preveri, ali je vloga za program administrativno,
tehnično, finančno in vsebinsko ustrezna. Posredniško telo posreduje vlogo za
program organu upravljanja v potrditev. O potrditvi vloge za program organ
upravljanja obvesti posredniško telo z odločbo o dodelitvi sredstev. Kopije
odločbe o dodelitvi sredstev organ upravljanja posreduje organu za potrjevanje,
upravičencu in revizijskemu organu. Posredniško telo na podlagi odločbe z
upravičencem sklene pogodbo o sofinanciranju ali pa, v primeru, da gre za instrumente
finančnega inženiringa, sporazum o financiranju, kot je to določeno v 43. in 44. členu Uredbe 1828/2006/ES.
(3) V primeru, ko je v vlogi upravičenca neposredni proračunski
uporabnik, neposredni proračunski uporabnik pošlje vlogo za program v potrditev
organu upravljanja, ki preveri, ali je vloga za program administrativno,
tehnično, finančno in vsebinsko ustrezna. O potrditvi vloge za program organ
upravljanja obvesti upravičenca s posredovanjem odločbe o dodelitvi sredstev.
Kopije odločbe o dodelitvi sredstev organ upravljanja posreduje organu za
potrjevanje in revizijskemu organu.
(4) Za vse instrumente finančnega inženiringa se v vlogi
za program namesto programa predloži poslovni načrt, kot je to določeno v 43.
členu Uredbe 1828/2006/ES.
(5) Za program se uporabljajo:
-       
postopki, ki jih glede na svoje področje dela določi upravičenec, ali
-       
v primeru instrumentov finančnega inženiringa določbe Uredb 1083/2006/ES
in 1828/2006/ES.
(6) Podrobnejši postopek priprave, prijave in
potrjevanja programa se določi z navodili organa upravljanja.
19. člen
(izvajanje in potrditev programov, projektov in aktivnosti
tehnične pomoči)
(1) Izbor, potrjevanje in izvajanje programov, projektov ter
aktivnosti tehnične pomoči, ki jih izvaja organ upravljanja v vlogi
upravičenca, so urejeni s posebnimi navodili organa upravljanja. 
(2) Organ upravljanja pripravi predlog operacije (programa)
na ravni operativnega programa za njegovo celotno obdobje izvajanja in ga
potrdi z odločbo. Odločba o potrditvi operacije skupaj s predlogom programa
tehnične pomoči predstavlja pogodbo o sofinanciranju. Pogodba o sofinanciranju
predstavlja podlago za uvrstitev projekta v NRP in se šteje kot operacija, ki
se evidentira v ISARR. Na ravni operacije (programa ali pogodbe o sofinanciranju)
organ upravljanja pripravi posamezni zahtevek za povračilo. Organ upravljanja o
potrditvi operacije tehnične pomoči (programa) obvesti organ za potrjevanje in
revizijski organ. 
(3) V skladu z navodili organa upravljanja neposredni ali
posredni proračunski uporabnik sodeluje pri izvajanju aktivnosti, ki jih organ
upravljanja izvaja koncentrirano. Organ upravljanja o aktivnostih, ki se
izvajajo koncentrirano, obvešča neposrednega ali posrednega proračunskega
uporabnika ter organ za potrjevanje in revizijski organ. Plačilo za aktivnosti,
ki se izvajajo koncentrirano, se izvede s postavk tehnične pomoči organa
upravljanja. 
(4) Neposredni ali posredni proračunski uporabnik s soglasjem
neposrednega proračunskega uporabnika za aktivnosti, ki se izvajajo dekoncentrirano,
pripravi projektni predlog za vključitev projekta v operacijo (program)
tehnične pomoči in ga pošlje organu upravljanja. Organ upravljanja oceni
projektni predlog za vključitev dekoncentriranih aktivnosti v operacijo
(program) in ga uskladi z neposrednim ali posrednim proračunskim uporabnikom
ter izda odločbo o vključitvi projekta v operacijo (program) tehnične pomoči,
ki jo pošlje neposrednemu ali posrednemu proračunskemu uporabniku in v vednost
organu za potrjevanje in revizijskemu organu. Odločba o vključitvi projekta v
operacijo (program) tehnične pomoči skupaj s projektnim predlogom se šteje kot
dodatek k pogodbi o sofinanciranju, na podlagi katerega organ upravljanja
prerazporedi sredstva tehnične pomoči s svojih postavk na postavke neposrednega
proračunskega uporabnika za tehnično pomoč. Neposredni ali posredni proračunski
uporabnik izvaja projekt v skladu z zakonodajo, ki ureja javno naročanje,
sistem javnih uslužbencev, sistem plač v javnem sektorju in delovna razmerja,
določbami te uredbe ter navodili organa upravljanja. 
(5) Za izdatke tehnične pomoči izvaja kontrolo po 13. členu
Uredbe 1828/2006/ES organ upravljanja.
V. IZVRŠEVANJE OPERACIJ
20. člen
(dopolnilno financiranje)
(1) Evropski sklad za regionalni razvoj in Evropski socialni
sklad lahko, ob upoštevanju omejitev glede financiranja za posamezen sklad,
dopolnilno in ob upoštevanju 10% omejitve financiranja Skupnosti na ravni
razvojne prioritete operativnega programa financirata dele operacije, ki
spadajo v obseg pomoči drugega sklada, če so nujni za zadovoljivo izvajanje
operacije in so z njo neposredno povezani.
(2) Omejitev iz prejšnjega odstavka tega člena se ne uporablja
za četrto razvojno prioriteto Operativnega programa razvoja človeških virov za
obdobje 2007–2013, za katero velja omejitev skladno s sedmim odstavkom 3. člena
Uredbe št. 1081/2006/ES.
(3) Dopolnilno financiranje se zagotavlja ob upoštevanju
Operativnega programa krepitve regionalnih razvojnih potencialov za obdobje
2007–2013 in Operativnega programa razvoja človeških virov za obdobje
2007–2013.
21. člen
(črtan)
22. člen
(izplačilo iz proračuna)
(1) Osnova za izplačilo iz proračuna so upravičeni izdatki,
na podlagi katerih upravičenec pripravi zahtevek za izplačilo, razen v primerih
predplačil. Izjema so tudi zahtevki za izplačila investicijskih transferov
občinam in posrednim proračunskim uporabnikom, za katere so z zakonom, ki ureja
izvrševanje proračuna določeni drugačni roki plačil od običajnih ter zahtevki
za izplačila stroškov upravičencem v okviru programov iz 18. člena te
uredbe za opravljene aktivnosti prejemnikov sredstev. V primeru, da upravičenec
ni neposredni proračunski uporabnik, pripravi in posreduje zahtevek za
izplačilo neposrednemu proračunskemu uporabniku.
(2) Neposredni proračunski uporabnik izvrši izplačilo v
breme sredstev državnega proračuna za kohezijsko politiko v skladu z določili
veljavnega zakona, ki ureja izvrševanje proračuna in pravilnika, ki ureja
postopke za izvrševanja proračuna.
(3) Izplačila v breme namenskih sredstev EU za kohezijsko
politiko in sredstev slovenske udeležbe za sofinanciranje kohezijske politike
se izvršijo in evidentirajo v razmerju, ki je opredeljeno v pogodbi o
sofinanciranju ali v odločbi o dodelitvi sredstev.
(4) Izplačila v breme sredstev državnega proračuna za
kohezijsko politiko so možna le za upravičene stroške v skladu z veljavnimi
predpisi, navodili organa upravljanja za upravičene stroške, operativnimi
programi in shemo državnih pomoči. Če se naknadno ugotovi, da so bila že
izplačana sredstva iz navedenih postavk neupravičen javni izdatek, je potrebno
izvršiti preknjižbo porabe v skladu s 24. členom te uredbe.
22.a člen
(pogoji za pridobitev predplačil za operacije, za katere
upravičenci prejemajo državno pomoč)
(1) Za predplačila iz državnega proračuna za osebe zasebnega
ali javnega prava, ki so ustanovljene in delujejo kot društvo, zasebni ali
javni zavod ali ustanova, se uporabljajo določbe predpisa, ki ureja izvrševanje
proračuna.
(2) Predplačila iz državnega proračuna je mogoče v
primeru državnih pomoči dodeliti in izplačati do višine 30 odstotkov
upravičenih javnih izdatkov. S pogodbo o sofinanciranju se določi odstotek
predplačil.
(3) V primeru, da je predplačilo dodeljeno za operacijo,
za katero upravičenec prejema državno pomoč, neposredni proračunski uporabnik
ne sme izvršiti izplačila, dokler s strani upravičenca ne prejme finančnega
zavarovanja za zavarovanje predplačila. Za zavarovanje predplačil se kot
primerno finančno zavarovanje šteje bančna garancija, kavcijsko zavarovanje pri
zavarovalnicah ali zastava obveznic Republike Slovenije oziroma druga
primerljiva oblika finančnega zavarovanja s predhodnim soglasjem Ministrstva za
finance.
(4) Finančno zavarovanje iz prejšnjega odstavka se mora
glasiti v korist neposrednega proračunskega uporabnika in mora biti dano v
višini 110 odstotkov dodeljenega predplačila. Stroške zavarovanja predplačila
nosi upravičenec, ki je prejemnik predplačila. Za spremljanje in hrambo
instrumentov za zavarovanje predplačil je odgovoren neposredni proračunski
uporabnik v vlogi posredniškega telesa.
(5) Do predplačil so upravičeni upravičenci iz pogodb o
sofinanciranju pod pogoji, določenimi v navodilih organa upravljanja.
(6) Organ upravljanja izda navodila, s katerimi podrobneje
uredi pogoje, načine in roke za predložitev finančnih zavarovanj iz drugega in
tretjega odstavka tega člena ter druga pravila za izvajanje predplačil.
23. člen
(zahtevek za povračilo in povračilo v proračun)
(1) Koriščenje sredstev kohezijske politike temelji na
načelu povračila upravičenih javnih izdatkov.
(2) Neposredni proračunski uporabnik v vlogi posredniškega
telesa ali organ upravljanja mora po plačilu v breme sredstev državnega
proračuna za kohezijsko politiko najpozneje v 15 dneh potrditi in predložiti
zahtevek za povračilo z dokazilom o opravljenih kontrolah in ostalo zahtevano
dokumentacijo organu za potrjevanje.
(3) Organ za potrjevanje lahko zavrne zahtevek za povračilo,
če ne izpolnjuje zahtevanih pogojev, in z ustrezno utemeljitvijo obvesti
neposrednega proračunskega uporabnika in organ upravljanja.
(4) Organ za potrjevanje izvrši povračilo iz naslova
sredstev kohezijske politike v proračun.
24. člen
(neupravičena poraba sredstev državnega proračuna za
kohezijsko politiko v primeru, da sredstva še niso povrnjena v proračun)
(1) V primeru neupravičene porabe sredstev državnega
proračuna za kohezijsko politiko mora neposredni proračunski uporabnik v 30
dneh po prejemu obvestila o zavrnjenem zahtevku za povračilo posredovati
Ministrstvu za finance predlog za preknjižbo porabe na postavke, ki niso vezane
na sredstva državnega proračuna za kohezijsko politiko. Preknjižba porabe se
lahko izvrši samo v okviru proračuna tekočega leta.
(2) V primeru neupravičene porabe sredstev državnega
proračuna za kohezijsko politiko neposredni proračunski uporabnik vzpostavi
terjatev do upravičenca v informacijskem sistemu za izvajanje državnega
proračuna MFERAC in pozove upravičenca k vračilu sredstev v proračun. Rok za
vračilo sredstev v državni proračun ne sme biti daljši kot 30 dni.
(3) V primeru neizvršitve postopka iz prejšnjega odstavka
lahko organ upravljanja zadrži finančno izvrševanje projektov iz sredstev
kohezijske politike, dokler posredniško telo ne izvede preknjižbe porabe v
skladu s prejšnjim odstavkom.
25. člen
(neupravičena poraba sredstev državnega proračuna za
kohezijsko politiko v primeru, da so sredstva že povrnjena v proračun)
(1) Pri izvajanju tega člena se uporabljajo določbe 24.
člena te uredbe.
(2) Neposredni proračunski uporabnik v primeru neupravičene
porabe sredstev državnega proračuna za kohezijsko politiko, ki so že bila
povrnjena v državni proračun, organu za potrjevanje predloži negativni zahtevek
za povračilo v višini neupravičeno izplačanih sredstev.
(3) Organ za potrjevanje na podlagi potrjenega negativnega
zahtevka za povračilo izda zahtevek za vračilo, ki ga naslovi na neposrednega
proračunskega uporabnika in v katerem določi rok za vračilo sredstev.
(4) Neposredni proračunski uporabnik vrne neupravičen
prispevek Skupnosti v skladu z zahtevkom za vračilo.
26. člen
(spremembe pravic porabe)
(1) Prerazporejanje pravic porabe med postavkami
namenskih sredstev EU za kohezijsko politiko in med postavkami slovenske
udeležbe ureja zakon, ki ureja izvrševanje proračuna.
(2) Postopek za povečanje pravic porabe na postavkah
namenskih sredstev EU za kohezijsko politiko ureja zakon, ki ureja izvrševanje
proračuna.
27. člen
(prevzemanje obveznosti v breme sredstev državnega proračuna
za kohezijsko politiko)
(1) Neposredni proračunski uporabnik lahko razpiše
sredstva državnega proračuna za kohezijsko politiko za celotno vrednost
evidenčnega projekta v NRP.
(2) Neposredni proračunski uporabnik mora imeti za izvedbo
javnega razpisa za izbor operacij ali neposredno potrditev operacije sredstva
načrtovana v NRP državnega proračuna v okviru evidenčnega projekta na postavkah
namenskih sredstev EU za kohezijsko politiko in na postavkah slovenske udeležbe
za sofinanciranje kohezijske politike ter zagotovljena v letu, v katerem je
načrtovan začetek izvajanja operacij, za katere se sklenejo pogodbe o
sofinanciranju.
(3) Neposredni proračunski uporabnik lahko sklene pogodbo v
breme postavk sredstev državnega proračuna za kohezijsko politiko in prevzame
obveznosti za celotno vrednost pogodbe v okviru razpoložljivih pravic porabe.
Dinamika projekta v NRP mora biti usklajena z dinamiko obveznosti v pogodbi o
sofinanciranju oziroma v enakovrednem dokumentu.
27.a člen
(upravljalna preverjanja)
(1) Upravljalna preverjanja so preverjanja v skladu s 13.
členom Uredbe 1828/2006/ES. Med upravljalna preverjanja sodijo: 
-       
izvajanje administrativnih kontrol po 13. členu Uredbe 1828/2006/ES; 
-       
izvajanje kontrol na kraju samem po 13. členu Uredbe 1828/2006/ES; 
-       
izvajanje kontrol prenesenih nalog. 
(2) Upravljalna preverjanja izvajajo: 
-       
organ upravljanja; 
-       
neposredni proračunski uporabniki v vlogi posredniških teles; 
-       
neposredni proračunski uporabniki v vlogi upravičencev; 
-       
drugi udeleženci, ki so vključeni v izvajanje evropske kohezijske
politike. 
(3) Organ upravljanja določi smernice za izvajanje
popravljalnih ukrepov v primeru odkritih napak in nepravilnosti pri izvajanju
kohezijske politike. 
(4) Na podlagi izvedenih upravljalnih preverjanj lahko organ
upravljanja ali institucija, na katero so prenesene naloge organa upravljanja,
v primeru ugotovljenih napak in nepravilnosti izreče popravljalne ukrepe in
finančne popravke.
28. člen
(kontrola pred izplačilom iz proračuna)
(1) Udeleženci pri porabi sredstev kohezijske politike
opravljajo kontrole v skladu s to uredbo ter navodili organa upravljanja.
(2) Pred izplačilom sredstev državnega proračuna za kohezijsko
politiko iz proračuna izvedeta organ upravljanja ali posredniško telo
administrativne kontrole po 13. členu Uredbe 1828/2006/ES, ki omogočajo
nemoteno pripravo odredb za izplačilo. V nekaterih primerih investicijskih
transferjev občin in v primerih vnaprejšnjih plačil upravičencev za določene
deleže vrednosti opreme, ko je za dobavo opreme vzpostavljeno tudi ustrezno
finančno zavarovanje na relaciji upravičenec–dobavitelj, je mogoče
administrativno kontrolo izvesti po izplačilu iz državnega proračuna, vendar
pred pripravo zahtevka za povračilo in ob soglasju organa upravljanja.
Podrobneje se ti primeri opredelijo v navodilih organa upravljanja.
(3) Izplačilo iz sredstev državnega proračuna za kohezijsko
politiko neposredni proračunski uporabnik izvrši le ob potrdilu o opravljenih
kontrolah, razen v primerih iz drugega odstavka tega člena.
(4) Pri projektih, ki so že uvrščeni v načrt razvojnih
programov, se ne glede na določbe drugega in tretjega odstavka tega člena za stroške
tehnične pomoči in stroške iz neposredno potrjenih operacij v primeru, ko je
neposredni proračunski uporabnik v vlogi upravičenca, administrativne kontrole
po 13. členu Uredbe 1828/2006/ES izvedejo po izplačilu sredstev državnega
proračuna za kohezijsko politiko, vendar pred pripravo zahtevka za povračilo.
(5) Neposredni proračunski uporabnik v vlogi predlagatelja
finančnega načrta in upravičenca po pooblastilu organa upravljanja izvaja
administrativno kontrolo po 13. členu Uredbe 1828/2006/ES.
29. člen
(kontrola pred povračilom sredstev Skupnosti na podlagi
zahtevka za povračilo)
(1) Pred posredovanjem zahtevka za povračilo organu za
potrjevanje morajo biti izvršene administrativne kontrole v skladu z navodili
organa upravljanja.
(2) Pred povračilom prispevka Skupnosti na podlagi
zahtevka za povračilo izvede organ za potrjevanje kontrole, ki so v njegovi
pristojnosti.
30. člen
(izvajanje kontrol na kraju samem)
Kontrole na kraju samem opravljata organ upravljanja in
posredniško telo na podlagi analize tveganja in opredeljenega vzorca, ki ju
pripravi organ upravljanja.
31. člen
(nepravilnosti)
(1) Udeleženci, vključeni v izvajanje kohezijske
politike, preprečujejo, odkrivajo, odpravljajo in poročajo o nepravilnostih.
(2) O nepravilnostih poročajo v skladu z navodili pristojnega
organa za sodelovanje z OLAF, ki je zadolžen za posredovanje poročil o
nepravilnostih OLAF-u.
32. člen
(vpogled v MFERAC, ISARR in IS-PA 2007)
(1) Ministrstvo za finance omogoči vpogled v MFERAC organu
upravljanja, organu za potrjevanje, revizijskemu organu in posredniškim telesom
za opravljanje nalog, ki jih določajo ta uredba in navodila, izdana na njeni
podlagi.
(2) Organ upravljanja zagotovi vpogled, omogoči udeležencem
vnos podatkov v ISARR ter poročanje za opravljanje nalog, kot jih določa ta
uredba in navodila organa upravljanja.
(3) Organ upravljanja zagotovi, da ISARR izpolnjuje zahteve
Uredbe 1083/2006/ES in Uredbe 1828/2006/ES ter organa za potrjevanje.
(4) Organ za potrjevanje revizorjem in nadzornim organom
Evropske unije ter Republike Slovenije v IS-PA 2007 omogoči vpogled v evidenco
zahtevkov za povračilo, na osnovi katerih je pripravil izjavo o izdatkih in
zahtevke za plačilo.
33. člen
(upravičeni izdatki)
(1) Povračilo izdatkov je upravičeno, če so izdatki
nastali v obdobju od 1. januarja 2007 do 31. decembra 2015. Organ
upravljanja oziroma Evropska komisija v odločitvi o potrditvi instrumenta
določi obdobje upravičenosti izdatkov v okviru upravičenega obdobja.
(2) Pri shemah državnih pomoči se obdobje upravičenosti izdatkov
prične skladno z opredelitvijo v shemah državnih pomoči.
(3) Izdatek je upravičen samo, če je nastal zaradi operacije,
ki jo je potrdil organ upravljanja, Evropska komisija oziroma oseba v
pristojnosti organa upravljanja, in v skladu z merili, ki jih določi nadzorni
odbor.
(4) V primeru, da izdatki niso nastali v breme sredstev državnega
proračuna za kohezijsko politiko, posredniško telo posreduje predlog za
pridobitev soglasja za preknjižbo porabe v breme sredstev državnega proračuna
za kohezijsko politiko organu upravljanja, skupaj z dokazilom o opravljenih
administrativnih kontrolah po 13. členu Uredbe 1828/2006/ES. Po pridobitvi
soglasja se izvede preknjižba porabe v breme sredstev državnega proračuna za
kohezijsko politiko. Po preknjižbi porabe neposredni proračunski uporabnik
predloži zahtevek za povračilo organu za potrjevanje. Kot poraba sredstev
kohezijske politike se lahko upoštevajo tudi izdatki, ki niso nastali v breme
sredstev državnega proračuna za kohezijsko politiko, za katere preknjižba ni
več mogoča, če tako odloči organ upravljanja.
(5) Izdatki, ki so nastali v breme sredstev državnega
proračuna za kohezijsko politiko, se kot sredstva za določitev osnove za
izračun prispevka Skupnosti lahko upoštevajo tudi v primerih, ko so bila izplačila
izvršena z integralnih postavk državnega proračuna, vendar le v primerih, ko
preknjižbe med postavkami niso več možne. Proračunski uporabnik mora o
tovrstnih izplačilih posebej obvestiti organ za potrjevanje.

Uredba o izvajanju postopkov pri porabi
sredstev evropske kohezijske politike v Republiki Sloveniji v programskem
obdobju 2007–2013 (Uradni list RS, št. 17/09) vsebuje naslednje končne določbe: 
»VI. KONČNE DOLOČBE
34. člen
(razveljavitev in
podaljšanje veljavnosti)
(1) Z dnem uveljavitve te uredbe preneha veljati Uredba
o izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007–2013 (Uradni list RS, št. 41/07
in 114/07 – ZIPRS0809).
(2) Z dnem uveljavitve te uredbe še naprej veljata:
-       
Odlok o ustanovitvi, sestavi, organizaciji in nalogah Nadzornega odbora
za Operativni program razvoja človeških virov za obdobje 2007–2013 (Uradni list
RS, št. 71/07 in 50/08) in
-       
Odlok o ustanovitvi, sestavi, organizaciji in nalogah Nadzornega odbora
za Operativni program krepitve regionalnih razvojnih potencialov za obdobje
2007–2013 in za Operativni program razvoja okoljske in prometne infrastrukture
za obdobje 2007–2013 (Uradni list RS, št. 71/07 in 50/08).
35. člen
(dokončanje postopkov po
prejšnji uredbi)
Instrumenti, ki so bili potrjeni s strani organa upravljanja
pred uveljavitvijo te uredbe, se izvedejo po Uredbi o izvajanju postopkov pri
porabi sredstev evropske kohezijske politike v Republiki Sloveniji v
programskem obdobju 2007–2013 (Uradni list RS, št. 41/07 in 114/07 –
ZIPRS0809).
36. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007– 2013 (Uradni list RS, št. 40/09) črta 35. člen uredbe:
»35. člen
(črtan)«;
ter vsebuje naslednji prehodni in končno
določbo:
»PREHODNI IN KONČNA DOLOČBA
18. člen
Določbe 14. člena te uredbe se uporabljajo tudi za
pogodbe o sofinanciranju, sklenjene pred njeno uveljavitvijo, če razpis, na podlagi
katerega je bila pogodba sklenjena, ni določal načina izplačil iz proračuna
Republike Slovenije. K pogodbam iz prejšnjega stavka tega člena se sklene
dodatek, v katerem se določi odstotek predplačil, ki je fiksen, in ki velja do
zaključka operacije.
19. člen
Navodila iz 14. člena te uredbe izda organ upravljanja v
petnajstih dneh po uveljavitvi te uredbe.
20. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o dopolnitvi Uredbe o izvajanju
postopkov pri porabi sredstev evropske kohezijske politike v Republiki
Sloveniji v programskem obdobju 2007–2013 (Uradni list RS, št. 3/10) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007–2013 (Uradni list RS, št. 31/10) vsebuje naslednji prehodni in
končno določbo:
»PREHODNI IN KONČNA DOLOČBA
28. člen
Sklepi organa upravljanja o prenosu nalog na posredniška
telesa, ki so bili izdani do dneva uveljavitve te uredbe, veljajo do dneva
sklenitve sporazuma med organom upravljanja in posamičnim posredniškim telesom.
29. člen
Pogodbe o prenosu nalog v izvajanje, sklenjene med
posredniškim telesom in agentom pred uveljavitvijo te uredbe, ostanejo v
veljavi in se izvajajo v skladu z dosedanjimi predpisi.
30. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007 – 2013 (Uradni list RS, št. 79/10) vsebuje naslednjo končno določbo:
»5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007 – 2013 (Uradni list RS, št. 4/13) vsebuje naslednjo končno določbo:
»20. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
izvajanju postopkov pri porabi sredstev evropske kohezijske politike v
Republiki Sloveniji v programskem obdobju 2007 – 2013 (Uradni list RS, št. 89/14) vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po objavi v Uradnem
listu Republike Slovenije.«.