1. člen
(namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331 z dne
15. decembra 2010, str. 12; v nadaljevanju: Uredba (EU)
št. 1093/2010), zadnjič spremenjena z Uredbo (EU) 2019/2175 Evropskega
parlamenta in Sveta z dne 18. decembra 2019 (UL L št. 334 z dne
27. decembra 2019, str. 1), dne 1. julija 2020 na svoji spletni
strani objavil Smernice o obravnavi strukturnih valutnih pozicij na podlagi
člena 352(2) Uredbe (EU) št. 575/2013 (CRR) (EBA/GL/2020/09; v
nadaljevanju: smernice).
(2) Smernice določajo usmeritve za pristojne organe v EU
o obravnavi strukturnih valutnih pozicij iz člena 352(2) Uredbe (EU)
št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L
št. 176 z dne 27. junija 2013, str. 1; v nadaljevanju:
Uredba (EU) št. 575/2013). Smernice se uporabljajo v zvezi z zahtevami za
izdajo dovoljenja institucij, ki uporabljajo zahteve iz Uredbe EU št. 575/2013
na posamični podlagi in na konsolidirani podlagi. Smernice se uporabljajo za
vse institucije, ne glede na to, ali izračunavajo kapitalske zahteve za valutno
tveganje na podlagi standardiziranega pristopa iz poglavja 3
naslova IV Uredbe (EU) št. 575/2013 za vse svoje pozicije, na podlagi
pristopa notranjih modelov iz poglavja 5 naslova IV navedene uredbe
za vse svoje pozicije ali na podlagi enega od teh pristopov za nekatere svoje
pozicije in drugega pristopa za preostale pozicije.
(3) Smernice so naslovljene na:
1.     
finančne institucije iz prvega odstavka 4. člena Uredbe (EU)
št. 1093/2010 in
2.     
pristojne organe iz točke (i) drugega odstavka
4. člena Uredbe (EU) št. 1093/2010.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju: banke);
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad subjekti iz 1. točke tega
odstavka.
(2) Banke iz 1. točke prejšnjega odstavka v celoti
upoštevajo določbe smernic v delu, v katerem so naslovljene na banke.
(3) Banka Slovenije na podlagi 2. točke prvega odstavka
tega člena pri opravljanju nalog in pristojnosti nadzora v skladu z ZBan-2 in
Uredbo (EU) št. 575/2013 v celoti upošteva določbe smernic v delu, v
katerem se nanašajo na izvajanje nalog in pooblastil pristojnega organa.
3. člen
(uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. januarja
2022.
Ljubljana, dne 20. oktobra 2020
Boštjan Vasle
predsednik
Sveta Banke Slovenije