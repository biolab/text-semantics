1. člen
(vsebina)
Ta pravilnik opredeljuje naloge, mandat, strokovne kompetence
in pristojnosti predstavnika družine, način njegovega sodelovanja z drugimi
institucijami in posamezniki, dolžnost poročanja, varovanje osebnih podatkov
družine, nadzor nad izvajanjem, način izbora kandidatov in način financiranja.
2. člen
(strokovne kompetence)
(1) Predstavnik družine je oseba, ki je starš otroka s
posebnimi potrebami ali z rizičnimi dejavniki (v nadaljnjem besedilu: otrok s
posebnimi potrebami) in ima izkušnje s področja zgodnje obravnave.
(2) Predstavnik družine mora imeti naslednje strokovne
kompetence:
-       
zaključeno najmanj izobrazbo pridobljeno po izobraževalnih programih za
pridobitev srednje poklicne izobrazbe, ki je po zakonu, ki ureja slovensko
ogrodje kvalifikacij, uvrščena v 5. raven;
-       
poznavanje dela nevladne organizacije, ki ga je predlagala;
-       
opravljeno najmanj eno izobraževanje s področja celostne zgodnje
obravnave;
-       
opravljeno osnovno izobraževanje za predstavnika družine.
3. člen
(način dela)
(1) Predstavnik družine nudi družini otroka s posebnimi
potrebami pogovor, podporo in informacije o programih v podporo družini otrok s
posebnimi potrebami oziroma pomoč pri sodelovanju z drugimi institucijami.
(2) Predstavnik družine lahko na predlog starša otroka s
posebnimi potrebami, za namen podpore družini, sodeluje na sestankih
multidisciplinarnega tima v okviru pristojnega Centra za zgodnjo obravnavo, v
skladu z zakonom, ki ureja celostno zgodnjo obravnavo otrok s posebnimi
potrebami.
4. člen
(način izbora)
(1) Nevladne organizacije, ki predlagajo predstavnika
družine, morajo:
-       
v svoje aktivnosti vključevati družine otrok s posebnimi potrebami in
imeti eno izmed področij delovanja podpora družinam otroka s posebnimi
potrebami;
-       
imeti status nevladne organizacije v javnem interesu na področju vzgoje
in izobraževanja, zdravstvenega varstva, socialnega varstva, družinske
politike, varstva človekovih pravic, invalidskega varstva oziroma opravlja humanitarne
dejavnosti na navedenih področjih.
(2) Posamezna nevladna organizacija iz prejšnjega odstavka
lahko na podlagi javnega poziva ministrstva, pristojnega za socialno varstvo (v
nadaljnjem besedilu: ministrstvo) predlaga največ dva predstavnika družine.
5. člen
(mandat)
(1) Predstavnika družine imenuje minister pristojen za
socialno varstvo (v nadaljnjem besedilu: minister).
(2) Predstavnik družine je imenovan za tri leta in je lahko
ponovno imenovan.
(3) Ministrstvo vodi seznam imenovanih predstavnikov družine.
Seznam vsebuje ime in priimek predstavnika družine in elektronski naslov
nevladne organizacije, ki ga je predlagala.
6. člen
(prenehanje in razrešitev)
(1) Mandat predstavnika družine preneha:
-       
s potekom časa;
-       
z odstopom;
-       
s smrtjo.
(2) Minister predstavnika družine razreši zaradi:
-       
izvajanja nalog v nasprotju z določbami tega pravilnika;
-       
neupoštevanja varovanja osebnih podatkov v skladu z zakonom, ki ureja
celostno zgodnjo obravnavo predšolskih otrok s posebnimi potrebami.
(3) Nevladna organizacija o razlogih za prenehanje oziroma za
razrešitev predstavnika družine obvesti ministrstvo. Hkrati lahko predlaga
drugega kandidata za predstavnika družine.
(4) Če ministrstvo izve za dejstva, ki bi lahko bila razlog
za razrešitev predstavnika družine, pozove predstavnika družine in nevladno
organizacijo, ki ga je predlagala, da se o teh dejstvih izjasnita.
(5) Ministrstvo posodobi seznam imenovanih predstavnikov
družine v desetih dneh po prenehanju mandata oziroma razrešitvi predstavnika
družine.
7. člen
(dolžnosti)
Predstavnik družine mora pri svojem delu upoštevati:
-       
varovanje pravic in največjo korist otroka s posebnimi potrebami oziroma
njegove družine;
-       
Kodeks etičnih načel v socialnem varstvu (Uradni list RS, št. 50/14);
-       
varovanje osebnih podatkov na podlagi zakona, ki ureja varstvo osebnih
podatkov;
-       
spoštovanje zaupnosti, spoštljivosti in krepitve moči tako posameznika
kot družine v celoti;
-       
pravico družine do proste izbire predstavnika družine.
8. člen
(izobraževanje)
(1) Kandidat za predstavnika družine mora opraviti osnovno
izobraževanje za predstavnika družine, ki traja najmanj 16 ur.
(2) Osnovno izobraževanje za predstavnika družine vsebuje
naslednje sklope:
-       
veščine komunikacije, timskega pristopa in reševanje problemov;
-       
znanje o procesu sprejemanja otrokove različnosti;
-       
poznavanje sistema izvajalcev zgodnje obravnave, poti sodelovanja in
regionalne organiziranosti služb s področja zdravstva, socialnega varstva in
izobraževanja.
(3) Ministrstvo izvede izobraževanje vsaj vsake tri leta.
9. člen
(financiranje)
Nevladna organizacija, ki je predlagala predstavnika družine,
lahko tri krat letno ministrstvu posreduje zahtevo za dodelitev nagrade za
opravljeno delo predstavnika družine. Skupna vrednost izplačanih nagrad v
koledarskem letu za posameznega predstavnika družine ne sme presegati 600
eurov.
10. člen
(merila za dodelitev nagrade)
(1) Merila za dodelitev nagrade:
-       
število obravnavanih družin v skladu s prvim odstavkom 3. člena tega
pravilnika;
-       
število udeležb na multidisciplinarnem timu centra za zgodnjo obravnavo
pri izvajalcu zgodnje obravnave v skladu z drugim odstavkom 3. člena tega
pravilnika.
(2) Za eno obravnavano družino iz prve alineje prejšnjega
odstavka oziroma udeležbo na multidisciplinarnem timu centra za zgodnjo
obravnavo pri izvajalcu zgodnje obravnave iz druge alineje prejšnjega odstavka
lahko nevladna organizacija predstavniku družine dodeli največ 50 eurov.
11. člen
(izplačilo nagrade in povračilo stroškov)
(1) Nevladna organizacija iz 4. člena tega pravilnika
najpozneje do petnajstega dne v mesecu aprilu, avgustu ali decembru posreduje
zahtevo za izplačilo nagrade predstavniku družine ter povračilo stroškov,
vezanih na spremljanje in vodenje predstavnika družine, za pretekle štiri
mesece.
(2) Zahteva iz prejšnjega odstavka se predloži na obrazcu
»Poročilo za izplačilo nagrade predstavniku družine oziroma povračilo stroškov
nevladni organizaciji« iz Priloge, ki je sestavni del tega pravilnika.
(3) Nevladni organizaciji iz prvega odstavka tega člena se za
povračilo stroškov v koledarskem letu lahko izplača največ 500 eurov.
(4) Izplačilo nagrade predstavniku družine oziroma povračilo
stroškov nevladni organizaciji ministrstvo nakaže nevladni organizaciji na
transakcijski račun 30. dan po prejetju popolne zahteve.
12. člen
(dolžnost poročanja)
Predstavnik družine najpozneje do petega dne v mesecu aprilu,
avgustu in decembru nevladni organizaciji, ki ga je predlagala, posreduje
poročilo o opravljenem delu v preteklih štirih mesecih.
KONČNA DOLOČBA
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-12/2018
Ljubljana, dne 27. decembra 2019
EVA 2019-2611-0049
Mag. Ksenija Klampfer
ministrica
za delo, družino, socialne zadeve in enake možnosti

Priloga:
Poročilo za izplačilo nagrade predstavniku družine oziroma povračilo stroškov
nevladni organizaciji