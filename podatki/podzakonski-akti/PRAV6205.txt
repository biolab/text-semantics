1. člen
Ta pravilnik določa način pridelave in priprave za trg ter
območje pridelave za gozdni med z označbo geografskega porekla Kočevski gozdni
med.
2. člen
(1) Označbo geografskega porekla Kočevski gozdni med ima
lahko gozdni med, pridelan in pripravljen za trg po postopku in na območju, ki
sta določena v specifikaciji za Kočevski gozdni med in jo je potrdilo
Ministrstvo za kmetijstvo, gozdarstvo in prehrano v skladu s predpisom, ki
ureja postopke za priznavanje označb posebnih kmetijskih pridelkov oziroma živil.
(2) Specifikacija za Kočevski gozdni med iz prejšnjega
odstavka je dosegljiva na Ministrstvu za kmetijstvo, gozdarstvo in prehrano,
Dunajska cesta 58, Ljubljana.
3. člen
Gozdni med, ki ima označbo geografskega porekla Kočevski
gozdni med, mora biti označen v skladu s predpisom, ki ureja splošno
označevanje predpakiranih živil, in s tem pravilnikom.
4. člen
Označbo geografskega porekla Kočevski gozdni med lahko
uporablja pridelovalec gozdnega medu, ki pridobi certifikat za ta gozdni med v
skladu s predpisom, ki ureja postopke za priznavanje označb posebnih kmetijskih
pridelkov oziroma živil.
5. člen
Zaščitni znak za gozdni med z označbo geografskega porekla
Kočevski gozdni med pridobi pridelovalec gozdnega medu v skladu s predpisom, ki
ureja zaščitni znak za označevanje kmetijskih pridelkov oziroma živil.
6. člen
Pridelovalci Kočevskega gozdnega medu, ki so do uveljavitve
tega pravilnika uporabljali oziroma navajali ime Kočevski gozdni med za svoje
proizvode, morajo pridobiti certifikat iz 4. člena tega pravilnika najpozneje v
enem letu od dneva uveljavitve tega pravilnika, sicer tega imena ne smejo
uporabljati oziroma navajati na svojih proizvodih.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 324-30/01
Ljubljana, dne 4. novembra 2004.
EVA 2004-2311-0368
Minister 
za kmetijstvo, gozdarstvo in prehrano 
dr. Milan Pogačnik