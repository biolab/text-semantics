1. člen
Vsa podjetja, ki se lastninsko preoblikujejo po Zakonu o
lastninskem preoblikovanju podjetij, lahko v okviru otvoritvene bilance stanja,
pripravljene v skladu z Uredbo o metodologiji za izdelavo otvoritvene bilance
stanja (Uradni list RS, št. 23/93 in 25/93) (v nadaljnjem besedilu: uredba),
oblikujejo rezerve. 
Z oblikovanjem rezerv se ne spremenita višina družbenega
kapitala, ugotovljena v skladu z uredbo, in prodajna cena vseh izdanih delnic
(na osnovi ugotovljene višine družbenega kapitala) v postopkih lastninskega
preoblikovanja. Spremenita pa se ali nominalna vrednost posamezne delnice ali
število izdanih delnic.
2. člen
V skladu s to uredbo lahko podjetje v okviru otvoritvene
bilance stanja oblikuje rezerve, če izpolnjuje naslednje pogoje: 
-    
v zaključnem računu za leto 1992 so bile izkazane rezerve, ki so ustrezale
določenemu odstotku trajnega kapitala podjetja, 
-    
istočasno z rezervami podjetje ni izkazovalo izgube na aktivni strani
bilance stanja, 
-    
če je podjetje istočasno z izgubo po zaključnem računu za leto 1992
izkazovalo tudi rezerve, pokrije izgubo po zaključnem računu v breme rezerv in
izračuna odstotek morebitnega presežka rezerv nad izgubo v trajnem kapitalu
podjetja po zaključnem računu. Če presežek rezerv ne obstaja, se šteje, da
podjetje ni razpolagalo z rezervami.
3. člen
Po ugotovljeni višini osnovnega kapitala v skladu z uredbo
lahko podjetje oblikuje rezerve v otvoritveni bilanci stanja v enakem odstotku
od osnovnega kapitala, kot je znašal odstotek, ki so ga predstavljale rezerve,
zmanjšane za znesek bilančno izkazane izgube tekočega leta in preteklih let, v
trajnem kapitalu podjetja po zaključnem računu za leto 1992.
4. člen
Rezerve izkaže podjetje v okviru programa za lastninsko
preoblikovanje kot dodatek k obrazcu otvoritvene bilance stanja z naslednjimi
obveznimi sestavinami: 
-    
znesek osnovnega kapitala podjetja v skladu z otvoritveno bilanco
stanja, 
-    
odstotek rezerv v trajnem kapitalu po zaključnem računu za leto 1992 (po
opravljenih izločitvah sredstev, uskladitvah lastninskih razmerij in pokritju
izgube po zaključnem računu za leto 1992), 
-    
znesek oblikovanih rezerv po podatkih otvoritvene bilance stanja, 
-    
število izdanih delnic, 
-    
nominalna vrednost posamezne delnice, 
-    
prodajna vrednost posamezne delnice v postopkih lastninskega
preoblikovanja v skladu z otvoritveno bilanco stanja.
5. člen
Ta uredba začne veljati naslednji dan po objavi v Uradnem
listu Republike Slovenije.
Št. 30-01/93-2/6-8
Ljubljana, dne 8. julija 1993.
Vlada Republike Slovenije
dr. Janez Drnovšek l. r. 
Predsednik