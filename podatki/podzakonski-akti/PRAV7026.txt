I. SPLOŠNE DOLOČBE
1. člen
(vsebina pravilnika)
Ta pravilnik določa:
-      
v skladu z direktivo Komisije št. 92/90/EGS o obveznostih pridelovalcev
in uvoznikov rastlin, rastlinskih proizvodov ali drugih predmetov in podrobnostih
za njihovo registracijo (UL L št. 344 z dne 26. 11. 1992, str. 38) in
Komisije št. 93/50/EGS o določitvi nekaterih rastlin, ki niso navedene v delu A
priloge V Direktive Sveta 77/93/EGS in katerih proizvajalci, skladišča ali
distribucijski centri na pridelovalnih območjih teh rastlin se navedejo v
uradnem registru (UL L št. 205 z dne 17. 8. 1993, str. 22) pogoje za vpis
v register pridelovalcev, predelovalcev, uvoznikov in distributerjev rastlin,
rastlinskih proizvodov in nadzorovanih predmetov (v nadaljnjem besedilu:
register) za namene zdravstvenega varstva rastlin; obrazce in vsebino vloge za
vpis v register; vzpostavitev, vsebino in način vodenja registra; kriterije
glede izjem za vpis v register ter obveznosti registriranih imetnikov;
-      
v skladu z direktivo Komisije št. 92/105/EGS o določanju stopnje
standardizacije za rastlinske potne liste, ki se uporabljajo za premeščanje
nekaterih rastlin, rastlinskih proizvodov ali drugih predmetov znotraj
Skupnosti, in določanju podrobnih postopkov za izdajo takih rastlinskih potnih
listov ter pogojev in podrobnih postopkov za njihovo zamenjavo (UL L št. 4 z
dne 8. 1. 1993, str. 22), spremenjene z direktivo Komisije 2005/17/ES o
spremembi nekaterih določb Direktive 92/105/EGS glede rastlinskih potnih listov
(UL L št. 57 z dne 3. 3. 2005, str. 23) pogoje, obrazce in vsebino vloge
za pridobitev dovoljenja za izdajo rastlinskih potnih listov; obliko, vsebino
in vrste rastlinskih potnih listov ter postopek in pogoje pri njihovi izdaji in
namestitvi; obveznosti kupcev tistih rastlin, rastlinskih proizvodov in
nadzorovanih predmetov, ki jih spremlja rastlinski potni list ter način
fitosanitarnih in inšpekcijskih pregledov ter ukrepov pri registriranih
imetnikih in pri izdajanju rastlinskih potnih listov.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
Predelovalci so predelovalci rastlin in rastlinskih proizvodov
(zlasti lesa) s Seznama IV.A in V.A iz priloge IV, del A in priloge V, del A
direktive Sveta št. 2000/29/ES o varstvenih ukrepih proti vnosu organizmov,
škodljivih za rastline ali rastlinske proizvode, v Skupnost in proti njihovemu
širjenju v Skupnosti (UL L št. 169 z dne 10. 7. 2000) s spremembami (v
nadaljnjem besedilu: direktiva Sveta št. 2000/29/ES).
2.    
Tržni pridelovalci in predelovalci so fizične in pravne osebe, ki
se profesionalno ukvarjajo s pridelavo oziroma predelavo rastlin in rastlinskih
proizvodov s Seznama IV.A in V.A, ki so namenjeni trženju.
3.    
Majhni pridelovalci oziroma predelovalci, so fizične osebe:
-  
katerih pridelava oziroma predelava rastlin in rastlinskih proizvodov s
Seznama IV.A in V.A izhaja iz zemljišča manjšega od 100 m2 za pokrite oziroma 1000 m2 za nepokrite površine, ali dohodek iz
dejavnosti, registrirane po tem pravilniku, v gospodarskem letu ne presega 1/3
letne povprečne plače na zaposlenega v Republiki Sloveniji, in,
-  
ki rastlin in rastlinskih proizvodov s Seznama IV.A in V.A ne premeščajo
k tržnim pridelovalcem oziroma predelovalcem.
4.    
Lokalni trg je prodaja rastlin, rastlinskih proizvodov in
nadzorovanih predmetov na mestu pridelave, na maloprodajni tržnici ali na
drugem drobnoprodajnem mestu v Republiki Sloveniji.
3. člen
(register)
(1) K vpisu v register so
zavezani tisti imetniki, ki opravljajo dejavnost iz 6. člena tega pravilnika
na določenem mestu pridelave.
(2) V registru se vodijo podatki o
imetniku, odgovorni osebi za zdravstveno varstvo rastlin, mestu pridelave in
vrsti pridelave oziroma druge dejavnosti, pridobljeni iz obrazcev vlog iz 9. in 15. člena tega pravilnika ter letne prijave pridelave.
(3) Register iz prvega odstavka tega
člena se povezuje z zbirkami podatkov ministrstva, pristojnega za kmetijstvo (v
nadaljnjem besedilu: ministrstvo) v skladu s predpisi, ki te zbirke urejajo.
(4) Šestmestna identifikacijska številka,
ki je imetniku dodeljena ob vpisu v register, je njegova registrska številka.
4. člen
(mesto pridelave)
(1) Mesto pridelave je:
-      
kmetijsko gospodarstvo, ki mu ministrstvo dodeli KMG-MID
identifikacijsko številko kmetijskega gospodarstva v skladu s predpisi, ki
urejajo zbirke podatkov ministrstva ali
-      
enota kmetijskega gospodarstva, ki mu Fitosanitarna uprava Republike
Slovenije (v nadaljnjem besedilu: Uprava) dodeli FITO-MID identifikacijsko
številko ali
-      
druge lokacije, kjer imetniki, kot pravne ali fizične osebe, vpisane v
register, opravljajo vsaj eno izmed dejavnosti iz 6. člena tega pravilnika
in jim Uprava dodeli FITO-MID identifikacijsko številko.
(2) Mesto pridelave ima lahko več
ločenih enot pridelave. Enota pridelave je zaključena posest ali skupina
zemljišč, ki je posamezna pridelovalna celota.
(3) V primeru, da kmetijsko
gospodarstvo prijavi dejavnost iz 6. člena tega pravilnika v kooperaciji,
se v registru vodi kot podrejena enota pridelave kooperacijskega mesta pridelave.
5. člen
(odgovorna oseba)
(1) Odgovorna oseba je fizična oseba,
ki kot zakoniti zastopnik zastopa imetnika in se šteje za nosilca dejavnosti po
tem pravilniku.
(2) Odgovorna oseba za zdravstveno
varstvo rastlin je fizična oseba s strokovnimi izkušnjami pri pridelavi in
zdravstvenem varstvu rastlin, ki izpolnjuje pogoje iz 8. člena tega
pravilnika.
(3) Fizična oseba iz prejšnjih dveh
odstavkov je lahko hkrati odgovorna oseba in odgovorna oseba za zdravstveno
varstvo rastlin.
II. REGISTER
6. člen
(dejavnosti za vpis v register)
(1) K vpisu v register so zavezani
imetniki, ki opravljajo vsaj eno od naslednjih dejavnosti:
1.    
pridelava, predelava, skladiščenje in distribucija rastlin, rastlinskih
proizvodov in nadzorovanih predmetov s Seznama V.A.I, z namenom, da le-te
premeščajo;
2.    
pridelava, predelava, skladiščenje in distribucija rastlin, rastlinskih
proizvodov in nadzorovanih predmetov s Seznama V.A.II, z namenom, da le-te
premeščajo v varovano območje, priznano za določen škodljiv organizem;
3.    
uvoz rastlin, rastlinskih proizvodov in nadzorovanih predmetov s
Seznamov:
-  
V.B.I,
-  
V.B.II, kolikor se le-ti vnašajo iz tretjih držav v varovano območje,
priznano za določen škodljiv organizem;
4.    
pridelava, odkup in zbiranje v skladišču na območju pridelave z namenom
distribucije:
- 
gomoljev jedilnega krompirja Solanum tuberosum L.,
- 
plodov rastlin iz rodov Citrus L., Fortunella Swingle, Poncirus
Raf. in njihovih križancev.
(2) V register Uprava lahko vpiše tudi
vse druge imetnike, ki izkažejo interes za določeno dejavnost ali ureditev,
določeno s predpisi, ki urejajo zdravstveno varstvo rastlin.
7. člen
(izjeme glede vpisa v register)
(1) Od vpisa v register so lahko
izvzeti imetniki, ki se ukvarjajo z distribucijo oziroma s prodajo na drobno
ali skladiščenjem iz 1. in 2. točke prvega odstavka prejšnjega člena, če naprej
premeščajo rastline, rastlinske proizvode in druge predmete, ki so že tako
opremljeni z rastlinskimi potnimi listi, da so pripravljeni za prodajo končnemu
uporabniku in jim zato ni potrebno izdajati rastlinskih potnih listov.
(2) Od vpisa v register so izvzeti
imetniki, ki se ukvarjajo s pridelavo oziroma predelavo iz 1. točke in s
pridelavo iz 4. točke prvega odstavka prejšnjega člena, pod naslednjimi
pogoji:
1.    
da gre za majhne pridelovalce oziroma predelovalce,
2.    
da je celotna pridelava oziroma predelava in prodaja rastlin,
rastlinskih proizvodov in nadzorovanih predmetov namenjena za samooskrbo
oziroma končno prodajo fizičnim osebam, ki niso tržni pridelovalci, na lokalnem
trgu.
(3) Od vpisa v register so lahko
izvzeti imetniki, ki se ukvarjajo s pridelavo oziroma predelavo iz 4. točke
prvega odstavka prejšnjega člena in niso majhni pridelovalci, če pakirajo in
premeščajo samo lastne pridelke.
(4) Ne glede na določbe drugega
odstavka tega člena se morajo zaradi nevarnosti za širjenje škodljivih
organizmov v register vpisati vsi pridelovalci semenskega krompirja in rastlin
za saditev iz rodov: Chaenomeles Lindl., Cotoneaster Ehrh., Crataegus
L., Cydonia Mill., Eriobotrya Lindl., Humulus L., Malus
Mill., Mespilus L., Prunus L., Pyracantha Roem., Pyrus
L., Sorbus L., Amelanchier Med., Camellia L., Castanea
Mill., Photinia Lindl., Rhododendron L., Viburnum L. in Vitis
L.
8. člen
(pogoji za vpis v register)
(1) Imetnik se lahko vpiše v register,
če:
-      
zagotovi odgovorno osebo za zdravstveno varstvo rastlin; ta oseba je
lahko imetnik sam ali oseba, ki je v rednem delovnem ali v pogodbenem razmerju
pri njem in v njegovem imenu opravlja in izpolnjuje obveznosti, predpisane v 13. in 17. členu tega pravilnika,
-      
izpolni in podpiše izjavo na obrazcu 3, ki je del vloge za vpis v
register iz 9. člena tega pravilnika, da je pripravljen in sposoben
izpolniti obveznosti, ki izhajajo iz registracije, v skladu z zakonom, ki ureja
zdravstveno varstvo rastlin (v nadaljnjem besedilu: zakon), in tem pravilnikom,
-      
ima v primeru pridelave dodeljeno KMG-MID identifikacijsko številko
kmetijskega gospodarstva.
(2) Odgovorna oseba za zdravstveno
varstvo rastlin mora izpolnjevati najmanj naslednje pogoje glede strokovne
usposobljenosti:
1.    
v primeru, da imetnik prideluje, predeluje, distribuira ali uvaža le
rastline, rastlinske proizvode in nadzorovane predmete, za katere se ne zahteva
rastlinski potni list:
-  
srednješolska izobrazba kmetijske smeri ter eno leto delovnih izkušenj
pri pridelavi, predelavi, distribuciji ali uvozu zadevnih rastlin, rastlinskih
proizvodov in nadzorovanih predmetov, ali
-  
3 leta delovnih izkušenj pri pridelavi, predelavi, distribuciji ali
uvozu zadevnih rastlin;
2.    
v primeru, da imetnik prideluje, predeluje, distribuira ali uvaža
rastline, rastlinske proizvode in nadzorovane predmete, za katere se zahteva
rastlinski potni list in izdaja rastlinski potni list za svoje proizvode:
-  
višješolska ali visokošolska izobrazba, smer agronomija, ter eno leto
delovnih izkušenj pri pridelavi, predelavi, distribuciji ali uvozu zadevnih
rastlin, rastlinskih proizvodov in nadzorovanih predmetov, ali
-  
srednješolska izobrazba kmetijske smeri ter 3 leta delovnih izkušenj pri
pridelavi, predelavi, distribuciji ali uvozu zadevnih rastlin, rastlinskih
proizvodov in nadzorovanih predmetov, ali
-  
5 let delovnih izkušenj pri pridelavi, predelavi, distribuciji ali uvozu
zadevnih rastlin, rastlinskih proizvodov in nadzorovanih predmetov;
3.    
v primeru, da odgovorna oseba za zdravstveno varstvo rastlin zastopa imetnika
in izdaja rastlinske potne liste v njegovem imenu:
-  
višješolska ali visokošolska izobrazba, smer agronomija, ter eno leto
delovnih izkušenj pri pridelavi, predelavi, distribuciji ali uvozu zadevnih
rastlin, rastlinskih proizvodov in nadzorovanih predmetov.
(3) V primeru, da je odgovorna oseba
za zdravstveno varstvo rastlin odgovorna za zdravstveno varstvo gozdnih rastlin
ali lesa, se zanjo zahteva enaka stopnja izobrazbe kot v prejšnjem odstavku,
vendar s področja gozdarstva ali lesarstva.
(4) Odgovorna oseba za zdravstveno
varstvo rastlin iz tega člena pridobi potrdilo o temeljnem znanju zdravstvenega
varstva rastlin na tečajih, za katere Uprava potrdi izvajalca in program
usposabljanja.
9. člen
(vloga za vpis v register)
(1) Vlogo za vpis v register mora
imetnik vložiti pri Upravi. Vloga se vloži na naslednjih obrazcih, ki so
dostopni pri Upravi in na njeni spletni strani:
-      
Obrazec 1 – Osnovni podatki o imetniku in odgovorni osebi za zdravstveno
varstvo rastlin,
-      
Obrazec 2 – Osnovni podatki o mestu pridelave,
-      
Obrazec 3 – Izjava imetnika, ki je zavezanec za vpis v FITO-register.
(2) Imetnik mora k vlogi za vpis v
register priložiti:
1.    
kopijo pogodbe, v primeru, da je odgovorna oseba za zdravstveno varstvo
rastlin v pogodbenem razmerju z imetnikom; pogodba mora vsebovati natančno
določene obveznosti odgovorne osebe za zdravstveno varstvo rastlin;
2.    
kopijo zakupne pogodbe za zemljišča, v primeru, da ima imetnik v zakupu
kmetijska zemljišča.
(3) Imetnik mora v vlogi navesti podatke o
izobrazbi in delovnih izkušnjah oziroma statusu kmeta za odgovorno osebo za
zdravstveno varstvo rastlin. Uprava te podatke po potrebi preveri pri
pristojnih inštitucijah. Poleg tega za pravne osebe po potrebi preveri tudi podatke
glede registracije dejavnosti, njihovi indentifikaciji in razvrstitvi.
10. člen
(odločba o vpisu v register)
(1) Uprava vlogo evidentira in preveri
v vlogi navedene podatke.
(2) Ministrstvo imetniku, ki je
zavezan k vpisu v register, dodeli neponovljivo registrsko številko v skladu s
predpisi, ki urejajo zbirke podatkov ministrstva.
(3) Če se med postopkom za vpis v
register ugotovi, da imetnik ne opravlja vsaj ene izmed dejavnosti iz 6. člena
tega pravilnika ali da sodi med izjeme iz 7. člena tega pravilnika ali da ne
izpolnjuje pogojev iz 8. člena tega pravilnika oziroma to ugotovi pristojni
inšpektor, Uprava vpis v register z odločbo zavrne. V primeru izpolnjevanja
pogojev za izjeme iz 7. člena tega pravilnika Uprava imetnika v odločbi
obvesti, da ga bo vodila v evidenci zaradi morebitnih fitosanitarnih pregledov.
V primeru neizpolnjevanja pogojev za registracijo Uprava imetnika ne vpiše v
register, dokler ta ne izpolni predpisanih pogojev in vloži nove, popolne
vloge.
(4) Če se med postopkom za vpis v
register ugotovi, da je imetnik zavezan k vpisu v register v skladu s 6. členom
tega pravilnika in izpolnjuje pogoje za vpis v register iz 8. člena tega
pravilnika, mu Uprava izda odločbo o vpisu v register najkasneje v roku treh
mesecev od prejema popolne vloge.
(5) Če v roku treh mesecev od prejema
vloge ta ni popolna, Uprava vpis v register s sklepom zavrže in imetnika ne
vpiše v register, dokler ta ne izpolni predpisanih pogojev in vloži nove,
popolne vloge.
11. člen
(izbris iz registra)
(1) Registrirani imetnik mora v roku
30 dni po prenehanju opravljanja dejavnosti, za katere se je registriral, pri
Upravi vložiti vlogo za izbris iz registra.
(2) Uprava že registriranega imetnika
po uradni dolžnosti izbriše iz registra, če se na podlagi fitosanitarnega ali
inšpekcijskega pregleda ugotovi, da je prenehal izpolnjevati pogoje iz
8. člena tega pravilnika ali ne izpolnjuje obveznosti, predpisanih z
zakonom in 13. členom tega pravilnika, za čas do ponovnega izpolnjevanja
le-teh.
(3) Ob ponovnem izpolnjevanju pogojev
in obveznosti iz prejšnjega odstavka mora imetnik predložiti dokazila o ponovnem
izpolnjevanju pogojev oziroma vložiti vlogo za vpis v register iz 9. člena
tega pravilnika, vendar ne prej kot v 3 mesecih po pravnomočnosti odločbe o
izbrisu iz registra.
12. člen
(vsebina in način vodenja registra)
(1) V register se vpišejo zlasti
podatki iz obrazcev vlog iz 9. in 15. člena tega pravilnika, lahko pa tudi
drugi podatki o kmetijskem gospodarstvu v skladu s predpisi, ki urejajo izvedbo
ukrepov kmetijske politike.
(2) Register vzpostavi in vodi Uprava.
Register se vodi kot računalniška zbirka podatkov, ki se za potrebe informacijskega
sistema imenuje FITO-register. Način vodenja in vzdrževanja FITO-registra
določajo tudi predpisi, ki urejajo zbirke podatkov ministrstva.
(3) Kolikor se registrirani imetnik
želi poleg ali namesto dejavnosti, za katere je bil prvotno registriran,
registrirati za druge dejavnosti po tem pravilniku, mora pri Upravi vložiti
vlogo o dopolnitvi vpisa v register na obrazcih 1 in 2 vloge iz 9. člena tega pravilnika, z oznako “vloga o dopolnitvi vpisa”. Uprava izda imetniku
odločbo o dopolnitvi vpisa v register najkasneje v roku treh mesecev od prejema
popolne vloge.
13. člen
(obveznosti registriranih imetnikov)
(1) Registrirani imetnik oziroma
njegova odgovorna oseba za zdravstveno varstvo rastlin je poleg obveznosti,
določenih z zakonom, dolžan izpolnjevati še naslednje:
1.    
prijaviti Upravi vse spremembe podatkov, ki se vodijo v registru, v roku
30 dni od njihovega nastanka, predvsem glede spremembe:
-  
vrst rastlin, rastlinskih proizvodov in nadzorovanih predmetov (ter
njihove vzgojne stopnje),
-  
odgovorne osebe za zdravstveno varstvo rastlin,
-  
mesta pridelave,
-  
statusa, imena, sedeža ali naslova pravne ali fizične osebe;
2.    
v času fitosanitarnega pregleda spremljati pristojnega inšpektorja ali
drugo uradno osebo na njegovo zahtevo in mu nuditi vse potrebne informacije;
3.    
opravljati redne vizualne zdravstvene preglede rastlin, rastlinskih
proizvodov in nadzorovanih predmetov, za katere se je registriral v skladu s
6. členom tega pravilnika, vključno z njihovimi registriranimi mesti
pridelave. Da so zdravstveni pregledi redni, se šteje takrat, ko so opravljeni
v ustreznem času in ko njihova pogostnost omogoča pravočasno odkrivanje
škodljivih organizmov in s tem povezano učinkovito preprečevanje njihovega
širjenja, kar je odvisno od vrste rastlin, bližine potencialnih virov okužbe in
drugih faktorjev, ki vplivajo na povečano fitosanitarno tveganje. O teh
pregledih mora voditi evidenco, ki naj za vsako vrsto rastlin, rastlinskih
proizvodov in nadzorovanih predmetov zajema najmanj podatke o njihovem izvoru,
o obsegu in času pregleda, ugotovljenem zdravstvenem stanju ter o uporabi
fitofarmacevtskih sredstev;
4.    
prijaviti fitosanitarnemu inšpektorju lokacijo pridelave v skladu s
predpisi o ukrepih zdravstvenega varstva rastlin oziroma o trženju semenskega
materiala;
5.    
vsako leto do 30. aprila, oziroma za rastline, ki imajo več
rastnih dob v enem letu, najmanj mesec dni pred začetkom pridelave, zaradi
opravljanja fitosanitarnih pregledov prijaviti pristojnemu inšpektorju, Upravi
ali drugi uradni osebi, ki je pooblaščena za opravljanje fitosanitarnih pregledov
po zakonu, podatke o predvideni letni pridelavi po vrstah rastlin, rastlinskih
proizvodov in nadzorovanih predmetov.
(2) Prijavo letne pridelave po vrstah
rastlin za saditev na določenem mestu pridelave po enotah pridelave in namenu
pridelave in premeščanja vloži imetnik na obrazcu, ki je dostopen na Upravi in
na njeni spletni strani.
(3) Ne glede na določbo prejšnjega
odstavka lahko imetnik prijavi zelnate rastline za saditev iz druge in tretje
točke Seznama V.A.I po vrstah rastlin ali rodovih ali skupinah kot so navedene
v tem seznamu.
III. RASTLINSKI POTNI LIST
14. člen
(pogoji za pridobitev dovoljenja za izdajo
rastlinskih potnih listov)
(1) Rastlinske potne liste lahko
izdajajo za pridelane ali predelane rastline, rastlinske proizvode in
nadzorovane predmete s Seznama V.A, ki so fitosanitarno pregledani, zavezanci
za vpis v register, če imajo za to dovoljenje Uprave, ali Uprava, v primeru, da
zavezanci ne pridobijo ali ne morejo pridobiti dovoljenja za izdajo rastlinskih
potnih listov in od Uprave pooblaščeni izvajalci javnih pooblastil iz zakona.
(2) Do dovoljenja za izdajanje
rastlinskih potnih listov je upravičen le tisti imetnik (v nadaljnjem besedilu:
upravičenec), ki izpolnjujejo naslednje pogoje:
-      
da ima veljavno odločbo o vpisu v register in dodeljeno neponovljivo
registrsko številko,
-      
da ima odgovorno osebo za zdravstveno varstvo rastlin, ki izpolnjuje
pogoje iz 8. člena tega pravilnika,
-      
da je odgovorna oseba za zdravstveno varstvo rastlin pridobila potrdilo
o temeljnem znanju o škodljivih organizmih, njihovem obvladovanju in predpisih
o zdravstvenem varstvu rastlin (v nadaljnjem besedilu: potrdilo o temeljnem
znanju zdravstvenega varstva rastlin), v skladu s predpisom, ki ureja strokovno
usposabljanje in preverjanje znanja zdravstvenega varstva rastlin,
-      
da ima zapisnik pristojnega inšpektorja o izpolnjevanju obveznosti, ki
izhajajo iz registracije v skladu z zakonom, ter pogojev glede vrste, oblike in
vsebine rastlinskih potnih listov iz 20., 22., 23., 24. in 25. člena tega pravilnika, katerih vzorce pristojnemu inšpektorju predloži na vpogled,
-      
da podpiše izjavo na vlogi za pridobitev dovoljenja za izdajo
rastlinskih potnih listov iz 15. člena tega pravilnika, da je pripravljen
in sposoben izpolniti obveznosti pri izdajanju rastlinskih potnih listov v
skladu z zakonom in tem pravilnikom.
(3) Rastlinske potne liste lahko
vnaprej natisne Uprava oziroma od Uprave pooblaščene pravne in fizične osebe.
(4) Ne glede na tretjo alineo drugega
odstavka tega člena lahko dovoljenje za izdajo rastlinskih potnih listov
pridobi tudi imetnik, ki še ni pridobil potrdila o temeljnem znanju za
odgovorno osebo za zdravstveno varstvo rastlin, če izpolnjuje druge predpisane
pogoje iz drugega odstavka tega člena.
(5) Imetnik iz prejšnjega odstavka
mora potrdilo o temeljnem znanju za odgovorno osebo za zdravstveno varstvo
rastlin pridobiti v roku enega leta po pridobitvi dovoljenja za izdajo
rastlinskih potnih listov.
15. člen
(vloga za pridobitev dovoljenja za izdajo
rastlinskih potnih listov)
(1) Vlogo za pridobitev dovoljenja za
izdajo rastlinskih potnih listov upravičenec vloži pri Upravi na naslednjih
obrazcih, ki sta dostopna pri Upravi in na njeni spletni strani:
-      
Obrazec 4 – Osnovni podatki o vrstah rastlinskih potnih listov in
rastlinah,
-      
Obrazec 5 – Izjava imetnika, ki želi pridobiti dovoljenje za izdajanje
rastlinskih potnih listov.
(2) V postopku izdaje dovoljenja za
izdajo rastlinskih potnih listov Uprava od izvajalca usposabljanja po uradni
dolžnosti pridobi potrdilo o temeljnem znanju zdravstvenega varstva rastlin iz
tretje alinee drugega odstavka prejšnjega člena in zapisnik pristojnega
inšpektorja iz četrte alinee drugega odstavka prejšnjega člena.
16. člen
(dovoljenje za izdajo rastlinskih potnih
listov)
(1) Dovoljenje izda Uprava najkasneje
v roku treh mesecev po prejemu popolne vloge, če so izpolnjeni pogoji iz
14. člena tega pravilnika.
(2) Če se na podlagi fitosanitarnega
ali inšpekcijskega pregleda ugotovi, da je upravičenec prenehal izpolnjevati
pogoje iz 14. člena tega pravilnika ali ne izpolnjuje obveznosti,
predpisanih z zakonom in 17. členom tega pravilnika, se dovoljenje po
uradni dolžnosti razveljavi.
(3) Dovoljenje se lahko razveljavi
tudi na zahtevo upravičenca, če le-ta preneha pridelovati, predelovati ali
distribuirati rastline, rastlinske proizvode in nadzorovane predmete, za katere
se zahteva rastlinski potni list.
(4) Kolikor upravičenec želi razširiti
dovoljenje na druge vrste rastlin, mora pri Upravi vložiti dopolnilno vlogo na
obrazcih 4 in 5 iz prejšnjega člena, z oznako, da gre za dopolnitev vloge.
Uprava izda upravičencu odločbo o dopolnitvi dovoljenja za izdajo rastlinskih
potnih listov najkasneje v roku treh mesecev od prejema popolne vloge.
17. člen
(obveznosti upravičencev pri izdajanju
rastlinskih potnih listov)
Upravičenec oziroma njegova odgovorna oseba
za zdravstveno varstvo rastlin je poleg obveznosti, določenih z zakonom in
13. členom tega pravilnika, dolžan izpolnjevati še naslednje obveznosti
pri izdajanju rastlinskih potnih listov:
-      
prijaviti pristojnemu inšpektorju vse spremembe glede vrste, oblike in
vsebine rastlinskih potnih listov, najmanj 14 dni pred nameravano spremembo;
-      
tri leta hraniti listine in voditi evidenco glede izdaje vseh vrst
rastlinskih potnih listov;
-      
v primeru odsotnosti odgovorne osebe za zdravstveno varstvo rastlin
zagotoviti drugo odgovorno osebo za zdravstveno varstvo rastlin. Če gre za
odsotnost, daljšo od enega tedna, mora odgovorna oseba za zdravstveno varstvo
rastlin s pisnim pooblastilom imenovati drugo osebo, ki bo opravljala naloge v
njenem imenu. Za odsotnost, daljšo od enega meseca, pa mora upravičenec
zagotoviti drugo odgovorno osebo za zdravstveno varstvo rastlin, ki mora
izpolnjevati vse predpisane pogoje, in o tem obvestiti pristojnega inšpektorja.
18. člen
(izdajanje rastlinskih potnih listov)
(1) Rastlinski potni list se izda za
rastline, rastlinske proizvode in nadzorovane predmete s Seznama V.A, kadar se
le-te premeščajo, in sicer:
1.    
rastlinski potni list mora spremljati pošiljke do končnega prejemnika,
če gre za pošiljke rastlin, rastlinskih proizvodov in nadzorovanih predmetov s
Seznamov:
-  
V.A.I./1 in
-  
V.A.II./1, če je pošiljka namenjena v varovano območje, priznano za
določen škodljiv organizem;
2.    
rastlinski potni list mora spremljati pošiljke do tržnih pridelovalcev,
če gre za pošiljke rastlin, rastlinskih proizvodov in nadzorovanih predmetov, ki
se premeščajo za namene nadaljnjega gojenja, s Seznamov:
-  
V.A.I/.2 in V.A.I/.3 ter
-  
V.A.II./2, če je pošiljka namenjena v varovano območje, priznano za
določen škodljiv organizem.
(2) Rastlinski potni list se izda tudi
za rastline, rastlinske proizvode in nadzorovane predmete s Seznama V.A, kadar
se le-te vnašajo iz tretjih držav in premeščajo v skladu s prejšnjim odstavkom
in 26. členom tega pravilnika.
(3) Za rastline, rastlinske proizvode
in nadzorovane predmete, ki niso razvrščeni na Seznam V.A, se rastlinski potni
listi ne smejo izdajati, razen če je tako določeno z drugimi predpisi o
zdravstvenem varstvu rastlin.
19. člen
(pogoji za izdajo rastlinskega potnega
lista)
(1) Rastlinski potni list se sme
izdati pred premeščanjem rastlin, rastlinskih proizvodov in nadzorovanih
predmetov za primere iz prejšnjega člena, če rastline, rastlinski proizvodi in
nadzorovani predmeti ter njihov rastni substrat
-      
niso okuženi s škodljivimi organizmi s Seznamov I.A in II.A ter
-      
izpolnjujejo posebne fitosanitarne zahteve s Seznama IV.A.II.
(2) Rastline, rastlinski proizvodi in
nadzorovani predmeti iz prejšnjega odstavka, ki so namenjeni premeščanju v varovano
območje, ter njihov rastni substrat morajo poleg pogojev iz
prejšnjega odstavka izpolnjevati še naslednje:
-      
da niso okuženi s škodljivimi organizmi s Seznamov I.B in II.B, za
katere so bila posamezna varovana območja priznana ter
-      
da izpolnjujejo posebne fitosanitarne zahteve s Seznama IV.B, za katere
so bila posamezna varovana območja priznana.
(3) Za zagotavljanje pogojev iz
prejšnjih dveh odstavkov tega člena morajo opravljati redne zdravstvene
preglede rastlin, rastlinskih proizvodov in nadzorovanih predmetov:
-      
registrirani imetniki oziroma njihove odgovorne osebe za zdravstveno
varstvo rastlin v skladu s 3. točko prvega odstavka 13. člena tega
pravilnika in
-      
pristojni inšpektor ali druga uradna oseba po zakonu v skladu z
31. členom tega pravilnika.
20. člen
(vrste rastlinskih potnih listov)
(1) Vrste rastlinskih potnih listov so
naslednje:
1.    
rastlinski potni list, ki se izda:
-  
pred premeščanjem rastlin, rastlinskih proizvodov in nadzorovanih
predmetov s Seznama V.A z mesta pridelave ali
-  
za uvoženo pošiljko rastlin, rastlinskih proizvodov in nadzorovanih
predmetov s Seznama V.A v skladu z določbami zakona in 26. člena tega pravilnika
ali
-  
v primeru, da se pošiljka, ki jo že spremlja rastlinski potni list,
zadržuje na mestu pridelave prejemnika pošiljke toliko časa, da je lahko prišlo
do spremembe vzgojne stopnje rastlin oziroma se šteje, da gre za nadaljnje
gojenje ali spremembo mesta pridelave;
2.    
nadomestni rastlinski potni list z oznako RP, ki se izda za premeščanje
pošiljke, ki jo že spremlja rastlinski potni list:
-  
če se le-ta razdeli v ali sestavi iz več različnih posamičnih pošiljk
ali
-  
če je prišlo do spremembe zdravstvenega stanja rastlin, rastlinskih
proizvodov in nadzorovanih predmetov, pod pogojem, da je opravljen zdravstveni
pregled v skladu s 33. členom tega pravilnika;
3.    
rastlinski potni list za varovana območja z oznako ZP, ki se izda za
premeščanje pošiljke v varovano območje ali znotraj varovanega območja,
priznanega za določen škodljivi organizem.
(2) Rastlinski potni list iz 1. točke
prejšnjega odstavka se izda tudi v primeru premeščanja pošiljke:
-      
skozi varovana območja, če ni nevarnosti za širjenje škodljivih organizmov,
ali
-      
iz varovanih območij.
(3) Rastlinski potni list iz 1. točke
prvega odstavka tega člena se izda pred premeščanjem rastlin, rastlinskih
proizvodov in nadzorovanih predmetov iz:
-      
1. točke Seznama V.A.I in
-      
iz 2. in 3. točke Seznama V.A.I, ki jih premeščajo registrirani
pridelovalci oziroma predelovalci, če jih premeščajo k pravnim osebam ali
tržnim pridelovalcem ali prejemnikom izven lokalnega trga; rastlinski potni
list se izda pod pogojem, da imajo pridelavo rastlin in rastlinskih proizvodov
iz druge in tretje točke Seznama V.A.I jasno ločeno od pridelave drugih
proizvodov, ki lahko širijo iste škodljive organizme. Šteje se, da je pridelava
jasno ločena, če je enota pridelave rastlin za saditev fizično ali časovno
ločena od pridelave merkantilnega pridelka.
(4) Ne glede na določbe prve alinee 2.
točke prvega odstavka tega člena se za namene varovanja poslovne tajnosti
nadomestni rastlinski potni list lahko izda tudi v primeru, ko se pošiljka, ki
jo že spremlja rastlinski potni list, premešča nespremenjena naprej.
(5) V primerih iz druge alinee 2.
točke prvega odstavka tega člena nadomestni rastlinski potni list izda po
fitosanitarnem pregledu uradna oseba po zakonu.
(6) Rastlinski potni list lahko
združuje oznaki RP in ZP, kadar je to ustrezno.
21. člen
(izjeme pri izdajanju rastlinskih potnih
listov)
(1) Brez rastlinskega potnega lista se
lahko premeščajo rastline, rastlinski proizvodi in nadzorovani predmeti s Seznama
IV.A in V.A, ki jih premeščajo pridelovalci oziroma predelovalci, za katere ni
obvezen vpis v register v skladu s 7. členom tega pravilnika.
(2) Brez rastlinskega potnega lista se
lahko premeščajo plodovi Poncirus L., Fortunella L. in Citrus
s peclji in listi iz 1. točke Seznama V.A.I ter rastline, rastlinski proizvodi
in nadzorovani predmeti iz 2. in 3. točke Seznama V.A.I, ki jih premeščajo
registrirani pridelovalci oziroma predelovalci rastlin za saditev pod pogojem,
da:
-      
jih premeščajo pridelovalcem, ki niso tržni pridelovalci, na lokalnem
trgu oziroma
-      
da imajo rastline pripravljene za prodajo končnemu porabniku (pakirane
in označene za končno porabo), če jih premeščajo k pravnim osebam ali tržnim
pridelovalcem ali k osebam, ki niso na lokalnem trgu.
(3) Registriranim imetnikom, ki se
ukvarjajo z distribucijo oziroma s prodajo na drobno ali skladiščenjem iz 1. in 2. točke prvega odstavka 6. člena tega pravilnika in ki naprej premeščajo rastline,
rastlinske proizvode in nadzorovane predmete s Seznama IV.A in V.A, ki so že
tako opremljeni z rastlinskimi potnimi listi, da so pripravljeni za prodajo končnemu
uporabniku, ni potrebno izdati nadomestnih rastlinskih potnih listov, če jih
premeščajo k pridelovalcem, ki niso tržni pridelovalci, na lokalnem trgu.
22. člen
(oblika in namestitev rastlinskega potnega
lista)
(1) Rastlinski potni list predstavlja
uradna etiketa ali pa je sestavljen iz uradne etikete in spremne listine.
(2) Uradna etiketa je lahko nameščena
bodisi na posamezno rastlino, rastlinski proizvod ali nadzorovan predmet,
bodisi na njihovo embalažo ali prevozno sredstvo na način, ki onemogoča ponovno
uporabo.
(3) Uradna etiketa ne sme biti že
uporabljena in mora biti izdelana iz primernega materiala glede trpežnosti, vodoodpornosti
in drugih okoljskih vplivov.
(4) Uporabo samolepilnih uradnih
etiket mora predhodno odobriti Uprava tako, da v dovoljenju za izdajo
rastlinskih potnih listov iz 16. člena tega pravilnika določi pogoje za
njihovo uporabo.
(5) Spremna listina je lahko vsak
dokument, ki se običajno uporablja v trgovske namene in je priložen prevoznemu
sredstvu, pod pogojem, da vsebuje podatke iz 24. člena tega pravilnika.
23. člen
(posebna oblika in namestitev rastlinskega
potnega lista za določene rastline)
(1) Uprava lahko za posamezne skupine
rastlin določi uporabo obvezne enotne namestitve in izgleda rastlinskega
potnega lista glede oblike, velikosti in barve, v skladu s predpisi, ki urejajo
trženje semenskega materiala kmetijskih rastlin in gozdnega reprodukcijskega
materiala.
(2) Ne glede na določbe drugega
odstavka prejšnjega člena mora biti uradna etiketa za rastline s Seznama
V.A.I/1 nameščena na vsako posamezno rastlino ali sveženj oziroma na najmanjšo
možno enoto pakiranja, namenjeno prodaji na drobno.
24. člen
(vsebina rastlinskega potnega lista)
(1) Rastlinski potni list mora
vsebovati naslednje podatke, odvisno od vrste rastlinskega potnega lista
oziroma porekla pošiljke rastlin, rastlinskih proizvodov in nadzorovanih
predmetov:
1.    
oznako "Rastlinski potni list ES";
2.    
oznako kode države "SI";
3.    
oznako "Ministrstvo za kmetijstvo, gozdarstvo in prehrano-Fitosanitarna
uprava" ali "MKGP-Fitosanitarna uprava" ali razpoznavno kodo
"MKGP-FURS";
4.    
registrsko številko imetnika;
5.    
individualno serijsko ali tedensko ali zbirno številko;
6.    
botanično ime;
7.    
količino;
8.    
v primeru pošiljke, ki je namenjena v določeno varovano območje:
razločno oznako "ZP" za rastlinski potni list, ki je veljaven za
namembno varovano območje, in ime oziroma koda namembnega varovanega območja
ali imena oziroma kode vseh tistih varovanih območij, za katera pošiljka izpolnjuje
pogoje, ali zaporedne številke škodljivih organizmov s Seznamov varovanih
območij, za katere pošiljka izpolnjuje pogoje;
9.    
v primeru pošiljke, za katero je potrebno izdati nadomestni potni list:
razločno oznako "RP" za nadomestni rastlinski potni list in
registrsko številko izdajatelja prvotnega rastlinskega potnega lista;
izdajatelj lahko za namene varovanja poslovne tajnosti namesto registrske
številke izdajatelja prvotnega rastlinskega potnega lista uporabi svoje kodne
oznake dobaviteljev, za katere vodi evidenco in kar mora predhodno odobriti
Uprava v dovoljenju za izdajo rastlinskih potnih listov iz 16. člena tega
pravilnika;
10.  v
primeru, da je poreklo rastlin, rastlinskih proizvodov in nadzorovanih
predmetov v tretji državi: ime države porekla.
(2) Če rastlinski potni list
predstavlja samo uradna etiketa, morajo biti na njej navedeni vsi podatki iz
prejšnjega odstavka; v tem primeru spremna listina ni potrebna.
(3) Če je rastlinski potni list
sestavljen iz uradne etikete in spremne listine, morajo biti na uradni etiketi
navedeni vsaj podatki iz točk 1. do 5. iz prvega odstavka tega člena, v spremni
listini pa vsi podatki iz prvega odstavka tega člena.
(4) V primeru rastlinskega potnega
lista za uradno potrjen semenski material je namesto oznake iz 3. točke prvega
odstavka tega člena naveden imenovani organ za potrjevanje, ki ima pooblastilo
za izdajo rastlinskih potnih listov.
(5) V primeru rastlinskega potnega
lista, ki zamenjuje fitosanitarno spričevalo, je namesto oznake iz 3. točke
prvega odstavka tega člena naveden inšpekcijski organ, ki ima pooblastilo za
izdajo rastlinskih potnih listov.
(6) Podatki v skladu s predpisi, ki
urejajo trženje semenskega materiala kmetijskih rastlin in gozdnega reprodukcijskega
materiala, ter drugi podatki za namen trženja so lahko navedeni na rastlinskem
potnem listu, če so jasno ločeni od podatkov iz prvega odstavka tega člena.
25. člen
(vpisovanje podatkov na rastlinski potni
list)
(1) Podatki se na rastlinski potni
list lahko v celoti natisnejo. Če so uradne etikete vnaprej natisnjene, se
manjkajoče podatke bodisi natisne ali vpiše ročno z velikimi tiskanimi črkami.
(2) Botanična imena rastlin in
rastlinskih proizvodov morajo biti natisnjena oziroma napisana z latinskimi
(znanstvenimi) imeni.
(3) Z vsako naknadno spremembo ali
izbrisom podatkov iz rastlinskega potnega lista postane rastlinski potni list
neveljaven.
26. člen
(zamenjava fitosanitarnega spričevala)
(1) Kadar se rastline, rastlinski
proizvodi in nadzorovani predmeti s Seznama V.A vnašajo iz tretjih držav in se
na vstopnem mestu opravi fitosanitarni pregled, fitosanitarni inšpektor zadrži
fitosanitarno spričevalo in izda za pošiljko rastlinski potni list v skladu z
obrazcem v Prilogi 3, ki je sestavni del tega pravilnika.
(2) V primeru, da je namembno mesto v
Republiki Sloveniji in se pošiljka ne deli ali sestavlja, lahko fitosanitarni
inšpektor dovoli premeščanje pošiljke iz prejšnjega odstavka v notranjost
države s fitosanitarnim spričevalom, na katerem je navedeno, da nadomešča
rastlinski potni list.
(3) Kadar se rastline, rastlinski
proizvodi in nadzorovani predmeti s Seznama V.A vnašajo iz tretjih držav in se
na vstopnem mestu ne opravi celoten fitosanitarni pregled, fitosanitarni
inšpektor zadrži kopijo fitosanitarnega spričevala in dovoli premeščanje na
namembno mesto, kar navede na fitosanitarni napotnici, v skladu s predpisi, ki
urejajo minimalne pogoje, ki morajo biti izpolnjeni za opravljanje pregledov
istovetnosti in zdravstvenih pregledov pošiljk rastlin, ki se vnašajo iz
tretjih držav, izven vstopnih mest.
27. člen
(posebni pogoji pri rastlinskem potnem
listu za semenski krompir in sadike hmelja)
(1) V primeru rastlinskega potnega
lista za semenski krompir se morajo uporabljati uradne etikete, ki jih lahko
izdaja samo imenovani organ in katerih oblika in vsebina ter postopek izdajanja
in tiskanja kot tudi imenovanje organa so predpisani s predpisi, ki urejajo
potrjevanje zdravstvenega stanja in kakovosti ter trženje semenskega krompirja.
(2) V primeru vnosa oziroma
premeščanja pošiljk semenskega krompirja v varovano območje oziroma znotraj
varovanega območja, priznanega za določen škodljivi organizem v povezavi s
semenskim krompirjem, mora biti na rastlinskem potnem listu ali spremnem
dokumentu navedena tudi usklajenost s pogoji vnosa oziroma premeščanja semenskega
krompirja v to varovano območje oziroma znotraj tega varovanega območja v
skladu z 8. točko prvega odstavka 24. člena tega pravilnika.
(3) V primeru rastlinskega potnega
lista za sadike hmelja se morajo uporabljati uradne etikete, ki jih lahko
izdaja samo imenovani organ in katerih oblika in vsebina ter postopek izdajanja
in tiskanja kot tudi imenovanje organa so predpisani s predpisi, ki urejajo
potrjevanje zdravstvenega stanja in kakovosti ter trženje sadilnega materiala
hmelja.
28. člen
(obveznosti kupcev)
Kupci oziroma prejemniki, ki se ukvarjajo s
tržno pridelavo oziroma predelavo ali nadaljnjo distribucijo prejetih rastlin,
rastlinskih proizvodov in nadzorovanih predmetov, ki jih spremljajo rastlinski
potni listi, morajo hraniti vse vrste rastlinskih potnih listov najmanj eno
leto. V primeru, da rastlinski potni list sestavljata uradna etiketa in spremna
listina, je potrebno hraniti samo spremno listino, če so z nje razvidni podatki
iz 24. člena tega pravilnika.
IV. FITOSANITARNI NADZOR
29. člen
(fitosanitarni pregledi)
(1) Fitosanitarni pregledi se
opravljajo pri registriranih imetnikih redno, najmanj enkrat letno.
(2) Ne glede na določbo prejšnjega
odstavka se za registrirane imetnike iz 4. točke prvega odstavka 6. člena
tega pravilnika fitosanitarni pregledi opravljajo po potrebi, vendar najmanj
enkrat v treh letih.
(3) Fitosanitarni pregledi se
opravljajo predvsem na mestih pridelave, v sodelovanju z imetnikom oziroma
njegovo odgovorno osebo za zdravstveno varstvo rastlin in obsegajo pregled
listin in istovetnosti, zdravstveni pregled in skladnost s fitosanitarnimi
predpisi. O opravljenem pregledu pristojni inšpektor ali druga uradna oseba po
zakonu, sestavi zapisnik.
(4) Za namen fitosanitarnih pregledov
registrirani imetnik prijavi pridelavo rastlin v skladu z drugim odstavkom
13. člena tega pravilnika in označi, če bo izdajal rastlinske potne liste.
(5) Fitosanitarni inšpektor ali, kadar je
tako predpisano, druga uradna oseba po zakonu, izvede predpisane preglede v
skladu z zakonoma, ki urejata zdravstveno varstvo rastlin in semenski material
kmetijskih rastlin in v skladu s tem pravilnikom.
30. člen
(pregled listin in istovetnosti)
(1) Pregled listin in istovetnosti
opravi pristojni inšpektor ali druga uradna oseba po zakonu pri
registriranem imetniku vsaj enkrat letno.
(2) S pregledom listin pristojni
inšpektor ali druga uradna oseba po zakonu preveri izpolnjevanje
obveznosti registriranih imetnikov v skladu z zakonom in tem pravilnikom,
zlasti, če imajo:
-      
veljavne dokumente o vpisu v register in izdajanju rastlinskih potnih
listov,
-      
evidence o poreklu in načinu pridobitve semena, matičnih rastlin ali
drugih rastlin za saditev,
-      
poročila o rezultatih laboratorijskega preverjanja zdravstvenega stanja,
če so potrebna,
-      
zapise o pričetku, poteku in zaključku pridelave, predelave ali
distribucije,
-      
zapise o izvedenih ukrepih za preprečevanje pojava in širjenja
škodljivih organizmov in
-      
pripravljene rastlinske potne liste v skladu z veljavnim dovoljenjem.
(3) S pregledom istovetnosti pristojni
inšpektor ali druga uradna oseba po zakonu preveri zlasti, če imetnik:
-      
prideluje rastline ali rastlinske proizvode v skladu z veljavno
registracijo,
-      
prideluje rastline ali rastlinske proizvode v skladu s količinami, ki so
prijavljene z letno pridelavo in
-      
namešča etikete na razmnoževalni material ali njihovo pakiranje tako, da
jih ni mogoče odstraniti, ne da bi bili vidni poskusi odstranitve.
31. člen
(zdravstveni pregled)
(1) Zdravstveni pregledi rastlin,
rastlinskih proizvodov in nadzorovanih predmetov opravi pristojni inšpektor ali
druga uradna oseba po zakonu vsaj vizualno in ne glede na določbe prvega
odstavka 29. člena tega pravilnika najmanj tako pogosto kot je to določeno
v Seznamu IV.A.II direktive Sveta št. 2000/29/ES oziroma za naslednje vrste
pridelave najmanj tako pogosto kot sledi:
-      
pridelava semen in semenskega materiala: dvakrat letno v času
vegetacije;
-      
pridelava sadilnega materiala večletnih rastlin v sadjarstvu,
vinogradništvu, hmeljarstvu in gozdarstvu ter večletnih okrasnih rastlin:
dvakrat letno v času vegetacije;
-      
pridelava sadilnega materiala vrtnin in enoletnih okrasnih rastlin,
vključno z okrasnimi čebulicami in gomolji: enkrat v pridelovalnem ciklusu.
(2) Zdravstveni pregled rastlin,
rastlinskih proizvodov in nadzorovanih predmetov iz tretje alinee prejšnjega
odstavka se opravi pri pridelovalcih, katerih pridelava in prodaja je dovoljena
osebam, ki se poklicno ukvarjajo z rastlinsko pridelavo oziroma imajo
dovoljenje za izdajo rastlinskih potnih listov iz 16. člena tega
pravilnika.
(3) Zdravstveni pregled rastlin,
rastlinskih proizvodov in nadzorovanih predmetov iz tretje alinee prvega
odstavka tega člena se opravlja manj pogosto, vendar vsaj enkrat letno, pri
pridelovalcih, katerih pridelava in prodaja je dovoljena na lokalnem trgu
končnemu porabniku, pod pogojem, da je njihova pridelava jasno ločena od
pridelave drugih proizvodov.
32. člen
(potrdilo o zdravstveni ustreznosti)
(1) Fitosanitarni inšpektor ali druga
uradna oseba po zakonu izda potrdilo o zdravstveni ustreznosti, če rastline za
saditev ali rastlinski proizvodi niso okuženi s škodljivimi organizmi s
Seznamov I.A in II.A, izpolnjujejo posebne fitosanitarne zahteve s Seznama IV.A
predpisane z direktivo Sveta 2000/29/ES in tem pravilnikom ter niso znatno
okužene z drugimi nadzorovanimi škodljivimi organizmi.
(2) Potrdilo o zdravstveni ustreznosti
rastlin za saditev je pripravljeno v skladu z obrazcem, ki je dostopen na
Upravi in na njeni spletni strani.
(3) Ne glede na prejšnji odstavek se
kot potrdilo o zdravstveni ustreznosti rastlin za saditev šteje zapisnik o
predpisanem pregledu pri registriranem imetniku, ki ga izda fitosanitarni
inšpektor po zadnjem predpisanem pregledu, če vsebuje seznam in količino po
skupinah rastlin s Seznama V.A direktive Sveta 2000/29/ES.
33. člen
(izdaja rastlinskega potnega lista za
neokužene rastline)
(1) Če se z zdravstvenim pregledom iz
31. člena tega pravilnika ugotovi, da je del rastlin, rastlinskih
proizvodov in nadzorovanih predmetov, kot tudi rastni substrat, ki se tam
uporablja, okužen s škodljivimi organizmi s Seznamov I.A in II.A, oziroma za rastline,
rastlinske proizvode in nadzorovane predmete, namenjene v določeno varovano
območje, tudi s Seznamov I.B in II.B direktive Sveta 2000/29/ES, se izda
rastlinski potni list za preostale rastline, rastlinske proizvode in
nadzorovane predmete, če ni suma, da so le-ti okuženi in če ni nevarnosti za
širjenje škodljivih organizmov.
(2) Za okužene rastline, rastlinske
proizvode in nadzorovane predmete pristojni inšpektor prepove premeščanje do
izpolnjevanja pogojev in odredi predpisane ukrepe v skladu s predpisi, ki
urejajo ukrepe za zatiranje in preprečevanje širjenja škodljivih organizmov,
ter o tem obvesti Upravo.
34. člen
(fitosanitarni ukrepi)
(1) Če fitosanitarni inšpektor ali
druga uradna oseba po zakonu med uradnimi pregledi iz 29. člena
tega pravilnika ugotovi, da registrirani imetnik ne izpolnjuje predpisanih
obveznosti, opozori imetnika na nepravilnosti in mu določi rok za odpravo
pomanjkljivosti.
(2) Če imetnik iz prejšnjega odstavka
ne odpravi pomanjkljivosti v določenem roku, lahko fitosanitarni inšpektor ali
druga uradna oseba po zakonu predlaga Upravi izbris iz registra oziroma
razveljavitev dovoljenja za izdajo rastlinskih potnih listov.
(3) Če fitosanitarni inšpektor ali
druga uradna oseba po zakonu, med uradnimi pregledi iz 29. ali
33. člena tega pravilnika ugotovi, da rastline, rastlinski proizvodi in
nadzorovani predmeti pomenijo nevarnost za širjenje škodljivih organizmov,
oziroma, da niso izpolnjeni predpisani pogoji za premeščanje rastlin,
rastlinskih proizvodov in nadzorovanih predmetov:
-      
določi način zavarovanja rastlin, rastlinskih proizvodov in nadzorovanih
predmetov ter preprečitve stika z drugimi rastlinami, rastlinskimi proizvodi in
nadzorovanimi predmeti,
-      
zabeleži ugotovitve in način ukrepanja iz prejšnje alinee,
-      
z nepravilnostmi seznani imetnika in
-      
obvesti Upravo in pristojnega fitosanitarnega ali gozdarskega
inšpektorja, ki lahko odredi ukrepe v skladu z zakonom.
35. člen
(nadzor pridelave gozdnih rastlin in
uradno potrjenega semenskega materiala kmetijskih rastlin)
(1) Določbe 29. do 34. člena tega
pravilnika izvaja za gozdne rastline Gozdarski inštitut Slovenije v skladu z
določbami predpisov, ki urejajo gozdove, gozdni reprodukcijski material, in v
skladu s tem pravilnikom.
(2) Določbe 29. do 34. člena tega
pravilnika kot tudi izdajanje rastlinskih potnih listov za uradno potrjen
semenski material izvaja imenovani organ v skladu z določbami predpisov, ki
urejajo semenski material kmetijskih rastlin, in v skladu s tem pravilnikom, in
sicer za:
-      
gomolje krompirja Solanum tuberosum L. za saditev,
-      
sadike in matične rastline hmelja Humulus lupulus L.,
-      
seme sončnic Helianthus annuus L.,
-      
seme paradižnika Lycopersicon lycopersicum (L.) Karsten ex Farw.,
-      
seme fižola Phaseolus L.,
-      
seme lucerne Medicago sativa L,
-      
druge uradno potrjene rastline s Seznama V.A direktive Sveta 2000/29/ES.
V. INŠPEKCIJSKI NADZOR
36. člen
(inšpekcijski pregledi)
(1) Nadzor nad izvajanjem določb tega
pravilnika opravlja fitosanitarni inšpektor oziroma za gozdne rastline gozdarski
inšpektor.
(2) Podrobnejši obseg inšpekcijskih
pregledov iz tega člena določi predstojnik Inšpektorata Republike Slovenije za
kmetijstvo, gozdarstvo, lovstvo in ribištvo z navodili v obliki priročnika.
37. člen
(inšpekcijsko spremljanje zdravstvenega
stanja)
(1) Za zagotavljanje zdravstvenega
varstva rastlin pristojni inšpektor opravlja redno spremljanje zdravstvenega
stanja rastlin, rastlinskih proizvodov in nadzorovanih predmetov, ne glede na
določbe 29., 30., 31., 32., 33. in 35. člena tega pravilnika. Za te namene
se inšpekcijski pregledi opravljajo naključno in ne glede na poreklo rastlin,
rastlinskih proizvodov in nadzorovanih predmetov, kadarkoli in povsod tam, kjer
se le-ti pridelujejo, predelujejo, skladiščijo, premeščajo ali na prodajnih
mestih, kot tudi pri končnih kupcih.
(2) Pristojni inšpektor
opravlja tudi nadzor nad izpolnjevanjem pogojev glede izjem pri vpisu v
register iz 7. člena tega pravilnika ter glede izjem pri izdajanju
rastlinskih potnih listov iz 21. člena tega pravilnika.
(3) Če se med inšpekcijskimi pregledi
ugotovi, da rastline, rastlinski proizvodi in nadzorovani predmeti pomenijo
nevarnost za širjenje škodljivih organizmov oziroma da niso izpolnjeni
predpisani pogoji za premeščanje rastlin, rastlinskih proizvodov in
nadzorovanih predmetov, pristojni inšpektor odredi ukrepe v skladu z zakonom.

Priloga 1: (črtana)
Priloga 2: (črtana)
Priloga
3: Obrazec rastlinskega potnega lista, ki ga izda pristojni uradni organ

Pravilnik o pogojih za registracijo pridelovalcev,
predelovalcev, uvoznikov in distributerjev rastlin, rastlinskih proizvodov in
drugih nadzorovanih predmetov in izdajanje rastlinskih potnih listov (Uradni
list RS, št. 94/05)
vsebuje naslednje prehodne in končne določbe:
»VI. PREHODNE IN KONČNE DOLOČBE
38. člen
(prenehanje
veljavnosti)
Z dnem uveljavitve tega pravilnika preneha
veljati pravilnik o pogojih za registracijo imetnikov določenih rastlin,
rastlinskih proizvodov in nadzorovanih predmetov za namene zdravstvenega
varstva rastlin, in o pogojih za izdajanje rastlinskih potnih listov, Uradni
list RS, št. 93/01, 117/02, 131/03 in 48/04.
39. člen
(potrdilo o
temeljnem znanju)
Imetniki, ki pridobijo dovoljenje za
izdajanje rastlinskih potnih listov do 31. decembra 2005, lahko predložijo
potrdilo o temeljnem znanju zdravstvenega varstva rastlin za svojo odgovorno
osebo za zdravstveno varstvo rastlin v skladu s petim odstavkom 14. člena tega
pravilnika najkasneje do 31. decembra 2006.
40. člen
(pooblaščeni
izvajalci)
Do imenovanja uradnih oseb v skladu z
zakonom izvajajo naloge iz 29. do 34. člena tega pravilnika pooblaščeni
izvajalci nalog javne službe za varstvo rastlin in javna gozdarska služba, določena
v zakonu, ki ureja varstvo gozdov.
41. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika o
pogojih za registracijo pridelovalcev, predelovalcev, uvoznikov in
distributerjev rastlin, rastlinskih proizvodov in drugih nadzorovanih predmetov
in izdajanje rastlinskih potnih listov (Uradni list RS, št. 54/07)
spreminja 39. člen pravilnika tako, da se glasi:
»39. člen
(potrdilo o
temeljnem znanju)
Imetniki, ki pridobijo dovoljenje za
izdajanje rastlinskih potnih listov do 31. decembra 2007, morajo pridobiti
potrdilo o temeljnem znanju zdravstvenega varstva rastlin za svojo odgovorno
osebo za zdravstveno varstvo rastlin v skladu s petim odstavkom 14. člena
tega pravilnika najkasneje do 31. decembra 2008.«;
 
ter vsebuje naslednjo končno določbo:
»14. člen
Ta pravilnik začne veljati naslednji dan po
objavi v Uradnem listu Republike Slovenije.«.