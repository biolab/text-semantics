I. SPLOŠNE DOLOČBE
1. člen
(namen uredbe)
Ta uredba določa splošne pogoje, postopek napotitve, višino
prejemkov in povračil, pogoje za izredno odsotnost ter način uresničevanja
drugih pravic vojakov med služenjem vojaškega roka v Slovenski vojski na
podlagi njihove prostovoljne odločitve (v nadaljnjem besedilu: prostovoljno
služenje vojaškega roka).
2. člen
(pomen izrazov)
V tej uredbi uporabljeni pojmi imajo naslednji pomen:
-       
kandidat je državljan ali državljanka, ki vloži vlogo za prostovoljno
služenje vojaškega roka v Slovenski vojski;
-       
vojak prostovoljec je oseba med prostovoljnim služenjem vojaškega roka.
3. člen
(splošni pogoji)
(1) Na prostovoljno služenje vojaškega roka je v skladu
z zakonom lahko napoten kandidat, ki še ni odslužil vojaškega roka, od
dopolnjenega 18. leta do 30. leta starosti, in če je v skladu s predpisi, ki
urejajo ocenjevanje zdravstvene sposobnosti za vojaško službo, ocenjen kot
sposoben ali delno sposoben za vojaško službo ter zanj ob varnostnem
preverjanju skladno s predpisi o obrambi ni bil ugotovljen varnostni zadržek.
(2) Na prostovoljno služenje ne more biti napoten
kandidat, ki mu je priznana pravica do ugovora vesti vojaški dolžnosti ali za
katerega teče postopek za priznanje te pravice.
(3) Na prostovoljno služenje vojaškega roka ne more biti
napoten kandidat, ki je bil pravnomočno obsojen zaradi kaznivega dejanja, ki se
preganja po uradni dolžnosti, ali je bil pravnomočno obsojen na nepogojno
zaporno kazen za kakšno drugo kaznivo dejanje v trajanju več kot tri mesece.
Podatke iz tega odstavka pridobi za kandidate uprava za obrambo Ministrstva za
obrambo (v nadaljnjem besedilu: upravni organ, pristojen za obrambne zadeve) iz
uradnih evidenc.
4. člen
(način opravljanja in trajanje prostovoljnega služenja
vojaškega roka)
(1) Prostovoljno služenje vojaškega roka je po dolžini
in vsebini enako predhodnemu temeljnemu vojaško strokovnemu usposabljanju v
Slovenski vojski, ki ga morajo opraviti kandidati za poklicno opravljanje
vojaške službe brez odsluženega vojaškega roka v skladu z zakonom in ki vsebuje
posamezne faze. V celoti opravljene vse faze iz prejšnjega stavka se štejejo za
odslužen vojaški rok.
(2) Vojak prostovoljec lahko zaključi prostovoljno
služenje vojaškega roka tudi po posamezni fazi programa. Ob izpolnjevanju
splošnih pogojev iz prejšnjega člena lahko pozneje opravi nadaljnje faze
programa. Ob morebitni doslužitvi prostovoljnega služenja vojaškega roka se
nedokončana faza programa lahko opravi ponovno.
(3) V skladu s programom vojak prostovoljec po uspešno
opravljeni posamezni fazi programa pridobi določeno vojaško evidenčno dolžnost.
(4) Posamezne faze programa se izvedejo v skladu z
zmožnostmi in potrebami Slovenske vojske.
(5) Prostovoljno služenje vojaškega roka lahko poleg
programa iz prvega odstavka tega člena vsebuje tudi neobvezne vsebine, ki se
jih kandidati udeležijo prostovoljno.
II. POSTOPEK NAPOTITVE
5. člen
(letni načrt)
(1) Na podlagi usmeritev ministra za obrambo Generalštab
Slovenske vojske pripravi letni načrt sprejema kandidatov na prostovoljno
služenje vojaškega roka (v nadaljnjem besedilu: letni načrt) najpozneje do
30. oktobra za naslednje leto.
(2) Z letnim načrtom se določijo terminski načrt
napotitev, trajanje služenja glede na program usposabljanja, enote in število
kandidatov, ki se lahko sprejmejo na prostovoljno služenje vojaškega roka, ter
drugi pogoji, ki jih morajo kandidati izpolnjevati.
(3) Generalštab Slovenske vojske posreduje letni načrt
iz prejšnjega odstavka organizacijski enoti Ministrstva za obrambo, pristojni
za vojaške zadeve, ki pripravi izvlečke in usmeritve za delo upravnih organov,
pristojnih za obrambne zadeve.
6. člen
(obveščanje državljanov)
(1) Upravni organ, pristojen za obrambne zadeve, mora
seznaniti državljane o možnosti prostovoljnega služenja vojaškega roka ob vpisu
v vojaško evidenco v skladu z zakonom.
(2) O možnosti prostovoljnega služenja vojaškega roka
Ministrstvo za obrambo obvešča državljane tudi z objavami v sredstvih javnega
obveščanja in na druge primerne načine.
7. člen
(vloga za prostovoljno služenje vojaškega roka)
(1) Kandidat vloži vlogo za prostovoljno služenje
vojaškega roka pri upravnem organu, pristojnem za obrambne zadeve.
(2) Vloga mora vsebovati ime in priimek, enotno matično
številko občana, kraj in državo rojstva, naslov stalnega in začasnega
prebivališča ter šolsko izobrazbo in poklic. V vlogi kandidat podpiše izjavo,
da po ocenitvi sposobnosti za vojaško službo v zadnjih petih letih ni prišlo do
spremembe njegovega zdravstvenega stanja, ki bi vplivala na oceno sposobnosti
za vojaško službo, če je bil že ocenjen kot sposoben ali delno sposoben za
vojaško službo, in izjavo o seznanitvi s posledicami ob odpovedi oziroma
prenehanju služenja v skladu s to uredbo. K vlogi mora priložiti pisno soglasje
za varnostno preverjanje.
(3) V vlogi lahko kandidat izrazi željo o datumu in
kraju napotitve na prostovoljno služenje vojaškega roka.
8. člen
(izpolnjevanje pogojev)
(1) Upravni organ, pristojen za obrambne zadeve, po
prejemu kandidatove vloge preveri, ali so izpolnjeni pogoji za prostovoljno
služenje vojaškega roka v skladu s to uredbo.
(2) Kandidat, ki nima ocene sposobnosti za vojaško
službo, je v skladu z letnim načrtom, praviloma najpozneje 45 dni pred začetkom
prostovoljnega služenja vojaškega roka, napoten na zdravniški pregled v skladu
s predpisi o ocenjevanju zdravstvene sposobnosti za vojaško službo.
(3) Kandidat izpolnjuje zdravstvene pogoje za napotitev
na prostovoljno služenje vojaškega roka, če je bil na naboru oziroma pri
pristojni komisiji za ocenjevanje zdravstvene sposobnosti ocenjen kot sposoben
oziroma delno sposoben za vojaško službo.
(4) Oceno sposobnosti za vojaško službo kandidatu v
skladu z zakonom določi pristojna komisija praviloma najpozneje 30 dni pred
napotitvijo.
(5) Kandidat z namenom ugotavljanja njegove telesne
pripravljenosti opravi preverjanje gibalnih sposobnosti skladno s programom in
kriteriji selekcije za izbor kandidatov za opravljanje vojaške službe.
9. člen
(sklenitev pogodbe)
(1) Ministrstvo za obrambo sklene z izbranimi kandidati
pogodbo o prostovoljnem služenju vojaškega roka.
(2) Ob večjem številu kandidatov od letnega načrta imajo
pri sklenitvi pogodb prednost kandidati, ki so ocenjeni kot sposobni za vojaško
službo in izpolnjujejo tudi druge pogoje iz letnega načrta.
(3) Pogodba se sklene v pisni obliki in mora vsebovati
podatke o dnevu nastopa in trajanju prostovoljnega služenja vojaškega roka,
višini prejemkov in povračil med prostovoljnim služenjem vojaškega roka, o
pravicah in dolžnostih med prostovoljnim služenjem vojaškega roka, o času
trajanja pogodbe, razlogih za odpoved pogodbe ter posledicah ob odpovedi
pogodbe.
(4) Po podpisu pogodbe je kandidat vpisan v vojaško
evidenco, če vanjo še ni vpisan, in se mu izda vojaška knjižica.
10. člen
(dolžnosti kandidata)
Kandidat se mora odzvati vabilu na zdravniški pregled,
preverjanje gibalnih sposobnosti, razgovor za varnostno preverjanje in pozivu
na prostovoljno služenje vojaškega roka.
11. člen
(napotitev)
(1) Upravni organ, pristojen za obrambne zadeve, napoti
kandidata na prostovoljno služenje vojaškega roka v skladu z zakonom, pri čemer
upošteva želje kandidata, če je to mogoče.
(2) Vlogo kandidata, ki ga ni bilo mogoče napotiti na
prostovoljno služenje vojaškega roka v skladu z njegovimi željami, upravni
organ, pristojen za obrambne zadeve, v soglasju s kandidatom upošteva pri
naslednji napotitvi.
(3) O načrtovanih kandidatih za prostovoljno služenje
vojaškega roka se obvesti enota služenja praviloma 30 dni pred datumom
napotitve.
12. člen
(odlaganje prostovoljnega služenja vojaškega roka)
(1) Kandidatu se nastop prostovoljnega služenja
vojaškega roka na podlagi prošnje in dokazil odloži do naslednje napotitve
zaradi:
-       
bolezni ali poškodbe, karantene ali izolacije;
-       
rojstva otroka;
-       
smrti v ožji družini, pri čemer se za ožjo družino štejejo starši,
zakonec, otroci, bratje in sestre;
-       
nujne pomoči družini ob naravnih ali drugih nesrečah;
-       
drugih nepredvidljivih okoliščin, ki zadevajo kandidata.
(2) Ugotovitveno odločbo o odložitvi prostovoljnega
služenja vojaškega roka iz prejšnjega odstavka izda upravni organ, pristojen za
obrambne zadeve, ki kandidata vodi v evidenci.
13. člen
(odpoved prostovoljnemu služenju vojaškega roka)
(1) Kandidat ali vojak prostovoljec se lahko
prostovoljnemu služenju vojaškega roka odpove.
(2) Šteje se, da se je kandidat odpovedal prostovoljnemu
služenju vojaškega roka, če se na dolžnosti iz 10. člena te uredbe brez
opravičenega razloga ni odzval. Prav tako se šteje, da se je vojak prostovoljec
odpovedal prostovoljnemu služenju vojaškega roka, če je bil brez opravičenega
razloga samovoljno odsoten s prostovoljnega služenja vojaškega roka več kot 48
ur ali če zaradi zdravstvene nezmožnosti najpozneje v petih dneh od začetka
odsotnosti ne dostavi enoti, v kateri prostovoljno služi vojaški rok,
ustreznega zdravniškega potrdila.
(3) Ugotovitveno odločbo o odpovedi prostovoljnemu
služenju vojaškega roka iz prvega in drugega odstavka tega člena izda upravni
organ, pristojen za obrambne zadeve, ki kandidata vodi v evidenci.
III. PRAVICE IN DOLŽNOSTI VOJAKOV PROSTOVOLJCEV
14. člen
(pravice in dolžnosti)
Pravice in dolžnosti vojakov prostovoljcev so urejene s
pravili službe v Slovenski vojski, če s to uredbo ali drugim predpisom
posamezno vprašanje ni drugače urejeno.
15. člen
(zavarovanja)
Ministrstvo za obrambo za vojake prostovoljce med
prostovoljnim služenjem vojaškega roka zagotavlja zdravstveno varstvo,
pokojninsko in invalidsko zavarovanje za ožji obseg pravic ter nezgodno
zavarovanje v skladu z zakonom.
16. člen
(prekinitev služenja)
(1) Vojaku prostovoljcu se prostovoljno služenje
vojaškega roka prekine:
-       
če je ocenjen kot začasno nesposoben za vojaško službo;
-       
če preseže število dni dovoljene upravičene odsotnosti v skladu s
programom iz 4. člena te uredbe;
-       
zaradi razlogov iz 33. člena Zakona o vojaški dolžnosti;
-       
zaradi razlogov na strani Slovenske vojske;
-       
zaradi višje sile.
(2) Vojaku prostovoljcu se prostovoljno služenje
vojaškega roka prekine tudi, če se sam odloči, da ga zaključi po posamezni fazi
programa iz 4. člena te uredbe.
(3) Predlog za prekinitev poda poveljnik enote, v kateri
vojak prostovoljec služi vojaški rok. Odločbo o prekinitvi služenja izda
upravni organ, pristojen za obrambne zadeve, ki kandidata vodi v evidenci.
(4) Vojak prostovoljec je na njegovo željo lahko napoten
na doslužitev prostovoljnega služenja vojaškega roka. Doslužitev se izvede v
skladu s programom iz 4. člena te uredbe. Posamezna nedokončana faza se lahko
opravlja ponovno, vendar največ enkrat.
17. člen
(prenehanje služenja)
(1) Prostovoljno služenje vojaškega roka preneha vojaku
prostovoljcu:
-       
če preneha izpolnjevati splošne pogoje iz 3. člena te uredbe, razen
pogoja starosti;
-       
ki se je odpovedal prostovoljnemu služenju vojaškega roka v skladu s 13.
členom te uredbe;
-       
če težje krši vojaško disciplino;
-       
ki med prostovoljnim služenjem vojaškega roka ne opravi uspešno
periodičnih preverjanj in ocenjevanj znanja ter usposobljenosti v skladu s
programom usposabljanja oziroma se omenjenih dejavnosti ne udeleži.
(2) Predlog za prenehanje iz tretje in četrte alineje
prejšnjega odstavka poda poveljnik enote, v kateri vojak prostovoljec
prostovoljno služi vojaški rok.
(3) Odločbo o prenehanju prostovoljnega služenja
vojaškega roka izda upravni organ, pristojen za obrambne zadeve, ki kandidata
vodi v evidenci.
(4) V primerih iz prvega odstavka tega člena mora vojak
prostovoljec povrniti stroške in prejemke, ki so nastali v okviru njegove
napotitve in med prostovoljnim služenjem vojaškega roka.
(5) Ne glede na prejšnji odstavek vojaku prostovoljcu ni
treba povrniti stroškov in prejemkov:
-       
če je ocenjen kot nesposoben za vojaško službo;
-       
v primerih iz četrte alineje prvega odstavka tega člena, če ima za to
opravičljiv razlog;
-       
če se prostovoljnemu služenju vojaškega roka v skladu s prvim odstavkom
13. člena te uredbe pisno odpove v prvih dveh tednih prve faze usposabljanja,
razen če gre za razlog iz tretje alineje prvega odstavka tega člena.
(6) Vojak prostovoljec iz tega člena, razen iz prve in
tretje alineje prvega odstavka tega člena, je lahko na njegovo željo ponovno
napoten na prostovoljno služenje vojaškega roka, in sicer največ enkrat, pri
čemer se upošteva njegova že pridobljena vojaška evidenčna dolžnost.
IV. PREJEMKI IN POVRAČILA
18. člen
(denarni prejemki)
(1) Denarni prejemki vojakov prostovoljcev so prejemki
za opravljanje vojaške službe in prejemek po prostovoljnem služenju vojaškega
roka.
(2) Višina prejemkov iz prejšnjega odstavka se določi od
osnove, ki je enaka minimalni plači v Republiki Sloveniji.
19. člen
(prejemek za opravljanje vojaške službe)
(1) Prejemki za opravljanje vojaške službe znašajo za
vsak mesec služenja 70 odstotkov od osnove iz drugega odstavka prejšnjega
člena.
(2) Zneski iz prejšnjega odstavka se izplačajo do 15.
v mesecu za pretekli mesec glede na število dni prostovoljnega služenja
vojaškega roka oziroma najpozneje 15 dni po koncu služenja za mesec, v katerem
je vojak prostovoljec zaključil prostovoljno služenje vojaškega roka.
(3) Dnevni znesek iz prejšnjega odstavka se izračuna
tako, da se prejemek iz prvega odstavka tega člena deli s številom dni v
mesecu, v katerem je vojak prostovoljec opravljal vojaško službo.
(4) V čas prostovoljnega služenja vojaškega roka iz
prejšnjega odstavka se šteje tudi čas odobrene odsotnosti.
20. člen
(prejemek po končanem prostovoljnem služenju vojaškega roka)
(1) Vojaku prostovoljcu, ki je uspešno končal
prostovoljno služenje vojaškega roka, pripada dodatni prejemek v višini 100
odstotkov od osnove iz drugega odstavka 18. člena te uredbe.
(2) Znesek iz tega člena se izplača v 15 dneh po koncu
prostovoljnega služenja vojaškega roka.
21. člen
(potni stroški)
(1) Kandidatom in vojakom prostovoljcem pripadajo
povračila potnih stroškov v skladu s predpisi o povračilih potnih stroškov, ki
se nanašajo na izvrševanje vojaške dolžnosti.
(2) Stroški za prevoz se vojaku prostovoljcu, ki mu je
odobren izhod ob koncu tedna ali za praznike, povrnejo za prevoz z najcenejšim
javnim prevoznim sredstvom od kraja prostovoljnega služenja vojaškega roka do
kraja njegovega prebivališča in nazaj.
(3) Potni stroški iz tega člena se povrnejo praviloma ob
prvem naslednjem izplačilu prejemkov iz 18. člena te uredbe.
V. PREHODNA IN KONČNA DOLOČBA
22. člen
(prenehanje veljavnosti)
Z dnem uveljavitve te uredbe preneha veljati Uredba o
prostovoljnem služenju vojaškega roka (Uradni list RS, št. 81/03, 116/07,
102/12, 6/14, 4/17 in 28/18), ki se uporablja do začetka uporabe te uredbe.
23. člen
(začetek veljavnosti in uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. julija 2021.
Št. 00718-6/2021
Ljubljana, dne 13. maja 2021
EVA 2021-1911-0010
Vlada Republike Slovenije
Janez Janša
predsednik