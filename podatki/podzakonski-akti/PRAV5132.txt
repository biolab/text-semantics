I. SPLOŠNE DOLOČBE
1. člen
(1) Ta pravilnik v skladu z Direktivo
Evropskega parlamenta in Sveta 2003/37/ES z dne 26. maja 2003 o homologaciji
kmetijskih in gozdarskih traktorjev, njihovih priklopnikov in zamenljivih
vlečenih strojev ter njihovih sistemov, sestavnih delov in samostojnih
tehničnih enot in o razveljavitvi Direktive 74/150/EGS (UL L št. 171 z dne 9.
7. 2003, str. 1), kot je bila nazadnje spremenjena z Direktivo Sveta 2006/96/ES
z dne 20. novembra 2006 o prilagoditvi nekaterih direktiv na področju prostega
pretoka blaga zaradi pristopa Bolgarije in Romunije (UL L št. 363 z dne 20. 12.
2006, str. 81.), ureja ES-homologacijo kmetijskih in gozdarskih traktorjev,
katerih največja konstrukcijsko določena hitrost ni manjša od 6 km/h, njihovih
priklopnih vozil in zamenljivih vlečenih strojev (v nadaljnjem besedilu:
vozilo), izdelanih v eni ali več stopnjah, kakor tudi homologacijo sistemov,
sestavnih delov in samostojnih tehničnih enot, namenjenih za uporabo na teh vozilih
ter določa pogoje za podelitev ES-homologacije in izdajo potrdila o skladnosti
vozila pri proizvajalcu.
(2) Homologacija in potrdilo o skladnosti
vozila sta pogoja za dajanje v promet, registracijo in začetek uporabe novih
vozil glede na njihovo konstrukcijo in delovanje zaradi zagotovitve, da v
cestnem prometu ter pri kmetijskih oziroma gozdnih opravilih sodelujejo samo
vozila, ki ne ogrožajo varnosti njihovih voznikov in sopotnikov ter drugih
udeležencev v prometu oziroma pri delovnih opravilih, ne poškodujejo cest in
prekomerno ne onesnažujejo okolja.
2. člen
(1) Ta pravilnik ne velja za: 
-      
posamične odobritve vozil; 
-      
strojno opremo, posebej konstruirano za uporabo v gozdarstvu, kot je
določena v standardu SIST ISO 6814; 
-      
gozdarsko strojno opremo, ki je pritrjena na šasijo vozil za zemeljska
dela, kot je določena v standardu SIST ISO 6165; 
-      
zamenljivo strojno opremo, ki je popolnoma dvignjena od tal, ko se
vozilo, na katero je pritrjena, uporablja na cesti. 
(2) Ne glede na prvo alineo prejšnjega
odstavka se postopek posamične odobritve vozil lahko uporabi za določene
kategorije vozil, ki jih ureja ta pravilnik in za katera je obvezna
homologacija skladno z njegovimi določbami.
3. člen
V tem pravilniku uporabljeni izrazi imajo
naslednji pomen: 
1.    
“tehnična specifikacija“ je dokument, ki predpisuje tehnične zahteve, ki
jih morajo izpolnjevati sistem, sestavni del ali samostojna tehnična enota, in
postopke, s katerimi je mogoče ugotoviti, ali so predpisane zahteve izpolnjene;
tehnične specifikacije za potrebe tega pravilnika so navedene v Poglavju B
Priloge II tega pravilnika; 
2.    
“ES-homologacija“ (v nadaljnjem besedilu: homologacija) je postopek, v
katerem homologacijski organ ugotovi, ali tip vozila, sistema, sestavnega dela
ali samostojne tehnične enote izpolnjuje ustrezne tehnične zahteve tega
pravilnika ali ustrezne tehnične specifikacije; homologacija sistemov,
sestavnih delov in samostojnih tehničnih enot se lahko skupno poimenuje tudi
kot “homologacija sestavnega dela“; 
3.    
“večstopenjska homologacija“ je postopek, v katerem homologacijski organ
ugotovi, ali, odvisno od stanja dodelave, tip nedodelanega ali dodelanega
vozila izpolnjuje ustrezne tehnične zahteve tega pravilnika; 
4.    
“posamična odobritev vozila“ je postopek, v katerem pristojni organ
ugotovi, ali posamično odobreno vozilo izpolnjuje predpisane zahteve; 
5.    
“vozilo“ je vsak traktor, priklopno vozilo ali zamenljivi vlečeni stroj,
dokončan, nedodelan ali dodelan, ki se uporablja v kmetijstvu ali gozdarstvu; 
6.    
“kategorija vozila“ je vsak niz vozil, ki imajo identične konstrukcijske
značilnosti; 
7.    
“tip vozila“ so vozila določene kategorije, ki se ne razlikujejo v
bistvenih pogledih, navedenih v Poglavju A Priloge II tega pravilnika;
dovoljene so različne variante in izvedenke tipa vozila, kot so navedene v Poglavju
A Priloge II tega pravilnika; 
8.    
“dokončano vozilo“ je vsako vozilo, izdelano v enotnem postopku pri
proizvajalcu do končne stopnje tako, da izpolnjuje vse ustrezne zahteve tega
pravilnika; 
9.    
“osnovno vozilo“ je vsako nedodelano vozilo, katerega identifikacijska
številka se ohrani med zaporednimi stopnjami večstopenjskega postopka
homologacije; 
10.  
“nedodelano vozilo“ je vozilo, ki potrebuje dodelavo v vsaj eni
nadaljnji stopnji, da bi zadovoljilo vse ustrezne zahteve tega pravilnika; 
11.  
“dodelano vozilo“ je vozilo ob koncu postopka večstopenjske
homologacije, ki izpolnjuje vse ustrezne zahteve tega pravilnika; 
12.  
“traktor“ je vsak kolesni ali gosenični kmetijski ali gozdarski traktor
z lastnim pogonom, z vsaj dvema osema in z največjo konstrukcijsko določeno hitrostjo
vsaj 6 km/h, katerega glavna funkcija je vlečna moč in ki je posebej
konstruiran za vleko, potiskanje, nošenje in pogon določene zamenljive opreme,
konstruirane za opravljanje kmetijskih ali gozdarskih del, oziroma za vleko
kmetijskih ali gozdarskih priklopnih vozil; lahko je prirejen za prevoz tovora
v okviru kmetijskih ali gozdarskih del in/ali je lahko opremljen s potniškimi
sedeži; 
13.  
“priklopnik“ je vsako vlečeno kmetijsko ali gozdarsko priklopno vozilo,
namenjeno predvsem za prevoz tovora in konstruirano za priklop na traktor za
kmetijske ali gozdarske namene; v to kategorijo spadajo priklopniki, pri
katerih del tovora nosi vlečno vozilo; vsako na traktor pripeto vozilo, ki ima
trajno vgrajen delovni pripomoček, se šteje za kmetijski ali gozdarski
priklopnik, če je razmerje tehnično dovoljene mase in mase tega neobremenjenega
vozila enako ali večje od 3,0 in če to vozilo ni bilo konstruirano za obdelavo
materiala; 
14.  
“zamenljivi vlečeni stroj“ je vsaka naprava, ki se uporablja v
kmetijstvu ali gozdarstvu, ki je konstruirana za vleko s traktorjem ter
spremeni ali dopolni njegovo delovanje, če ta naprava ni niti rezervni del niti
delovni pripomoček; lahko vključuje nakladalno ploščad, konstruirano in
izdelano za prevoz orodja in naprav, potrebnih za opravljanje teh nalog ter za
začasno hranjenje materiala, izdelanega ali potrebnega pri delu; vsako vozilo,
namenjeno za vleko s traktorjem in s trajno vgrajenim priključkom ali
konstruirano za obdelavo materiala, se šteje za zamenljivi vlečeni stroj, če je
razmerje med tehnično dovoljeno maso in maso tega neobremenjenega vozila manjše
od 3,0; 
15.  
“sistem“ je sklop naprav (na primer zavorni sistem), ki medsebojno
povezane opravljajo določeno funkcijo na vozilu; 
16.  
“sestavni del“ je naprava (na primer svetilka), ki naj bi postala del
vozila in je lahko homologirana neodvisno od vozila; 
17.  
“samostojna tehnična enota“ je naprava (na primer varnostna konstrukcija
pri prevrnitvi), ki naj bi postala del vozila, ki je lahko homologirana ločeno,
toda samo v povezavi z enim ali več določenimi tipi vozil;
18.  
“proizvajalec“ je fizična ali pravna oseba, ki je odgovorna
homologacijskemu organu za vse vidike homologacijskega postopka, ne glede na to
ali je ta oseba neposredno vključena v vse stopnje izdelave vozila, sistema,
sestavnega dela ali samostojne tehnične enote; za proizvajalca se štejejo tudi
naslednje osebe:
- 
vsaka fizična ali pravna oseba, ki za lastno uporabo konstruira, je
konstruirala, izdela ali je izdelala vozilo, sistem, sestavni del ali
samostojno tehnično enoto;
- 
vsaka fizična ali pravna oseba, ki je odgovorna za skladnost vozila,
sistema, sestavnega dela ali samostojne tehnične enote s tem pravilnikom ob
njihovem dajanju v promet ali ob začetku uporabe.
Pooblaščeni zastopnik proizvajalca je
fizična ali pravna oseba s sedežem v Evropski uniji (v nadaljnjem besedilu:
EU), ki je dobila pisno pooblastilo od proizvajalca, da ga zastopa pri
homologacijskem organu in deluje v njegovem imenu na področju tega pravilnika.
Kadar ta pravilnik govori o “proizvajalcu“,
je treba to razumeti kot proizvajalca ali njegovega pooblaščenega zastopnika;
19.  
“začetek uporabe“ pomeni prvo uporabo za predvideni namen znotraj EU
vsakega vozila, ki pred tem ne zahteva nobene namestitve ali nastavitve s
strani proizvajalca ali od njega določene tretje osebe; kot datum začetka
uporabe se šteje datum registracije ali predaje v promet; 
20.  
“ES-homologacijski organ“ (v nadaljnjem besedilu: homologacijski organ)
je pristojni organ, odgovoren za vsa vprašanja, povezana s homologacijo
določenega tipa vozila, sistema, sestavnega dela ali samostojne tehnične enote,
za izdajanje in razveljavitev homologacije vozil, za delovanje kot kontaktna
točka v stikih s homologacijskimi organi drugih držav članic EU (v nadaljnjem
besedilu: države članice) in za preverjanje ukrepov, ki jih sprejme
proizvajalec za zagotavljanje skladnosti proizvodnje; 
21.  
“tehnična služba“ je pravna ali fizična oseba, določena kot
preskuševalni laboratorij za izvajanje preskusov ali kontrol v imenu
homologacijskega organa; to funkcijo lahko opravlja homologacijski organ tudi
sam; 
22.  
“certifikat o ES-homologaciji“ je dokument z vsebino, določeno v
Poglavju C Priloge II tega pravilnika ali v ustrezni prilogi k posamezni
tehnični specifikaciji, kjer so določeni podatki, ki jih mora predložiti
homologacijski organ; 
23.  
“opisni list“ je dokument z vsebino, navedeno v Prilogi I tega
pravilnika ali v ustrezni prilogi posamezne tehnične specifikacije, ki
predpisuje podatke, ki jih mora navesti vložnik; 
24.  
“opisna mapa“ je celotna mapa, ki vsebuje zlasti podatke, risbe in
fotografije, predpisane v Prilogi I tega pravilnika, ki jih tehnični službi ali
homologacijskemu organu predloži vložnik, kot je to predpisano v opisnem listu,
ki je predviden v posamezni tehnični specifikaciji ali v tem pravilniku; 
25.  
“opisna dokumentacija“ je opisna mapa z dodanimi poročili o preskusih
ali drugimi dokumenti, ki jih je tehnična služba ali homologacijski organ dodal
opisni mapi pri opravljanju svojega dela;
26.  
“seznam opisne dokumentacije“ je dokument, v katerem je našteta vsebina
opisne dokumentacije z ustrezno oštevilčenimi ali tako označenimi stranmi, da
je mogoča nedvoumna identifikacija posameznih strani;
27.  
“potrdilo o skladnosti“ je dokument, določen v Prilogi III tega
pravilnika, ki ga izda proizvajalec in z njim potrdi, da vozilo, homologirano
po tem pravilniku, izpolnjuje predpisane zahteve, veljavne v času njegove
izdelave, in da se lahko registrira ali da v uporabo v vseh državah članicah
brez dodatnih pregledov.
4. člen
Priloge I do VII, navedene v tem
pravilniku, so njegov sestavni del.
5. člen
Standardi, navedeni v tem pravilniku se
hranijo in so na voljo pri slovenskem organu za standardizacijo.
6. člen
Homologacijski organ v Republiki Sloveniji
je Ministrstvo za promet, Direkcija Republike Slovenije za ceste.
7. člen
(1) Minister, pristojen za promet, v skladu
z drugim odstavkom 6. člena zakona o tehničnih zahtevah za proizvode in o
ugotavljanju skladnosti (Uradni list RS, št. 59/99, 31/00 – popr. in 54/00 –
ZKme) po izdaji nove, dopolnjene ali spremenjene tehnične specifikacije objavi
v Uradnem listu Republike Slovenije seznam veljavnih tehničnih specifikacij.
Seznam mora vsebovati podatke o začetku veljavnosti posamezne tehnične
specifikacije, o začetku njene obvezne uporabe in o prenehanju veljavnosti
celote ali dela tehnične specifikacije, ki je bila nadomeščena z novo tehnično
specifikacijo. 
(2) V seznamu iz prejšnjega odstavka mora
biti opredeljena tudi veljavnost homologacij vozil oziroma njihovih sistemov,
sestavnih delov in samostojnih tehničnih enot, podeljenih na podlagi
nadomeščenih tehničnih specifikacij. 
(3) Seznam iz prvega odstavka tega člena
lahko vsebuje tudi pregled enakovrednih homologacij in poročil o preskusih iz
27. člena tega pravilnika.
II. VLOGA IN POSTOPEK ZA PODELITEV HOMOLOGACIJE
8. člen
(1) Proizvajalec mora predložiti vlogo za
podelitev homologacije za vozilo, sistem, sestavni del ali samostojno tehnično
enoto homologacijskemu organu. Za vsak tip je treba vložiti posebno vlogo. 
(2) Vlogi za podelitev homologacije za
vozilo mora proizvajalec priložiti opisno mapo s podatki, določenimi v Prilogi
I tega pravilnika. Poleg tega morajo biti homologacijskemu organu na voljo
opisne dokumentacije homologacije sistemov, sestavnih delov in samostojnih
tehničnih enot vse do odločitve o podelitvi ali zavrnitvi homologacije. 
(3) Vlogi za podelitev homologacije za
sistem, sestavni del ali samostojno tehnično enoto mora proizvajalec priložiti
opisno mapo, katere vsebina je navedena v ustrezni tehnični specifikaciji.
9. člen
Pri večstopenjski homologaciji morajo vlogi
za podelitev homologacije priloženi podatki vsebovati: 
-      
na prvi stopnji: tiste dele opisne mape in certifikata o homologaciji,
potrebne za dokončano vozilo, ki so pomembni za stopnjo izdelave osnovnega
vozila,
-      
na drugi in naslednjih stopnjah: tiste dele opisne mape in certifikata o
homologaciji, ki so pomembni za trenutno stopnjo dodelave, in kopijo
certifikata o homologaciji nedodelanega vozila, izdanega za prejšnjo stopnjo
dodelave.
Poleg tega je proizvajalec dolžan podrobno
opredeliti vse morebitne spremembe ali dodatke na nedodelanem vozilu.
10. člen
(1) Homologacijski organ podeli
homologacijo vozila tipom vozil, ki so skladni s podatki v opisni mapi in ki,
skladno z njihovo kategorijo, izpolnjujejo tehnične zahteve vseh ustreznih
tehničnih specifikacij, kot so določene v Poglavju B Priloge II tega
pravilnika. Homologacijski organ izvede postopek podelitve homologacije v
skladu z Dodatkom 2 navedene priloge. 
(2) Homologacijski organ podeli
večstopenjsko homologacijo vozila tipom osnovnih, nedodelanih ali dodelanih
vozil, ki so skladni s podatki v opisni mapi in ki izpolnjujejo tehnične
zahteve vseh ustreznih tehničnih specifikacij, kot so določene v Poglavju B
Priloge II tega pravilnika. Homologacijski organ izvede postopek podelitve
večstopenjske homologacije v skladu s Prilogo VII tega pravilnika. 
(3) Homologacijski organ podeli
homologacijo sistema, sestavnega dela ali samostojne tehnične enote vsem
njihovim tipom, ki so skladni s podatki v opisni mapi in ki izpolnjujejo
tehnične zahteve vseh ustreznih tehničnih specifikacij, kot so določene v
Poglavju B Priloge II tega pravilnika. Homologacijski organ izvede postopek
podelitve homologacije v skladu z določili ustrezne tehnične specifikacije. 
(4) Kadar sistem, sestavni del ali
samostojna tehnična enota, ki je predmet homologacije, opravlja svojo funkcijo
ali ima določeno lastnost le v povezavi z drugimi deli vozila in je zaradi tega
razloga skladnost z eno ali več zahtevami mogoče preverjati samo v primeru, če
sistem, sestavni del ali samostojna tehnična enota, ki jo je treba
homologirati, deluje v povezavi z drugimi deli vozila (dejanskimi ali
simuliranimi), je treba obseg homologacije sistema, sestavnega dela ali
samostojne tehnične enote ustrezno omejiti. V takem primeru mora v certifikatu
o homologaciji navesti omejitve pri uporabi in pogoje za vgradnjo. Upoštevanje
teh omejitev in pogojev je treba preveriti ob homologaciji vozila. 
(5) Podeljene homologacije so veljavne in
so na njihovi podlagi dovoljeni registracija vozil oziroma dajanje v promet in
začetek uporabe vozil, njihovih sistemov, sestavnih delov in samostojnih
tehničnih enot do izdaje novih, dopolnjenih oziroma spremenjenih tehničnih
specifikacij. V teh tehničnih specifikacijah se opredeli rok veljavnosti
homologacij, podeljenih na podlagi nadomeščenih tehničnih specifikacij.
11. člen
Ne glede na prejšnji člen mora
homologacijski organ zavrniti podelitev homologacije, če ugotovi, da vozilo,
sistem, sestavni del ali samostojna tehnična enota kljub izpolnjevanju vseh
ustreznih tehničnih zahtev predstavlja večje tveganje za varnost na cesti, za
okolje ali za varnost pri delu.
12. člen
Homologacijski organ mesečno pošilja
homologacijskim organom drugih držav članic seznam s podatki, določenimi v
Prilogi VI tega pravilnika, o sistemih, sestavnih delih ali samostojnih
tehničnih enotah, za katere je v preteklem mesecu podelil, zavrnil ali
preklical homologacijo.
III. SPREMEMBE IN DOPOLNITVE PODELJENIH HOMOLOGACIJ
13. člen
(1) Proizvajalec, ki je pridobil
homologacijo v skladu z določbami tega pravilnika, mora homologacijski organ
obveščati o vseh spremembah podatkov, vključenih v opisno dokumentacijo
homologiranega tipa vozila, sistema, sestavnega dela ali samostojne tehnične
enote. 
(2) Homologacijski organ sme obravnavati in
odločati le o tistih zahtevah za spremembo ali dopolnitev homologacije, ki so
povezane z njegovimi odločitvami pri prvotni homologaciji.
14. člen
(1) Če se pri homologiranem tipu vozila,
sistema, samostojne tehnične enote ali sestavnega dela spremenijo podatki,
navedeni v opisni dokumentaciji, homologacijski organ izda popravljene strani
te dokumentacije. Pri tem označi vsako popravljeno stran tako, da sta jasno
razvidna vrsta spremembe in datum ponovne izdaje. Homologacijski organ se lahko
namesto popravka odloči za izdajo čistopisa spremenjene opisne dokumentacije s
priloženim podrobnim opisom spremembe. V obeh primerih je treba spremeniti in
dopolniti tudi seznam opisne dokumentacije (ki je priložen certifikatu o
homologaciji) tako, da so razvidni najnovejši datumi popravljenih strani
oziroma datum čistopisa opisne dokumentacije. 
(2) Sprememba oziroma dopolnitev se šteje
za “razširitev“ in homologacijski organ izda popravljen certifikat o
homologaciji, označen s številko razširitve, v katerem je jasno naveden razlog
zanjo in datum popravljene izdaje v naslednjih primerih: 
-      
če so potrebni dodatni pregledi, ali 
-      
če je spremenjen kateri koli podatek v certifikatu o homologaciji, razen
v prilogah, ali 
-      
če so se po datumu, ki je naveden v certifikatu o homologaciji,
spremenile zahteve katere koli tehnične specifikacije, veljavne na dan, od
katerega je prepovedan začetek uporabe vozila. 
(3) Če homologacijski organ ugotovi, da so
zaradi spremembe opisne dokumentacije potrebni dodatni pregledi ali novi
preskusi, mora o tem obvestiti proizvajalca, dokumente iz tega člena pa sme
izdati šele po uspešno opravljenih pregledih oziroma preskusih.
IV. IZDAJA POTRDILA O SKLADNOSTI IN OZNAČEVANJE
15. člen
Proizvajalec kot imetnik homologacije
vozila mora izdati potrdilo o skladnosti na obrazcu in na način, kot je
določeno v Prilogi III tega pravilnika. Potrdilo o skladnosti mora spremljati
vsako vozilo, dokončano ali nedodelano, izdelano skladno s homologiranim tipom
vozila.
16. člen
Ne glede na prejšnji člen sme
homologacijski organ, za potrebe obdavčenja in registracije vozil, v roku treh
mesecev po obvestitvi Komisije EU (v nadaljnjem besedilu: komisija) in drugih držav
članic, zahtevati, da se podatki, ki niso določeni v Prilogi III tega
pravilnika, dodajo potrdilu o skladnosti, če so ti podatki izrecno navedeni v
opisni dokumentaciji oziroma jih je mogoče iz nje preprosto izračunati.
17. člen
(1) Proizvajalec kot imetnik homologacije
za sestavni del ali samostojno tehnično enoto mora vsak sestavni del ali
samostojno tehnično enoto, proizvedeno skladno s homologiranim tipom, označiti
z imenom firme ali svojim znakom ter oznako tipa. 
(2) Če tako zahteva ustrezna tehnična
specifikacija, morata biti sestavni del ali samostojna tehnična enota označena
s homologacijsko oznako ali številko. V tem primeru ni potrebna označitev po
prejšnjem odstavku. 
(3) Proizvajalec sistema, sestavnega dela
ali samostojne tehnične enote, katerega homologacija na podlagi četrtega
odstavka 10. člena tega pravilnika vsebuje omejitve glede uporabe, dostavi
skupaj z vsakim izdelanim sistemom, sestavnim delom ali samostojno tehnično
enoto podatke o teh omejitvah in navede pogoje za vgradnjo.
V. DAJANJE V PROMET, REGISTRACIJA IN ZAČETEK UPORABE
18. člen
(1) Nova vozila smejo biti dana v promet,
smejo biti registrirana in se smejo začeti uporabljati, če jim je, v zvezi z
njihovo konstrukcijo in delovanjem, priloženo veljavno potrdilo o skladnosti, izdano
v skladu s 15. členom tega pravilnika. Nedodelana vozila je dovoljeno dati v
promet, pristojni organ pa lahko zavrne njihovo trajno registracijo in začetek
uporabe, dokler niso dodelana. 
(2) Dajanje v promet ali začetek uporabe
sistemov, sestavnih delov oziroma samostojnih tehničnih enot sta dovoljena
samo, kadar so le-ti v skladu z zahtevami ustrezne tehnične specifikacije in z
zahtevami, navedenimi v 17. členu tega pravilnika. 
(3) Ne glede na prejšnja odstavka lahko
Tržni inšpektorat Republike Slovenije za največ šest mesecev prepove prodajo
oziroma uporabo vozil, sistemov, sestavnih delov ali samostojnih tehničnih
enot, za katere ugotovi, da kljub priloženemu veljavnemu potrdilu o skladnosti
oziroma pravilni označenosti ogrožajo varnost cestnega prometa ali varnost pri
delu. 
(4) Organ, pristojen za registracijo vozil,
mora, po prejemu obvestila s strani homologacijskega organa oziroma Tržnega
inšpektorata Republike Slovenije, zavrniti registracijo vozil, če je bilo
ugotovljeno, da ogrožajo varnost cestnega prometa ali varnost pri delu.
Zavrnitev registracije vozil lahko traja največ šest mesecev.
VI. ODSTOPI IN ALTERNATIVNI POSTOPKI
19. člen
Prvi odstavek 18. člena tega pravilnika ne
velja za: 
-      
vozila, namenjena za uporabo v vojaških enotah, enotah za ohranjanje
javnega reda in miru, civilni zaščiti in gasilskih enotah; 
-      
vozila iz 20. člena tega pravilnika.
20. člen
Homologacijski organ lahko na prošnjo
proizvajalca dovoli odstop od posameznih zahtev ustreznih tehničnih
specifikacij za: 
-      
vozila, izdelana v majhnih serijah; 
-      
vozila zaključka serije; 
-      
vozila, sisteme, sestavne dele ali samostojne tehnične enote, izdelane
po posebnih tehnologijah ali načelih.
21. člen
(1) Za vozila, izdelana v majhnih serijah
iz prve alinee 20. člena tega pravilnika velja, da število vozil takega tipa
registriranih, danih v promet oziroma vključenih v uporabo v istem koledarskem
letu, ne sme presegati števila enot, navedenega v Delu A Priloge V tega
pravilnika. 
(2) Če homologacijski organ podeli
homologacijo po prvem odstavku tega člena, pošlje homologacijskim organom
tistih držav članic, ki jih določi proizvajalec, kopijo opisne dokumentacije in
certifikata o homologaciji ter vseh njegovih prilog, pri tem pa navede naravo
odobrenih izjem. Navedene države članice se v skladu s predpisom EU o
homologaciji vozil v treh mesecih od prejema obvestila odločijo, ali sprejmejo
homologacijo za vozila, ki naj bi bila registrirana na njihovem ozemlju, in za
kolikšno število enot.
22. člen
(1) Za vozila zaključka serije iz druge
alinee 20. člena tega pravilnika velja, da smejo biti dana v promet,
registrirana oziroma vključena v uporabo nova vozila, skladna homologiranemu
tipu vozila, čeprav homologacija v skladu s petim odstavkom 10. člena tega
pravilnika ni več veljavna. 
(2) Prejšnji odstavek velja samo za vozila,
ki: 
-      
so bila na ozemlju EU; in 
-      
jih je spremljalo veljavno potrdilo o skladnosti, ki je bilo izdano, ko
je homologacija zadevnega tipa vozila še veljala, ki pa niso bila registrirana
ali dana v uporabo, preden je prenehala veljati zadevna homologacija. 
(3) Homologacijski organ sme izdati
dovoljenje iz prejšnjega odstavka za obdobje 24 mesecev za dokončana vozila in
za 30 mesecev za dodelana vozila po datumu prenehanja veljavnosti homologacije
tipa. Homologacijski organ mora v treh mesecih po prejemu vloge odločiti o tem,
ali in za koliko vozil zadevnega tipa bo izdal dovoljenje. Pri svojem odločanju
mora upoštevati omejitve, določene v Delu B Priloge V tega pravilnika.
23. člen
(1) Da bi bil proizvajalec upravičen do
uporabe prejšnjega člena za enega ali več tipov vozil določene kategorije, mora
posredovati zahtevo homologacijskemu organu vsake države članice, ki jo zadeva
začetek uporabe takšnih tipov vozil. V zahtevi mora opredeliti tehnične oziroma
gospodarske razloge, na katerih le-ta temelji. 
(2) Države članice, navedene v prvem
odstavku, se v skladu s predpisom EU o homologaciji vozil v treh mesecih od
prejema zahteve odločijo o tem, ali in koliko vozil zadevnega tipa bodo
sprejele za registracijo na svojem ozemlju.
24. člen
(1) Za vozila, sisteme, sestavne dele ali
samostojne tehnične enote, izdelane po posebnih tehnologijah ali načelih iz
tretje alinee 20. člena tega pravilnika se štejejo tista vozila, sistemi,
sestavni deli ali samostojne tehnične enote, ki zaradi svojih značilnosti niso
skladni z vsemi zahtevami ustreznih tehničnih specifikacij. 
(2) V primeru iz prejšnjega odstavka lahko
homologacijski organ podeli začasno homologacijo, vendar mora v roku enega
meseca poslati kopijo certifikata o homologaciji in njegovih prilog
homologacijskim organom drugih držav članic in komisiji. Hkrati pošlje komisiji
zahtevo za odobritev podelitve homologacije po tem pravilniku.
25. člen
(1) Zahtevi iz drugega odstavka prejšnjega
člena mora homologacijski organ priložiti dokumente, ki vsebujejo: 
-      
razlog, zaradi katerega zadevne tehnologije ali načela preprečujejo
vozilu, sistemu, sestavnemu delu ali samostojni tehnični enoti, da bi bili
skladni z zahtevami ene ali več ustreznih posamičnih direktiv v okviru predpisa
EU o homologaciji vozil (v nadaljnjem besedilu: posamične direktive); 
-      
opis področij varnosti in varovanja okolja, ki jih odstopanje iz
prejšnje alinee zadeva, ter sprejete ukrepe; 
-      
opis preskusov in njihove rezultate, ki kažejo vsaj enako raven
varnosti, varovanja okolja in varnosti pri delu, kot ju določajo zahteve ene
ali več ustreznih posamičnih direktiv. 
(2) Če komisija zahtevi ugodi, lahko
homologacijski organ podeli homologacijo. V takem primeru homologacijski organ
določi morebitno časovno omejitev veljavnosti homologacije. Rok veljavnosti ne
sme biti krajši od 36 mesecev.
26. člen
Ko po prilagoditvi ustreznih posamičnih
direktiv EU tehničnemu napredku vozila, sistemi, sestavni deli ali samostojne
tehnične enote, za katere so bile podeljene homologacije po določilih 24. člena
tega pravilnika, ustrezajo posamičnim direktivam EU, homologacijski organ
spremeni takšne homologacije v običajne, pri tem pa prizna potrebno prehodno
obdobje za spremembe sestavnih delov, zlasti za sklicevanja na omejitve ali
izjeme.
VII. UPOŠTEVANJE IN PODELJEVANJE VSEBINSKO ENAKOVREDNIH
HOMOLOGACIJ IN POROČIL O PRESKUSIH
27. člen
(1) V delih II-A, II-B in II-C Poglavja B
Priloge II tega pravilnika so navedene homologacije in poročila o preskusih, ki
za vozila, njihove sisteme, sestavne dele in samostojne tehnične enote
vsebujejo vsebinsko enake zahteve kot homologacije in poročila o preskusih,
podeljeni skladno s tem pravilnikom oziroma s tehničnimi specifikacijami. 
(2) Homologacijski organ pri izvajanju
svojih nalog v skladu s tem pravilnikom upošteva vsebinsko enake homologacije
oziroma poročila o preskusih iz prejšnjega odstavka in, kjer to pride v poštev,
homologacijske oznake, ki se nanašajo nanje. 
(3) Homologacijski organ lahko na prošnjo
proizvajalca podeli homologacijo oziroma poročilo o preskusu iz prvega odstavka
tega člena (ne velja za II-C).
VIII. USTREZNOST PROIZVODNIH POSTOPKOV
28. člen
(1) Homologacijski organ mora v postopku
podelitve homologacije izvesti potrebne ukrepe v skladu s Prilogo IV tega
pravilnika, po potrebi tudi v sodelovanju s homologacijskimi organi držav
članic, da zagotovi, da proizvodni postopki za vozila, sisteme, sestavne dele
ali samostojne tehnične enote zagotavljajo njihovo skladnost s homologiranim
tipom. 
(2) Homologacijski organ mora po podelitvi
homologacije izvajati potrebne ukrepe v skladu s Prilogo IV tega pravilnika, po
potrebi tudi v sodelovanju s homologacijskimi organi držav članic, da zagotovi,
da proizvodni postopki za vozila, sisteme, sestavne dele in samostojne tehnične
enote trajno zagotavljajo njihovo skladnost s homologiranim tipom. Preverjanje
skladnosti proizvodov s homologiranim tipom je omejeno na postopke, določene v
točki 2 Priloge IV tega pravilnika.
IX. NADZOR NAD SKLADNOSTJO PROIZVODOV
29. člen
(1) Proizvajalec je odgovoren, da so vsako
izdelano vozilo oziroma vsak izdelan sistem, sestavni del ali samostojna
tehnična enota skladni s homologiranim tipom. 
(2) Proizvajalec mora homologacijskemu
organu omogočiti nadzor nad homologiranimi tipi vozil, sistemov, sestavnih
delov in samostojnih tehničnih enot.
30. člen
(1) Neskladnost s homologiranim tipom
obstaja, kadar so ugotovljeni odkloni od podatkov v certifikatu o homologaciji
oziroma v opisni dokumentaciji. Vozilo ni v neskladju s homologiranim tipom,
kadar so odkloni v mejah, ki jih dovoljujejo ustrezne tehnične specifikacije. 
(2) Če homologacijski organ ugotovi, da
vozila, sistemi, sestavni deli ali samostojne tehnične enote, ki jih spremlja
potrdilo o skladnosti ali nosijo homologacijsko oznako, niso skladni s
homologiranim tipom, odredi proizvajalcu uskladitev proizvodnje vozil,
sestavnih delov ali samostojnih tehničnih enot s homologiranim tipom. 
(3) Če homologacijski organ pri nadzoru
ugotovi neskladnost s homologiranim tipom zaradi odklonov od podatkov v
certifikatu o homologaciji oziroma v opisni dokumentaciji, lahko začasno
odvzame homologacijo, navede v čem je podana neskladnost, in določi rok za
odpravo neskladnosti. Če proizvajalec v danem roku ne odpravi pomanjkljivosti,
homologacijski organ prekliče homologacijo.
31. člen
(1) Vsak imetnik homologacije mora
obvestiti homologacijski organ o dokončnem prenehanju proizvodnje oziroma o
vsaki spremembi podatkov v opisni dokumentaciji. 
(2) Ob dokončnem prenehanju proizvodnje
homologacijski organ prekliče podeljeno homologacijo.
IX.a INŠPEKCIJSKI NADZOR
31.a člen
Inšpekcijski nadzor nad izvajanjem določb
tega pravilnika opravlja Tržni inšpektorat Republike Slovenije.
X. DOLOČITEV ZAHTEV, KI JIH MORAJO IZPOLNJEVATI TEHNIČNE
SLUŽBE
32. člen
(1) Minister, pristojen za trg, lahko v
soglasju z ministrom, pristojnim za promet, z odločbo določi za opravljanje
nalog tehnične službe pravno ali fizično osebo, ki izpolnjuje zahteve standarda
SIST EN ISO/IEC 17025 o delovanju preskuševalnih laboratorijev, pri čemer: 
-      
je proizvajalec lahko imenovan kot tehnična služba, če je to izrecno
dovoljeno s posamezno tehnično specifikacijo, 
-      
tehnična služba lahko uporablja tujo opremo le, če se s tem strinja
homologacijski organ. 
(2) V odločbi iz prejšnjega odstavka je
treba navesti strokovno področje preskušanja, za katero je tehnična služba
odgovorna.
33. člen
Imenovanje pravne ali fizične osebe za
opravljanje nalog tehnične službe se opravi v skladu s predpisom, ki ureja
določanje organov za ugotavljanje skladnosti.

PRILOGA
I: Vzorci opisnih listov
PRILOGA
II: Poglavje A – Opredelitev kategorij in tipov vozila; Poglavje B – Seznam
zahtev za ES-homologacijo vozil: Dodatek 1: Opredelitev vozil za posebne namene
in seznam zahtev za ES-homologacijo vozil; uporaba tehničnih specifikacij za
vozila za posebne namen; Dodatek 2: Postopek za ES-homologacijo vozila;
Poglavje C: Certifikat o ES-homologaciji vozila: Dodatek 1: Sistem številčnega
označevanja certifikatov o ES-homologaciji 
PRILOGA
III: ES-potrdilo o skladnosti
PRILOGA
IV: Postopki za zagotavljanje skladnosti proizvodnje
PRILOGA
V: Omejitve za majhne serije in zaključek serije ter posamične odobritve
PRILOGA
VI: Seznam izdanih ES-homologacij na podlagi posamičnih direktiv
PRILOGA
VII: Postopki za večstopenjsko homologacijo

Pravilnik o ES-homologaciji kmetijskih in
gozdarskih traktorjev (Uradni list RS, št. 125/03)
vsebuje naslednje prehodne in končne določbe:
»XI. PREHODNE IN KONČNE DOLOČBE
34. člen
Za vozila kategorij T4, T5, C, R in S,
navedenih v Prilogi II tega pravilnika, se bo ta pravilnik začel uporabljati z
dnem, ki bo za posamezno kategorijo vozil določen v seznamu iz 7. člena tega
pravilnika, v katerem bodo objavljene tehnične specifikacije za te kategorije
vozil.
35. člen
Z dnem začetka uporabe tega pravilnika
preneha veljati odredba o homologiranju dizelskih motorjev, ki se vgrajujejo v
kmetijske in gozdarske traktorje, glede na emisijo snovi iz motorja, ki onesnažujejo
zrak (št. 96.00) (Uradni list RS, št. 55/96).
36. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne z dnem
pristopa Republike Slovenije k Evropski uniji.«.

Pravilnik o spremembi pravilnika o
ES-homologaciji kmetijskih in gozdarskih traktorjev (Uradni list RS, št. 80/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi pravilnika o
ES-homologaciji kmetijskih in gozdarskih traktorjev (Uradni list RS, št. 103/04) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ES-homologaciji kmetijskih in gozdarskih traktorjev (Uradni list
RS, št. 75/05) vsebuje naslednjo končno določbo:
»4. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ES-homologaciji kmetijskih in gozdarskih traktorjev (Uradni list
RS, št. 33/06) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o ES-homologaciji kmetijskih in gozdarskih traktorjev (Uradni list
RS, št. 82/07) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.