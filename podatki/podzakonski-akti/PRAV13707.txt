1. člen
(vsebina)
(1) Ta pravilnik določa kriterije za izkazovanje pomembnejših
dosežkov delovanja nevladne organizacije za podelitev statusa nevladne
organizacije v javnem interesu na področjih:
-       
razvoja nevladnih organizacij,
-       
razvoja transparentnosti in integritete v državi ter civilni družbi,
-       
razvoja kakovosti javne uprave in boljše zakonodaje.
(2) Ta pravilnik se uporablja tudi za izkazovanje
pomembnejših dosežkov delovanja nevladne organizacije za podelitev statusa
nevladne organizacije v javnem interesu na področjih, za katera ni pristojno
drugo ministrstvo.
2. člen
(pomembnejši dosežki)
Nevladna organizacija izkaže pomembnejše dosežke svojega
delovanja na področjih iz prejšnjega člena, če izpolnjuje najmanj tri kriterije
iz 3. člena tega pravilnika tako, da dosega izstopajoč rezultat,
neposredno učinkuje na razvoj področja, na katerem deluje in so njene
dejavnosti po kakovosti primerljive z dejavnostmi državnega organa, organa
samoupravne lokalne skupnosti ali javnega zavoda ali takšno dejavnost
dopolnjuje.
3. člen
(kriteriji za izkazovanje pomembnejših dosežkov)
Kriteriji za izkazovanje pomembnejših dosežkov iz prejšnjega člena
so:
-       
širjenje strokovnega znanja in promocija področja, na katerem deluje,
predvsem z izdajo ali objavo strokovnih člankov, strokovnih publikacij ali z
organiziranjem izobraževanj, posvetov, kongresov, seminarjev ali drugih oblik
strokovnih srečanj na nacionalni ali mednarodni ravni;
-       
prejem priznanja ali nagrade na lokalni, državni ali mednarodni ravni za
delo na področju, na katerem deluje;
-       
aktivno sodelovanje z drugimi strokovnimi organizacijami, ki izvajajo
sorodne aktivnosti z namenom izmenjave izkušenj in dobrih praks ter razvoja
strokovnega dela na področju, na katerem deluje;
-       
proaktivno sodelovanje s pristojnimi organi z namenom reševanja vprašanj
na področju, na katerem deluje;
-       
sodelovanje pri sistemskem razvoju prostovoljstva, usposabljanje
mentorjev in koordinatorjev prostovoljcev in promocija prostovoljskega dela in
-       
izvajanje drugih aktivnosti, ki pomembno prispevajo k razvoju področja,
na katerem deluje.
4. člen
(izkazovanje izpolnjevanja kriterijev)
Nevladna organizacija izkaže izpolnjevanje kriterijev iz
prejšnjega člena s poročiloma in programom iz drugega odstavka 8. člena
Zakona o nevladnih organizacijah (Uradni list RS, št. 21/18) ter morebitnimi
drugimi dokazili in listinami, s katerimi izkaže pomembnejše dosežke in
rezultate svojega delovanja v javnem interesu.

Pravilnik o določitvi kriterijev za
izkazovanje pomembnejših dosežkov delovanja nevladne organizacije za podelitev
statusa nevladne organizacije v javnem interesu (Uradni list RS, št. 25/19) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi Pravilnika o določitvi
kriterijev za izkazovanje pomembnejših dosežkov delovanja nevladne organizacije
za podelitev statusa nevladne organizacije v javnem interesu (Uradni list RS,
št. 92/23) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.