I. SPLOŠNE DOLOČBE
1. člen
(vsebina)
(1) S tem pravilnikom se podrobneje določijo način
izvajanja postopkov in nalog, za katere pravna ali fizična oseba
(v nadaljnjem besedilu: vlagatelj) lahko pridobi odobritev delavnice za
tahografe (v nadaljnjem besedilu: odobritev), pogoji in način dokazovanja, s
katerimi vlagatelj dokazuje izpolnjevanje pogojev za odobritev, postopke za
odobritev ter vsebino in obliko vloge za izdajo odobritve in njeno podaljšanje
ter način obveščanja in vsebino oglasne deske delavnice za tahografe (v
nadaljnjem besedilu: delavnica).
(2) S tem pravilnikom se izvaja Izvedbena Uredba
Komisije(EU) 2016/799 z dne 18. marca 2016 o izvajanju Uredbe (EU)
št. 165/2014 Evropskega parlamenta in Sveta za določitev zahtev glede
konstrukcije, preskušanja, namestitve, delovanja in popravila tahografov in
njihovih sestavnih delov (UL L št. 139 z dne 26. 5. 2016, str. 1),
zadnjič spremenjena z Izvedbeno uredbo Komisije (EU) 2018/502 z dne
28. februarja 2018 o spremembi o Izvedbene uredbe (EU) 2016/799 za
določitev zahtev glede konstrukcije, preskušanja, namestitve, delovanja in
popravila tahografov in njihovih sestavnih delov (UL L št. 85 z dne
28. 3. 2018, str. 1), (v nadaljnjem besedilu: Izvedbena uredba
2016/799/EU).
2. člen
(pomen izrazov)
Izraz tahograf, uporabljen v tem pravilniku, pomeni analogni tahograf,
digitalni tahograf in pametni tahograf.
3. člen
(vrste delavnic)
(1) Delavnica je stacionarna ali mobilna.
(2) Stacionarna delavnica je delavnica, ki opravlja
postopke in naloge na lokaciji in v prostorih, ki so navedeni v odločbi o
odobritvi.
(3) Mobilna delavnica je delavnica, ki izvaja postopke
in naloge izven lokacije stacionarne delavnice.
(4) Mobilna delavnica lahko pridobi odobritev za
izvajanje postopkov in nalog iz 8. do 12. člena tega pravilnika.
(5) Mobilna delavnica lahko postane tista delavnica, ki
ima najmanj pet let neprekinjeno odobritev za stacionarno delavnico.
4. člen
(izvajanje nalog)
(1) Vlagatelj lahko zahteva odobritev za izvajanje
postopkov in nalog:
-       
za analogni tahograf iz Priloge I Uredbe (EU) št. 165/2014
Evropskega parlamenta in Sveta z dne 4. februarja 2014 o tahografih v
cestnem prometu, razveljavitvi Uredbe Sveta (EGS) št. 3821/85 o tahografu
(nadzorni napravi) v cestnem prometu in spremembi Uredbe (ES) št. 561/2006
Evropskega parlamenta in Sveta o usklajevanju določene socialne zakonodaje v
zvezi s cestnim prometom (UL L št. 60 z dne 28. 2. 2014, str.1), (v
nadaljnjem besedilu: Uredba 165/2014/EU),
-       
za digitalni tahograf iz Priloge IB Uredbe Sveta (EGS) 3821/85 z
dne 20. decembra 1985 o tahografu (nadzorni napravi) v cestnem prometu (UL
L št. 370 z dne 31. 12. 1985, str. 34), zadnjič spremenjene z Uredbo
Komisije (EU) št. 1161/2014 z dne 30. oktobra 2014 o prilagoditvi
Uredbe Sveta (EGS) št. 3821/85 o tahografu (nadzorni napravi) v cestnem prometu
tehničnemu napredku (UL L št. 311 z dne 31. 10. 2014, str. 19), (v
nadaljnjem besedilu Uredba 3821/85/EGS) in
-       
za pametni tahograf iz Priloge 1C Izvedbene uredbe 2016/799/EU.
(2) Odobritev za izvajanje postopkov in nalog delavnice
za pametni tahograf se lahko izda samo, če ima delavnica tudi odobritev za
izvajanje postopkov in nalog za analogni tahograf in za digitalni tahograf.
II. NAČIN IZVAJANJA POSTOPKOV IN NALOG DELAVNICE
5. člen
(začetek izvajanja postopkov)
Vsak postopek od 6. do 10. člena in 15., 16., 18. in
19. člena tega pravilnika se v delavnici začne in zaključi po odprtju
oziroma zaprtju zahtevka oziroma delovnega naloga, ki je kot Priloga 1 sestavni
del tega pravilnika. Delavnica hrani izvirnik podpisanega zahtevka oziroma
delovnega naloga najmanj tri leta od datuma nastanka.
6. člen
(nameščanje)
(1) Nameščanje je postopek vgraditve tahografa v motorno
vozilo. Pri nameščanju morajo biti upoštevana navodila proizvajalca tahografa o
vgraditvi tahografa v motorno vozilo.
(2) Pred začetkom nameščanja se izvede postopek
preverjanja v skladu z 8. členom tega pravilnika.
(3) Po prvi namestitvi tahografa v vozilo je potrebno
izdelati zapisnik o prvi namestitvi, katerega vsebina in oblika sta določeni v
Prilogi 2, ki je sestavni del tega pravilnika.
(4) Po namestitvi tahografa v vozilo se izvede postopke
v skladu z 9., 11., 12. in 13. členom tega pravilnika.
7. člen
(aktiviranje)
V okviru postopka nameščanja iz prejšnjega člena tehnik
izvede aktiviranje digitalnega tahografa ali pametnega tahografa.
8. člen
(preverjanje)
(1) Preverjanje tahografa se izvede po postopku iz
Priloge 10, ki je sestavni del tega pravilnika.
(2) V postopku preverjanja analognega tahografa se
preveri ali ustreza glede pravilnosti delovanja in točnosti predpisanim zahtevam
iz Priloge I Uredbe 165/2014/EU in se izdela zapis na tahografskem vložku po
postopku iz prejšnjega odstavka, da se ugotovi, ali analogni tahograf ustreza
predpisanim zahtevam. Izvirnik zapisa tahografskega vložka hrani delavnica.
Kopija zapisa tahografskega vložka se na zahtevo izroči naročniku preverjanja.
(3) V postopku preverjanja digitalnega tahografa se
preveri ali ustreza glede pravilnosti delovanja in točnosti predpisanim zahtevam
iz Priloge IB Uredbe 3821/85/EGS in se izdelajo izpisi rezultatov preverjanja
po postopku iz prvega odstavka tega člena, da se ugotovi, ali digitalni
tahograf ustreza predpisanim zahtevam. Izvirnike izpisa hrani delavnica. Kopija
izpisa se na zahtevo izroči naročniku preverjanja.
(4) V postopku preverjanja pametnega tahografa se
preveri ali ustreza glede pravilnosti delovanja in točnosti predpisanim zahtevam
iz Priloge 1C Izvedbene uredbe 2016/799/EU in se izdelajo izpisi rezultatov
preverjanja po postopku iz prvega odstavka tega člena, da se ugotovi, ali
pametni tahograf ustreza predpisanim zahtevam. Izvirnike izpisa hrani
delavnica. Kopija izpisa se na zahtevo izroči naročniku preverjanja.
(5) Če zapis na tahografskem vložku ali izpis iz njega
ustreza predpisanim zahtevam, se tahograf opremi s predpisanimi oznakami in
plombami ter se izdela zapisnik o preverjanju. Zapisnik se izdela tudi, če se
ugotovi, da zapisovalna oprema ne ustreza predpisanim zahtevam.
(6) Vsebina in oblika zapisnika iz prejšnjega odstavka
sta določeni v Prilogi 3, ki je sestavni del tega pravilnika.
(7) Preverjanje analognega tahografa lahko izvede
tehnik, ki je izvedel servisiranje analognega tahografa.
9. člen
(kontrola)
(1) Kontrola je postopek, ki se opravi na motornem
vozilu, ki ima nameščen tahograf. Pri tem postopku se ugotavlja, ali analogni
tahograf izpolnjuje pogoje, ki so določeni v Prilogi I Uredbe 165/2014/EU,
ali digitalni tahograf izpolnjuje pogoje, ki so navedeni v prilogi Prilogi IB
Uredbe 3821/85/EGS in ali pametni tahograf izpolnjuje pogoje, ki so navedeni v
Prilogi 1C Izvedbene uredbe 2016/799/EU.
(2) Kontrola se v primeru suma o manipulaciji
digitalnega tahografa ali pametnega tahografa izvede v skladu s Prilogo 13, ki
je sestavni del tega pravilnika.
(3) Kontrolo lahko izvede oseba, ki je izvedla
namestitev v skladu s 6. členom tega pravilnika.
(4) V postopku kontrole se preveri tudi pravilnost
nastavitve naprave za omejevanje hitrosti glede na kategorijo motornega vozila
v skladu s predpisom, ki ureja dele in opremo vozil. O kontroli se izdela
zapisnik o kontroli omejilnika hitrosti, katerega vsebina in oblika sta
določeni v Prilogi 4, ki je sestavni del tega pravilnika. Če so odstopanja
naprave za omejevanje hitrosti večja od dopustnih, se izdela zapisnik o
kontroli omejilnika hitrosti z negativno odločitvijo o skladnosti. V tahograf, ki
dopušča to možnost, se vnese vrednost, na katero mora biti nastavljena naprava
za omejevanje hitrosti glede na kategorijo motornega vozila.
(5) Postopek kontrole lahko prek informacijskega sistema
za vodenje evidenc začasno prekine inšpektorat, pristojen za promet, v primeru
inšpekcijskega nadzora. Če inšpektorat, pristojen za promet, v 75 minutah ne
izvede nadzora, se postopek kontrole lahko nadaljuje. Mobilna delavnica mora v
informacijski sistem vnesti naslov in uro začetka izvajanja postopka kontrole
en delovni dan pred predvidenim datumom izvedbe. Vnos lahko prekliče najmanj
eno uro pred začetkom izvajanja postopka kontrole. Mobilna delavnica se mora
nahajati na naslovu izvajanja postopka kontrole najmanj toliko časa kot je
določen čas postopka kontrole v naslednjem odstavku tega člena. Takoj po
končanem izvajanju kontrole vnese v informacijski sistem natančne geografske
koordinate izvajanja postopka kontrole.
(6) Postopek kontrole analognega in digitalnega
tahografa traja najmanj 30 minut. Postopek kontrole pametnega tahografa traja
najmanj 45 minut.
10. člen
(izredni pregled)
(1) Izredni pregled je kontrolni postopek, ki se opravi
na motornem vozilu z nameščenim tahografom med uporabo tega vozila. Izredni
pregled se izvede v delavnici za tahografe na podlagi odredbe osebe,
pooblaščene za izvajanje nadzora iz 2., 5. in 6. točke prvega odstavka
32. člena Zakona o delovnem času in obveznih počitkih mobilnih delavcev
ter o zapisovalni opremi v cestnih prevozih (Uradni list RS, št. 45/16 –
uradno prečiščeno besedilo in 62/16 – popr.; v nadaljnjem besedilu: zakon). Odredba
vsebuje pogoje glede zagotavljanja istovetnosti tahografa od odločitve za
izredni pregled do njegove izvedbe v delavnici, kot so hramba vozila, dostop v
vozilo in drugo.
(2) Delavnica pri izrednem pregledu izvede postopek
kontrole iz prejšnjega člena in ugotavlja, ali zapisovalna oprema izpolnjuje
pogoje, ki so določeni v Prilogi I Uredbe 165/2014/EU (analogni tahograf) ali
Prilogi IB Uredbe 3821/85/EGS (digitalni tahograf) ali Prilogi 1C Izvedbene
uredbe 2016/799/EU (pametni tahograf). Preveri se tudi pravilnost nastavitve
naprave za omejevanje hitrosti glede na kategorijo motornega vozila. Postopek
izrednega pregleda se izvaja v skladu s Prilogo 14, ki je sestavni del tega
pravilnika.
(3) Pri izrednem pregledu delavnica vodi zapisnik o
kontroli, katerega vsebina in oblika sta določeni v Prilogi 5, ki je sestavni
del tega pravilnika. V zapisniku se navede ali tahograf in z njo povezani
elementi izpolnjujejo pogoje med uporabo vozila, ki so določeni v Prilogi I
Uredbe 165/2014/EU (analogni tahograf) ali prilogi Prilogi IB Uredbe
3821/85/EGS (digitalni tahograf) ali Prilogi 1C Izvedbene uredbe 2016/799/EU
(pametni tahograf).
(4) Če delavnica pri izvajanju izrednega pregleda
tahografa in z njim povezanih elementov ali naprave za omejevanje hitrosti ugotovi,
da iz objektivnih razlogov (npr. zahtevana specifična znanja in orodja,
konstrukcijske lastnosti vozila, zapletenost instalacije, pristojnosti za
posege v vozilo) ni mogoče nadaljevati izrednega pregleda, o tem obvesti
nadzorni organ, ki je odredil izredni pregled. Če se nadzorni organ odloči za
nadaljevanje postopka izrednega pregleda, delavnica vključi tudi pooblaščeno
servisno delavnico motornega vozila, ki lahko ustrezno nadaljuje začeti izredni
pregled ali pooblaščenega proizvajalca tahografa. Delavnica, ki začne izredni
pregled, ga zaključi z zapisnikom o kontroli, v katerem navede tudi ugotovitve pooblaščene
servisne delavnice motornega vozila ali pooblaščenega proizvajalca tahografa.
(5) Na podlagi ugotovitev iz poročila osebe, pooblaščene
za izvajanje nadzora, tehnik primerja ugotovitve nadzornega organa s podatki v
tahografu in poda ugotovitev, ali so takšni zapisi v tahografu možni brez
manipulacije tahografa.
(6) Če oseba, pooblaščena za izvajanje nadzora odredi,
da se enota v vozilu oziroma dajalnik impulzov odstrani iz vozila, delavnica v
nadaljevanju postopka odstrani enoto v vozilu oziroma dajalnik impulzov iz
vozila. Oseba pooblaščena za izvajanje nadzora lahko odredi tudi odstranitev
ožičenja med enoto v vozilu in dajalnikom impulzov. Odstranjena naprava za
manipulacijo ali odstranjena enota v vozilu, dajalnik impulzov in ožičenje se
izroči osebi, pooblaščeni za izvajanje nadzora, ki je odredila izredni pregled.
(7) Na predlog uporabnika vozila delavnica po izvedeni
izgraditvi celotnega sistema tahografa izvede postopek nameščanja in kontrole.
V vozilo se namestita ustrezna nova enota in dajalnik impulzov ter se izvede
njuno novo ločeno ožičenje brez povezave na obstoječe ožičenje. Postopek v
delavnici se začne in zaključi po zahtevku oziroma delovnem nalogu na podlagi
5. člena tega pravilnika.
11. člen
(zapisnik o kontroli)
(1) Pri vsaki kontroli se vodi zapisnik o kontroli,
katerega vsebina in oblika sta določeni v Prilogi 5, ki je sestavni del tega
pravilnika.
(2) K zapisniku o kontroli se priloži tahografski vložek
z izpisom, nastalim v postopku kontrole za analogni tahograf ali izpis
rezultatov preverjanja, ki je nastal v postopku kontrole za digitalni tahograf
ali pametni tahograf.
(3) Pri kontroli digitalnega tahografa ali pametnega tahografa,
ki se izvede po postopku iz Priloge 12, ki je sestavni del tega pravilnika, se
podatki o kontroli prenesejo v zapisnik iz kartice delavnice. Delavnica hrani
kartice, ki jim je potekel rok veljavnosti, še tri leta.
(4) Po izvedenem plombiranju iz 13. člena tega
pravilnika se zapisnik o kontroli izda na zahtevo stranke, ki je podala delovni
nalog, in se stranko seznani z rezultati kontrole. Zapisnik o kontroli hrani
delavnica najmanj tri leta od datuma nastanka.
12. člen
(certifikat o kontroli)
Po končanem postopku kontrole delavnica izroči stranki
certifikat o kontroli. Vsebina in oblika certifikata o kontroli sta določeni na
obrazcu v Prilogi 9, ki je sestavni del tega pravilnika.
13. člen
(plombiranje)
(1) Če tahograf izpolnjuje pogoje iz postopka kontrole
iz 9. člena tega pravilnika, se izvede postopek plombiranja. Plombiranje
se izvede na vseh plombirnih mestih s plombami, ki vsebujejo oznako, ki je
delavnici dodeljena ob odobritvi.
(2) Plombe, ki niso vključene v postopke in naloge iz
šestega odstavka tega člena, lahko odstrani le oseba, pooblaščena za izvajanje
nadzora:
-       
zaradi preverjanja točnosti nastavitve konstante tahografa;
-       
zaradi ugotavljanja pravilnega krmiljenja naprave za omejevanje
hitrosti;
-       
zaradi ugotovitve morebitne prisotnosti naprav, s katerimi je mogoče
vplivati na pravilno delovanje tahografa;
-       
zaradi ugotovitve morebitne prisotnosti naprav, s katerimi je mogoče
vplivati na pravilno delovanje naprave za omejevanje hitrosti.
(3) Kopijo poročila o izvedeni cestni kontroli, izdanega
s strani osebe, pooblaščene za izvajanje nadzora po odstranitvi plomb, se
izroči vozniku, in se shrani v vozilu. Delodajalec voznika zagotovi, da se po
končanem prevozu izvede postopek plombiranja tahografa v skladu s prvim
odstavkom tega člena v delavnici, kjer se hrani kopija poročila.
(4) Plombe se lahko odstranijo tudi v primeru popravila
ali servisiranja vozila. Izvajalec popravila vozila ali servisiranja vozila o
odstranitvi izda pisno poročilo o odstranitvi plombe z navedbo kraja, časa in
vzroka za odstranitev plombe. Kopijo pisnega poročila o odstranitvi plomb se
izroči vozniku in se shrani v vozilu. Delodajalec voznika zagotovi, da se po
končanem prevozu izvedeta postopek kontrole v skladu z 9. členom tega
pravilnika in postopek plombiranja tahografa v skladu s prvim odstavkom tega
člena v delavnici, kjer se hrani kopija poročila.
(5) Za odstranjene plombe, za katere delodajalec ali
voznik nima kopije pisnega poročila iz tretjega in četrtega odstavka tega
člena, in za poškodovane plombe delavnica vodi evidenco v okviru
informacijskega sistema, ki vsebuje podatke iz Priloge 5 tega pravilnika.
Kopije poročil iz tretjega in četrtega odstavka tega člena delavnica hrani kot
prilogo zapisnika o kontroli.
(6) Pri izvajanju postopkov in nalog iz 8., 9. in 10. člena
tega pravilnika lahko plombe odstrani tudi tehnik.
(7) Za plombe, ki so zaporedno oštevilčene s strani
proizvajalcev plomb, delavnica v okviru informacijskega sistema za delavnice
vodi po posameznem proizvajalcu plomb materialno evidenco pridobljenih,
uporabljenih, izgubljenih, ukradenih in poškodovanih plomb. Poškodovane plombe
mora delavnica fizično hraniti še tri leta od dneva poškodbe. V primeru tatvine
mora delavnica tatvino prijaviti policiji.
14. člen
(identifikacijska ploščica)
Po izvedenem postopku plombiranja iz prejšnjega člena se
identifikacijska ploščica izpiše iz informacijskega sistema za vodenje evidenc in
namesti na tak način, da se ob poskusu odstranitve nepopravljivo poškoduje.
Identifikacijska ploščica mora vsebovati tudi številko plombe.
15. člen
(prenos in varovanje podatkov v primeru servisiranja,
razgradnje ali zamenjave digitalnega tahografa in pametnega tahografa)
(1) Če se v postopku kontrole ugotovi, da je treba
digitalni tahograf ali pametni tahograf servisirati, razgraditi ali zamenjati,
delavnica iz njega prenese podatke. Delavnica hrani kopijo podatkov na
ustreznem spominskem mediju tri leta od izvedbe prenosa. Kopija podatkov se
hrani v delavnici tako, da ni dostopna nepooblaščenim osebam, in je ni
dovoljeno spreminjati. Delavnica vodi zapisnik o prenosu podatkov iz
digitalnega tahografa ali pametnega tahografa na obrazcu, ki je kot Priloga 6
sestavni del tega pravilnika.
(2) Podatke iz prejšnjega odstavka delavnica izroči
delodajalcu voznika. O izročitvi podatkov se vodi zapisnik, ki vsebuje podatke
iz Priloge 6 tega pravilnika. Zapisnik podpiše delodajalec. Delavnica hrani
izvirnik podpisanega zapisnika najmanj tri leta od datuma nastanka.
(3) Pri zamenjavi digitalnega tahografa ali pametnega
tahografa mora delavnica v postopku nastavitve tahografa ugotoviti tudi tekočo
vrednost kilometrskega števca vozila poti. V kolikor delavnica lahko ugotovi
tekočo vrednost kilometrskega števca poti iz vozila (okvarjen tahograf iz
katerega so razvidni prevoženi km) izvede to nastavitev, brez posvetovanja z
lastnikom oziroma uporabnikom vozila.
(4) V kolikor delavnica ne more ugotoviti dejanskega
stanja kilometrskega števca lahko ugotovi stanje prevoženih kilometrov na
vozilu tudi iz drugih listin, ki jih predloži lastnik ali uporabnik vozila
(zadnji potni nalog za to vozilo, potrdilo o tehničnem pregledu vozila, ostala
dokumentacija, ki izkazuje stanje prevoženih kilometrov na določeno obdobje za
to vozilo) ali zahteva od lastnika oziroma uporabnika vozila podatke od vozila,
ki so bili nazadnje prenešeni s tahografa tega vozila, kot to določa pravilnik,
ki ureja prepisovanje podatkov o delovnem času iz zapisovalnih naprav in
vodenju evidence in nastaviti vrednost kilometrskega števca poti na ta
pridobljeni podatek. Delavnica dokazila priloži k zapisniku o izvedeni
kontroli.
(5) Za vozilo, ki še ni bilo registrirano v Republiki
Sloveniji se stanje kilometrskega števca ugotovi v postopku posamične odobritve
vozila ali identifikacije in ocene tehničnega stanja vozila in je razvidno iz
potrdila o skladnosti vozila.
16. člen
(neizvedljivost prenosa ali izpisa podatkov)
(1) Če prenos podatkov na spominski medij v primerih iz
prejšnjega člena ni mogoč, lahko pa se izdela izpis podatkov iz digitalnega
tahografa ali pametnega tahografa, delavnica o tem obvesti delodajalca voznika.
Na njegovo zahtevo delavnica izvede izpis za časovno obdobje zadnjih treh
mesecev.
(2) Če izpisa v skladu s prejšnjim odstavkom ni mogoče
izdelati, delavnica izda delodajalcu voznika certifikat o neizvedljivosti prenosa
ali izpisa podatkov, s katerim se potrjuje, da prenos ali izpis podatkov iz
digitalnega tahografa ali pametnega tahografa ni mogoč.
(3) Certifikat o neizvedljivosti prenosa ali izpisa
podatkov se lahko izda tudi na zahtevo stranke.
(4) Vsebina in oblika certifikata o neizvedljivosti
prenosa ali izpisa podatkov sta določeni v Prilogi 7, ki je sestavni del tega
pravilnika. Navedeni certifikat se lahko izda le na podlagi zapisnika o
kontroli, v katerem so navedeni razlogi za izdajo tega certifikata, način
ugotovitve in postopki ugotovitve nezmožnosti prenosa podatkov.
17. člen
(obveščanje prometnega inšpektorata)
V skladu s predpisom, ki ureja nadzor izvajanja predpisov o
delovnem času in obveznih počitkih mobilnih delavcev ter o zapisovalni opremi
in četrtim odstavkom 11. člena zakona delavnica o nezmožnosti prenosa ali
izpisa podatkov iz digitalnega tahografa ali pametnega tahografa obvesti
inšpektorat, pristojen za promet, prek informacijskega sistema.
18. člen
(servisiranje analognega tahografa)
(1) Servisiranje analognega tahografa je postopek, ki
pomeni poseganje v enoto v vozilu in opravičuje prelom servisnih plomb, ki so
nameščene na analognem tahografu. Zamenjava dajalnika impulzov in enote v
vozilu ne pomeni servisiranja, temveč nameščanje v skladu s 6. členom tega
pravilnika.
(2) O vsakem servisiranju se vodi zapisnik o servisu,
katerega vsebina in oblika sta določeni v Prilogi 8, ki je sestavni del tega
pravilnika.
(3) Po opravljenem servisu se opravi preverjanje
analognega tahografa po postopku iz Priloge 11, ki je sestavni del tega
pravilnika. Po uspešno opravljenem preverjanju se analogni tahograf plombira s
plombami, ki vsebujejo oznako, ki jo je delavnici dodelil proizvajalec
analognega tahografa v okviru njegove uradne servisne mreže in je delavnici
dodeljena ob odobritvi.
19. člen
(servisiranje digitalnega tahografa ali pametnega tahografa)
(1) Servisiranje digitalnega tahografa ali pametnega
tahografa je postopek, ki pomeni poseganje v enoto v vozilu in opravičuje
prelom servisnih plomb, ki so nameščene na enoti v vozilu. Zamenjava dajalnika
impulzov in enote v vozilu ne pomeni servisiranja, temveč nameščanje v skladu s
6. členom tega pravilnika.
(2) Servisiranje digitalnega tahografa ali pametnega
tahografa izvajajo proizvajalci tahografa.
III. POGOJI ZA ODOBRITEV IN NAČIN NJIHOVEGA DOKAZOVANJA
20. člen
(zagotavljanje sledljivosti izvajanja postopkov in nalog)
(1) Vlagatelj za postopke in naloge iz 5. do
16. člena tega pravilnika zagotavlja sledljivost z dokumentiranjem opisov
postopkov in nalog, funkcij in tehničnega obsega dela, načina ravnanja s
celotno dokumentacijo, povezano z njegovimi dejavnostmi, načina ravnanja s
tahografi, na katerih izvaja postopke in naloge, sistema vodenja in varovanja
zapisov o izvajanju postopkov in nalog ter s tem, da so zapisi ustrezno
shranjeni in osebni podatki varovani v skladu s predpisi, ki urejajo varstvo
osebnih podatkov.
(2) Vlagatelj izkazuje usposobljenost za izvajanje
postopkov in nalog iz prejšnjega odstavka z veljavno akreditacijsko listino s
prilogo, izdano v skladu s standardom SIST EN ISO/IEC 17020.
21. člen
(širitev obsega izvajanja postopkov in nalog)
(1) Vlagatelj lahko pridobi odobritev za izvajanje
postopkov in nalog iz 5. do 16. člena tega pravilnika, za katere še nima
pridobljene akreditacijske listine, če izpolnjuje pogoje od 22. do
31. člena tega pravilnika ter predloži dokazilo, da je podal prijavo za
pridobitev akreditacije za te postopke in naloge pri organizaciji, ki izvaja
postopke akreditiranja.
(2) Vlagatelj v 12 mesecih od dneva pridobitve odobritve
iz prejšnjega odstavka predloži ministrstvu, pristojnemu za promet (v
nadaljnjem besedilu: ministrstvo) pogodbo o vzpostavitvi in vzdrževanju
akreditacije v skladu s standardom SIST EN ISO/IEC 17020 z organizacijo, ki
izvaja postopke akreditiranja in v 24 mesecih od dneva pridobitve odobritve iz
prejšnjega odstavka predloži ministrstvu veljavno akreditacijsko listino s
prilogo, iz katere je razvidno, da postopke in naloge, za katere je pridobil to
odobritev, izvaja v skladu z navedenim standardom.
(3) Če vlagatelj ne predloži veljavne pogodbe oziroma
akreditacijske listine v roku iz prejšnjega odstavka, je delavnici odobritev
odvzeta.
(4) Če vlagatelj po odvzemu odobritve iz tretjega
odstavka tega člena znova zaprosi za odobritev postopkov in nalog, lahko pridobi
odobritev le, če vlogi priloži veljavno akreditacijsko listino.
22. člen
(ustreznost prostorov)
(1) Prostori za izvajanje postopkov in nalog morajo
izpolnjevati naslednje zahteve:
-       
biti morajo v Republiki Sloveniji;
-       
zagotavljati morajo varno delo in izvajanje postopkov in nalog za
zaposlene pri vlagatelju, stranke ter morebitne obiskovalce.
(2) Vlogi za pridobitev odobritve se priloži:
-       
načrt prostorov v merilu 1:100, z navedbo namembnosti in lokacije
posameznega prostora, ki se bo uporabljal za izvajanje postopkov in nalog
delavnice;
-       
izvirnik ali kopija javne listine, s katero vlagatelj dokazuje, da ima
prostore v lasti, oziroma izvirnik ali kopija veljavne pogodbe, s katero
dokazuje, da lahko uporablja te prostore za izvajanje postopkov in nalog za ves
čas trajanja odobritve;
-       
izjava, da ni nobene druge pravne ali dejanske ovire, ki bi vlagatelju
preprečevala, da bi navedene prostore lahko uporabljal ves čas trajanja
odobritve.
(3) Ta člen se smiselno uporablja tudi za mobilno
delavnico.
23. člen
(ustrezna oprema in orodje)
(1) Vlagatelj mora imeti na voljo najmanj naslednjo
opremo in orodje:
-       
opremo in orodje, s katerimi lahko izvaja postopke in naloge v skladu s
tem pravilnikom;
-       
pisarniško opremo;
-       
komunikacijske povezave;
-       
opremo za varovanje objekta.
(2) Vlogi za pridobitev odobritve se priloži:
-       
seznam ustrezne opreme in orodja;
-       
dokazila ali izjavo o tem, da vlagatelj razpolaga z ustrezno opremo in
orodjem iz prejšnjega odstavka;
-       
izjava, da ni nobene druge pravne ali dejanske ovire, ki bi vlagatelju
preprečevala, da bi navedeno opremo in orodje lahko uporabljal za izvajanje
postopkov in nalog ves čas trajanja odobritve.
24. člen
(dokazila za tehnika)
Glede zaposlenih tehnikov se vlogi za pridobitev odobritve
priloži:
-       
izjava, iz katere je razvidno, da je tehnik pri vlagatelju zaposlen za
nedoločen čas s polnim delovnim časom;
-       
kopija listine, s katero se dokazuje opravljeno strokovno usposabljanje
tehnika pri enem od proizvajalcev tahografa, ki imajo priznano odobritev tipa
za analogne tahografe ali interoperabilni test za digitalne tahografe ali
pametne tahografe, oziroma pri pravni ali fizični osebi, ki ima zaposleno
osebo, ki je pri enem od proizvajalcev opravila šolanje za inštruktorja
strokovnega izobraževanja. Potrdilo o izobraževanju ne sme biti starejše od
treh let. Iz potrdila o opravljenem strokovnem usposabljanju mora biti
razvidno, za katere postopke in naloge v skladu s tem pravilnikom je tehnik
strokovno usposobljen;
-       
listina, iz katere je razvidno, da tehnik ni bil pravnomočno obsojen za
kaznivo dejanje, ki se preganja po uradni dolžnosti in je bilo izvršeno pri
opravljanju nalog v zvezi z zapisovalnimi napravami, obsodba pa še ni bila
izbrisana;
-       
listina, iz katere je razvidno, da za kaznivo dejanje iz prejšnje
alineje ni bil začet kazenski postopek.
25. člen
(dostop do delavnice)
Delavnica mora imeti zagotovljen dostop, ki je enostaven in
prepoznaven, kar pomeni, da brez ovir omogoča neposreden dostop z javnih
površin in je ustrezno označen z informativnimi tablami z navedbo firme in
pripisom »delavnica za tahografe«. Zahteva se tudi ustrezna opremljenost s
cestnoprometno signalizacijo in da dovozna pot, ki vodi na preizkuševalno stezo
za vozila, omogoča čakanje najmanj enemu vozilu s priklopnim vozilom in ustreza
najdaljši možni dovoljeni dolžini ene skupine vozil.
26. člen
(oprema, orodje, merilna oprema in pomožna oprema)
(1) Oprema in orodje morata biti ves čas primerna za
uporabo, ustrezno prepoznavna (označena) in pravilno vzdrževana v skladu z
dokumentiranimi postopki in navodili. Vlagatelj mora imeti dokumentiran
postopek za nabavo nove ter odpis izrabljene opreme in orodja. Vlagatelj mora
imeti dokumentiran postopek za ravnanje z opremo, ki ni brezhibna, ter
raziskovanje posledic in vplivov na rezultate postopkov ob odkritju
pomanjkljivosti na opremi in orodju. Merilna oprema, ki se uporablja za
odločanje o skladnosti rezultata meritev z zahtevami, mora biti, preden se da v
uporabo, kalibrirana in imeti dokazljivo sledljivost do nacionalnih ali
mednarodnih etalonov. Merilna oprema mora biti redno kalibrirana.
(2) O merilni opremi se vodijo seznami, ki vsebujejo
naslednje podatke:
1.     
identifikacija opreme in pripadajočih računalniških programov;
2.     
firma proizvajalca, oznaka tipa in serijska številka ali druga nedvoumna
identifikacija;
3.     
navodila proizvajalca za uporabo in ravnanje z opremo;
4.     
podatki o kalibriranju (datum veljavnega in naslednjega kalibriranja,
izvajalec kalibriranja);
5.     
podatki o vzdrževanju;
6.     
podatki o poškodbah, nepravilnem delovanju in popravilih.
(3) Za pomožno opremo se vodijo zapisi, ki vsebujejo
naslednje podatke:
1.     
firma proizvajalca, oznaka tipa in serijska številka ali druga nedvoumna
identifikacija;
2.     
navodila proizvajalca za uporabo in ravnanje, če obstajajo;
3.     
podatki o vzdrževanju in funkcionalnem pregledovanju.
(4) Opremo in orodje sme uporabljati samo pooblaščeno in
usposobljeno osebje.
(5) Oprema mora zagotavljati izvajanje meritev vseh vrst
zapisovalne opreme, ki imajo pridobljeno odobritev tipa.
(6) Vlogi za pridobitev odobritve se priloži izjava, iz
katere je razvidno, da vlagatelj zagotavlja zanesljivost meritev ter ima ustrezno
opremo in orodje. Izjavo podpiše tudi upravitelj.
27. člen
(nekaznovanost)
Vloga za pridobitev odobritve mora vsebovati izjave
vlagatelja in vseh članov njegove uprave, na podlagi katere dovoljujejo pridobitev
podatkov, ki izkazujejo da subjekti, navedeni v šesti alineji prvega odstavka
13. člena zakona niso vpisani v kazensko evidenco zaradi storitve
kaznivega dejanja, izvršenega pri opravljanju nalog v zvezi z zapisovalnimi
napravami.
28. člen
(razmerje s proizvajalcem zapisovalne opreme)
(1) Vlagatelj mora za izvajanje servisiranja analogne
tahografa iz 18. člena tega pravilnika izkazati, da ima ustrezno urejeno
razmerje s proizvajalcem ali proizvajalci analognega tahografa.
(2) Vlogi za pridobitev odobritve se priloži kopija
pogodbe s proizvajalcem ali proizvajalci analognega tahografa. Če je pogodba
sklenjena s pooblaščenim zastopnikom proizvajalca analognega tahografa, morata
biti v pogodbi navedeno razmerje pooblaščenega zastopnika s proizvajalcem s
številko pogodbe, ki določa njun odnos.
29. člen
(prostori za shranjevanje dokumentacije)
(1) Vlagatelj mora razpolagati s prostori in opremo, ki
omogočajo, da bodo zapisi in dokumentacija o vseh dejavnostih, povezanih z
zapisovalnimi napravami in podatki, ki so zapisani na njih, ustrezno shranjeni
in dostopni nadzornim organom ter da bodo osebni podatki varovani v skladu s
predpisi, ki urejajo varstvo osebnih podatkov. V prostorih za hranjenje
dokumentacije morajo biti ločeno spravljeni tudi žigi in kartice delavnice, ko
niso v uporabi.
(2) Vlogi za pridobitev odobritve morata biti priloženi
izjavi:
-       
o izpolnjevanju zahtev glede shranjevanja in varovanja dokumentacije;
-       
o izpolnjevanju zahtev predpisov, ki urejajo varstvo osebnih podatkov.
30. člen
(imenovanje upravitelja delavnice)
(1) Vlagatelj mora izkazati, da ima imenovanega
upravitelja delavnice, ki izpolnjuje pogoje iz 17. člena zakona.
(2) Vlogi za pridobitev odobritve se priloži:
-       
dokazilo, da je odgovorna oseba vlagatelja imenovala upravitelja
delavnice za izvajanje nalog delavnice;
-       
izjava, iz katere je razvidno, da ima vlagatelj zaposlenega upravitelja
delavnice za nedoločen čas s polnim delovnim časom;
-       
dokazilo, da upravitelj delavnice ni bil pravnomočno obsojen za kaznivo
dejanje, ki se preganja po uradni dolžnosti in je bilo izvršeno pri opravljanju
nalog v zvezi z zapisovalnimi napravami, obsodba pa še ni bila izbrisana;
-       
dokazilo, da zaradi kaznivega dejanja iz prejšnje alineje ni bil začet
kazenski postopek.
31. člen
(oglasna deska)
(1) Delavnica ima na vidnem mestu oglasno desko z
naslednjimi podatki:
1.     
oznaka delavnice;
2.     
osnovni podatki o upravitelju delavnice;
3.     
osnovni podatki o tehnikih;
4.     
postopki in naloge, za katere ima delavnica odobritev ministrstva;
5.     
vzorec identifikacijske ploščice;
6.     
obratovalni čas;
7.     
cenik storitev.
(2) Skrbnik oglasne deske je upravitelj delavnice, ki
redno posodablja podatke.
(3) Vlogi za pridobitev odobritve vlagatelj priloži
izjavo, da ima oglasno desko, ki jo podpišeta upravitelj in odgovorna oseba.
 

Priloga
1: Zahtevek/delovni nalog
Priloga
2: Zapisnik o prvi namestitvi {AT, DT, PT}
Priloga
3: Zapisnik o preverjanju {pred namestitvijo} {AT, DT, PT}, {po servisiranju}
{AT}
Priloga
4: Zapisnik o kontroli OH
Priloga
5: Zapisnik o kontroli {AT OH, DT OH, PT OH}
Priloga
6: Zapisnik o prenosu podatkov {DT, PT}
Priloga
7: Certifikat o neizvedljivosti prenosa ali izpisa podatkov {DT, PT}
Priloga
8: Zapisnik o servisu {AT}
Priloga
9: Certifikat o kontroli
Priloga
10: Postopek preverjanja
Priloga
11: Postopek preverjanja po servisiranju analognega tahografa
Priloga
12: Postopek kontrole
Priloga
13: Postopek kontrole z referenčnim kablom
Priloga
14: Postopek izrednega pregleda
Priloga
15: Predlog vsebine poročila o nadzoru po ZDCOPMD

Pravilnik o odobritvi in nalogah delavnic za
tahografe in naprave za omejevanje hitrosti (Uradni list RS, št. 24/19) vsebuje naslednjo prehodno in
končni določbi:
»IV. PREHODNA IN KONČNI DOLOČBI
32. člen
(dokončanje postopkov)
Postopki odobritev, začeti pred uveljavitvijo tega pravilnika
se končajo v skladu s Pravilnikom o odobritvi in nalogah delavnic za tahografe
in naprave za omejevanje hitrosti (Uradni list RS, št. 46/06, 79/09, 45/12
in 53/15).
33. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
odobritvi in nalogah delavnic za tahografe in naprave za omejevanje hitrosti
(Uradni list RS, št. 46/06, 79/09, 45/12 in 53/15), Priloge 1, 2, 3, 4, 5,
6, 7, 8 in 13, pa se uporabljajo do začetka uporabe prilog iz 34. člena
tega pravilnika.
34. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije, Priloge 1, 2, 3, 4, 5, 6, 7, 8 in 9 pa se začnejo
uporabljati 15. junija 2019.«.

Pravilnik o spremembi Pravilnika o odobritvi
in nalogah delavnic za tahografe in naprave za omejevanje hitrosti (Uradni list
RS, št. 184/20) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o odobritvi in nalogah delavnic za
tahografe in naprave za omejevanje hitrosti (Uradni list RS, št. 163/21)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah Pravilnika o odobritvi in nalogah delavnic za tahografe in naprave
za omejevanje hitrosti (Uradni list RS, št. 15/22)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po objavi v Uradnem
listu Republike Slovenije.«.