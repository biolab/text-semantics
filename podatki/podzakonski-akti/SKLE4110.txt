I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Pokrajinski arhiv Maribor (v nadaljnjem besedilu:
arhiv) z določbami zakona o uresničevanju javnega interesa za kulturo (Uradni
list RS, št. 96/02, v nadaljnjem besedilu: ZUJIK) in ureja njegov status,
razmerja med ustanoviteljem in arhivom ter temeljna vprašanja glede
organizacije, dejavnosti in načina financiranja arhiva.
Ustanovitelj arhiva je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Arhiv je bil ustanovljen leta 1933 s
sprejetjem poslovnika Banovinskega arhiva v Mariboru z dne 20. 4. 1933. Med
leti 1945 do 1952 je bil arhiv delovna enota, začasno v sklopu Pokrajinskega
muzeja Maribor, ki pa ni imela pravnega statusa. Mestni ljudski odbor Maribor
je 1. 1. 1952 izločil arhiv iz Pokrajinskega muzeja. Republiški svet za kulturo
je z odločbo določil mariborskemu arhivu naziv Državni arhiv Slovenije –
podružnica Maribor. Mestni svet mesta Maribor je leta 1966 z odločbo, št.
124/66 z dne 16. 2. 1966 ustanovil Pokrajinski arhiv Maribor. S sklepom o
ustanovitvi javnega zavoda Pokrajinski arhiv Maribor (Uradni list RS, št.
17/98) je postala ustanoviteljica arhiva Republika Slovenija.
3. člen
Poslanstvo arhiva je trajno in celovito
izvajanje varstva arhivskega gradiva v skladu z zakonom, ki ureja varstvo
dokumentarnega in arhivskega gradiva ter arhive.
Območje arhiva pokriva območje naslednjih
upravnih enot: Dravograd, Gornja Radgona, Lenart, Lendava, Ljutomer, Murska
Sobota, Radlje ob Dravi, Ravne na Koroškem, Slovenj Gradec, Slovenska Bistrica,
Maribor, Pesnica, Ruše.
4. člen
Ime arhiva: Pokrajinski arhiv Maribor.
Sedež arhiva: Glavni trg 7, 2000 Maribor.
Arhiv je pravna oseba.
Arhiv je vpisan v sodni register pri
Okrožnem sodišču v Mariboru pod registrsko številko 1/00501/00 z dne 30. 5.
2000.
5. člen
Arhiv pri poslovanju uporablja žig okrogle
oblike z naslednjim besedilom: Pokrajinski arhiv Maribor. V sredini je grb
Republike Slovenije.
II. ORGANIZACIJA IN DEJAVNOST ARHIVA
6. člen
Arhiv izvaja svojo dejavnost na sedežu
arhiva in v naslednjih dislociranih enotah:
-      
Enota za Koroško območje, Čečovje 12, 2390 Ravne na Koroškem,
-      
Enota za Prekmurje, Cvetkova ulica 1,
9000 Murska Sobota.
7. člen
Arhiv opravlja v okviru javne službe
naslednje naloge:
-      
vrednotenje dokumentarnega gradiva pri javnopravnih osebah, dajanje
pojasnil v zvezi z dolžnostmi javnopravnih oseb glede dokumentarnega gradiva,
izvajanje strokovnega nadzora in usposabljanje uslužbencev, ki delajo z dokumentarnim
gradivom;
-      
vrednotenje javnega dokumentarnega gradiva v arhivih, izločanje
nepotrebnega dokumentarnega gradiva in odbiranje arhivskega gradiva v arhivih
ob strokovni obdelavi;
-      
pridobivanje, vrednotenje in strokovno obdelovanje javnega in zasebnega
arhivskega gradiva, izdelovanje inventarjev, vodnikov in drugih pripomočkov za
uporabo arhivskega gradiva in njihovo objavljanje, objavljanje arhivskih virov;
-      
hranjenje in materialno varovanje arhivskega gradiva;
-      
vodenje evidenc javnega in zasebnega arhivskega gradiva;
-      
evidentiranje arhivskega gradiva, ki je v tujini in se nanaša na
Slovenijo in Slovence, dopolnjevanje lastnega gradiva z reprodukcijami tega
gradiva ter izdelovanje vodnikov in drugih pripomočkov o arhivskem gradivu;
-      
evidentiranje zasebnega arhivskega gradiva pravnih in fizičnih oseb;
-      
sodelovanje z lastniki zasebnega arhivskega gradiva, strokovno
svetovanje, izvajanje strokovnega nadzora;
-      
dajanje arhivskega gradiva v uporabo, izdajanje prepisov oziroma kopij
dokumentov ter potrdil na podlagi dokumentov;
-      
posredovanje kulturnih vrednot v zvezi z arhivskim gradivom;
-      
opravljanje raziskovalnih nalog na področju arhivistike, zgodovine in
drugih ved, povezanih z arhivskim gradivom;
-      
izdajanje publikacij.
8. člen
Naloge iz prejšnjega člena, ki jih zavod
opravlja, so v skladu z Uredbo o standardni klasifikaciji dejavnosti (Uradni
list RS, št. 69/07 in 17/08) razvrščene:

R 91.012

Dejavnost
  arhivov,


C 18.130

Priprava
  za tisk in objavo,


C 18.140

Knjigoveštvo
  in sorodne dejavnosti,


C 18.200

Razmnoževanje
  posnetih nosilcev zapisa,


J 58.110

Izdajanje
  knjig,


J 58.140

Izdajanje
  revij in druge periodike,


J 58.190

Drugo
  založništvo,


J 62.030

Upravljanje
  računalniških naprav in sistemov,


J 62.090

Druge z
  informacijsko tehnologijo in računalniškimi storitvami povezane dejavnosti,


J 63.110

Obdelava
  podatkov in s tem povezane dejavnosti,


J 63.120

Obratovanje
  spletnih portalov,


L 68.200

Oddajanje
  in obratovanje lastnih ali najetih nepremičnin,


M 72.200

Raziskovalna
  in razvojna dejavnost v družboslovju in humanistiki,


M 74.200

Fotografska
  dejavnost,


N 82.190

Fotokopiranje,
  priprava dokumentov in druge posamične pisarniške dejavnosti,


N 82.300

Organiziranje
  razstav, sejmov, srečanj,


P 85.590

Drugje
  nerazvrščeno izobraževanje, izpopolnjevanje in usposabljanje,


R 90.040

Obratovanje
  objektov za kulturne prireditve,


R 91.011

Dejavnost
  knjižnic.

III. ORGANI ZAVODA
9. člen
Organi zavoda so:
-      
direktor,
-      
svet,
-      
strokovni svet.
Direktor
10. člen
Direktor zastopa, predstavlja in vodi
poslovanje arhiva ter odgovarja za zakonitost in strokovnost dela zavoda.
Direktor mora pri vodenju poslov ravnati z
javnimi in drugimi sredstvi s skrbnostjo vestnega gospodarja.
Direktorja imenuje minister, pristojen za
kulturo (v nadaljnjem besedilu: minister), na podlagi javnega razpisa ter po
predhodnem mnenju sveta in strokovnega sveta. Poleg javnega razpisa lahko
minister povabi posamezne kandidate tudi neposredno. Če svet arhiva ne da
mnenja v roku 30 dni, se šteje, da je mnenje pozitivno.
Mandat direktorja traja pet let in je po
izteku te dobe lahko ponovno imenovan.
Na podlagi akta o imenovanju direktorja
sklene z njim pogodbo o zaposlitvi v imenu sveta njegov predsednik. Delovno
razmerje z direktorjem se sklene za določen čas, za čas trajanja mandata.
Predhodno soglasje k pogodbi o zaposlitvi
direktorja daje minister.
11. člen
Za direktorja je lahko imenovan kandidat,
ki poleg splošnih pogojev izpolnjuje naslednje pogoje:
-      
univerzitetna izobrazba ali visoka
strokovna izobrazba s specializacijo oziroma magisterijem ali izobrazba,
pridobljena po študijskem programu druge bolonjske stopnje družboslovne ali
humanistične smeri,
-      
najmanj pet let delovnih izkušenj na področju arhivske dejavnosti in
poznavanje področja dela arhiva,
-      
strokovni izpit s področja arhivske dejavnosti,
-      
sposobnosti za organiziranje in vodenje dela v arhivu,
-      
aktivno znanje slovenskega jezika,
-      
aktivno znanje najmanj enega svetovnega jezika in pasivno znanje najmanj
enega svetovnega jezika.
Kandidat za direktorja mora k prijavi na
razpis predložiti program delovanja arhiva v prihodnjih petih letih.
12. člen
Naloge direktorja so:
-      
organizira delo arhiva,
-      
sprejema strateški načrt,
-      
sprejema program dela,
-      
sprejema akt o organizaciji dela po predhodnem mnenju reprezentativnih
sindikatov v arhivu,
-      
sprejema akt o sistemizaciji delovnih mest po predhodnem mnenju
reprezentativnih sindikatov v arhivu,
-      
sprejema kadrovski načrt,
-      
sprejema finančni načrt,
-      
sprejema načrt nabav osnovnih sredstev in investicijskega vzdrževanja,
-      
sprejema druge akte, ki urejajo pomembna vprašanja v zvezi z delovanjem
arhiva,
-      
poroča ustanovitelju in svetu o zadevah, ki lahko pomembno vplivajo na
delovanje arhiva,
-      
pripravi letno poročilo,
-      
v imenu arhiva sklepa delovna razmerja z delavci arhiva, razporeja
delavce, odloča o prenehanju delovnih razmerij in izvaja druge pristojnosti s
področja delovnih razmerij v skladu z zakoni, kolektivnimi pogodbami in
splošnimi akti arhiva,
-      
izdaja posamične akte ter imenuje komisije, delovne skupine ali telesa
za proučitev določenih vprašanj oziroma izvedbo določenih nalog, če to ni v
pristojnosti sveta arhiva,
-      
obvešča javnost o delu arhiva,
-      
opravlja druge naloge, ki jih določajo veljavni predpisi, splošni akti
arhiva ter ta sklep.
K aktom iz druge, tretje, četrte, pete,
šeste, sedme in osme alinee prejšnjega odstavka daje soglasje svet.
13. člen
Direktor je lahko razrešen pred potekom
mandata:
-      
če sam zahteva razrešitev,
-      
če pride do katerega od razlogov, ko po predpisih o delovnih razmerjih
preneha delovno razmerje po samem zakonu,
-      
če direktor pri svojem delu ne ravna po predpisih in splošnih aktih
arhiva ali ne izvršuje sklepov sveta oziroma ustanovitelja, ali ravna v
nasprotju z njimi,
-      
če s svojim nevestnim ali nepravilnim delom povzroči arhivu večjo škodo
ali če zanemarja ali malomarno opravlja svoje delovne dolžnosti, tako da
nastanejo ali bi lahko nastale hujše motnje pri izvrševanju nalog arhiva.
Minister mora pred sprejemom sklepa o
razrešitvi pridobiti predhodno mnenje sveta ter seznaniti direktorja o razlogih
za razrešitev in mu dati možnost, da se o njih izjavi v roku 30 dni.
Če svet oziroma strokovni svet ne podata
mnenja v roku iz prejšnjega odstavka, se šteje, da se z razrešitvijo strinjata.
14. člen
V pravnem prometu zastopa in predstavlja
direktor arhiv neomejeno in je pooblaščen za sklepanje pogodb v okviru
potrjenega finančnega načrta, razen:
-      
pogodb o investicijah, za katere je potreben sklep sveta,
-      
pogodb, ki se nanašajo na nepremičnine, ki jih ima arhiv v upravljanju,
za kar je potrebno predhodno soglasje ustanovitelja.
Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
15. člen
Arhiv ima lahko enega pomočnika direktorja.
Pomočnika imenuje direktor na podlagi
javnega razpisa.
Mandat pomočnika direktorja traja za čas
trajanja mandata direktorja in se lahko ponovi.
Delovno razmerje pomočnika direktorja se
sklene za določen čas.
16. člen
Pomočnik direktorja mora izpolnjevati
naslednje pogoje:
-      
univerzitetna izobrazba ali visoka
strokovna izobrazba s specializacijo oziroma magisterijem ali izobrazba,
pridobljena po študijskem programu druge bolonjske stopnje družboslovne ali
humanistične smeri,
-      
najmanj pet let delovnih izkušenj na področju arhivske dejavnosti in
poznavanje področja dela arhiva,
-      
strokovni izpit s področja arhivske dejavnosti,
-      
sposobnost za organiziranje in vodenje dela v arhivu,
-      
aktivno znanje slovenskega jezika,
-      
aktivno znanje najmanj enega svetovnega jezika in pasivno znanje najmanj
enega svetovnega jezika.
17. člen
Pomočnik direktorja je lahko razrešen pred
potekom mandata iz istih razlogov kot direktor.
Pred sprejemom sklepa o razrešitvi, na
podlagi razlogov iz prejšnjega odstavka, mora direktor seznaniti pomočnika
direktorja o razlogih za razrešitev in mu dati možnost, da se v roku 15 dni o
njih izjavi.
Pomočniku predčasno preneha mandat tudi v
primeru predčasnega prenehanja mandata direktorju.
Svet
18. člen
Svet zavoda sestavljajo trije člani, in
sicer:
-      
dva predstavnika ustanovitelja, ki ju na predlog ministra imenuje Vlada
Republike Slovenije izmed strokovnjakov s področja dela zavoda, financ in
pravnih zadev, ter
-      
predstavnik delavcev zavoda, ki ga iz svojih vrst izvolijo zaposleni v
zavodu.
Mandat članov sveta traja štiri leta. Po
poteku mandata je lahko član sveta ponovno imenovan oziroma izvoljen. Direktor
mora obvestiti ministra o poteku mandata članom sveta najmanj 90 dni pred
potekom njihovega mandata.
Svet sklepa veljavno, če je na seji navzoča
večina članov sveta.
Svet sprejema odločitve z večino glasov
vseh članov.
Podrobnejše delovanje uredi svet s
poslovnikom.
18.a člen
Predstavnika delavcev v svet zavoda volijo
zaposleni v zavodu na neposrednih in tajnih volitvah. Svet zavoda s sklepom
razpiše volitve največ 90 in najmanj 60 dni pred potekom mandata sveta zavoda.
Pravico voliti in biti voljen imajo vsi
zaposleni v zavodu, razen direktorja in njegovega pomočnika.
S sklepom o razpisu volitev se določita dan
volitev, vsebina predlogov kandidatur in imenuje volilna komisija. Sklep o
razpisu se javno objavi v zavodu.
18.b člen
Postopek volitev predstavnika delavcev v
svet zavoda vodi volilna komisija, ki jo sestavljajo predsednik, dva člana in
njihovi namestniki. Predsednik, člana volilne komisije in njihovi namestniki ne
morejo biti kandidati za člana sveta zavoda.
Volilna komisija skrbi za pravilnost
volitev predstavnika delavcev v svet zavoda, ugotavlja popolnost predlogov kandidatov,
določi seznam volivcev, ugotavlja izide glasovanja in objavi, kateri kandidat
je izvoljen v svet zavoda, ter vodi neposredno tehnično delo v zvezi z
volitvami.
18.c člen
Kandidata za člana sveta zavoda ima pravico
predlagati najmanj deset odstotkov zaposlenih.
Predlog mora biti predložen volilni
komisiji v 15 dneh od objave sklepa o razpisu volitev. Predlog mora vsebovati
osebna imena in podpise predlagateljev, osebne podatke kandidata s priloženim
soglasjem kandidata in druge podatke v skladu s sklepom iz tretjega odstavka
18.a člena tega sklepa.
18.d člen
Volitve morajo biti organizirane tako, da
je zagotovljena tajnost glasovanja.
18.e člen
Voli se z glasovnicami. Vsak zaposleni ima
en glas. Na glasovnici se navedejo imena kandidatov po abecednem redu njihovih
priimkov z navedbo, da se voli en kandidat. Voli se tako, da se obkroži
zaporedna številka pred imenom kandidata, za katerega se želi glasovati.
Neizpolnjena glasovnica in glasovnica, na
kateri ni mogoče ugotoviti volje volivca, sta neveljavni. Glasovnica je
neveljavna tudi, če je volivec glasoval za več kot enega kandidata.
18.f člen
Za člana sveta zavoda je izvoljen tisti
kandidat, ki dobi največ glasov. Če sta dva kandidata dobila enako število
glasov, se o izboru odloči z žrebom.
Volilna komisija sestavi zapisnik o poteku
volitev in poročilo o izidih volitev, ki ga objavi v petih dneh od dneva
volitev.
19. člen
Naloge sveta arhiva so:
-      
nadzira zakonitost dela in poslovanja arhiva,
-      
spremlja, analizira in ocenjuje delovanje arhiva,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo direktorja,
-      
daje soglasje k strateškemu načrtu, programu dela, finančnemu načrtu,
sistemizaciji delovnih mest, organizaciji dela, kadrovskemu načrtu, načrtu
nabav in investicijskega vzdrževanja ter k zavodski kolektivni pogodbi ter
nadzira njihovo izvajanje,
-      
potrjuje letno poročilo arhiva,
-      
daje soglasje k cenam javnih kulturnih dobrin,
-      
daje predhodno mnenje o imenovanju direktorja,
-      
sklepa pogodbo o zaposlitvi z direktorjem,
-      
odloča o pritožbah delavcev, ki se nanašajo na pravice, obveznosti in
odgovornosti delavcev iz delovnega razmerja,
-      
opravlja druge naloge v skladu z veljavnimi predpisi in tem sklepom.
Strokovni svet
20. člen
Strokovni svet sestavljajo trije člani, in
sicer:
-      
enega člana izvolijo zaposleni iz svojih vrst,
-      
enega člana imenuje Arhivsko društvo Slovenije,
-      
enega člana imenuje Pedagoška fakulteta Univerze v Mariboru.
Za postopek volitev predstavnika zaposlenih
v strokovni svet se smiselno uporabljajo določbe, ki urejajo postopek volitev
predstavnika zaposlenih v svet zavoda.
Direktor mora pozvati Arhivsko društvo
Slovenije in Pedagoško fakulteto Univerze v Mariboru, da imenujeta člana
strokovnega sveta, najmanj 90 dni pred potekom mandata strokovnega sveta.
Člani strokovnega sveta imajo štiriletni
mandat. Po njegovem poteku so lahko člani strokovnega sveta ponovno imenovani
oziroma izvoljeni.
Strokovni svet sklepa veljavno, če je na
seji navzoča večina članov sveta.
Strokovni svet sprejema odločitve z večino
glasov vseh članov.
Podrobnejše delovanje uredi strokovni svet
s poslovnikom.
21. člen
Naloge strokovnega sveta:
-      
spremlja in ocenjuje delovanje arhiva in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je arhiv ustanovljen,
-      
obravnava vprašanja s področja strokovnega dela arhiva in daje
direktorju mnenja, predloge in pobude za reševanje teh vprašanj,
-      
daje predhodno mnenje ustanovitelju k imenovanju in razrešitvi
direktorja arhiva,
-      
daje druge pobude in predloge v zvezi z delovanjem arhiva,
-      
druge naloge v skladu z veljavnimi predpisi in tem sklepom.
Skupne določbe za svet in strokovni
svet
22. člen
Svet zavoda in strokovni svet se konstituirata
na svoji prvi konstitutivni seji, ki jo skliče direktor najpozneje v
30 dneh od dne, ko je imenovana oziroma izvoljena večina članov sveta
zavoda oziroma strokovnega sveta.
Članom sveta zavoda in strokovnega sveta
začne teči mandat z dnem konstituiranja sveta oziroma strokovnega sveta.
Na prvi konstitutivni seji člani sveta in
strokovnega sveta iz svojih vrst izvolijo predsednika in njegovega namestnika.
Če predsednik ni izvoljen, vodi svet do izvolitve predsednika najstarejši član
sveta izmed predstavnikov ustanovitelja, strokovni svet pa najstarejši član.
23. člen
Član sveta zavoda, ki ga imenuje
ustanovitelj, je lahko razrešen pred iztekom mandata, za katerega je imenovan,
če:
-      
sam zahteva razrešitev,
-      
se ne udeležuje sej,
-      
pri svojem delu ne ravna skladno s predpisi,
-      
ne opravlja svojih nalog ali jih ne opravlja strokovno.
24. člen
Člana sveta zavoda iz prejšnjega člena
razreši Vlada Republike Slovenije na predlog sveta zavoda ali ministra. Za čas
do izteka mandata sveta zavoda se imenuje nov član.
25. člen
Predstavniku delavcev v svetu zavoda in v
strokovnem svetu zavoda mandat predčasno preneha z odstopom, s prenehanjem
delovnega razmerja v zavodu ali na podlagi odpoklica. Če predstavniku delavcev
preneha mandat pred potekom mandata sveta oziroma strokovnega sveta, se izvedejo
nadomestne volitve.
Na nadomestnih volitvah se izvoli nov
predstavnik delavcev za čas do izteka mandata sveta oziroma strokovnega sveta.
Svet razpiše nadomestne volitve najpozneje v 15 dneh po ugotovitvi o prenehanju
mandata.
Ostalim članom strokovnega sveta mandat
preneha na podlagi odstopa ali na podlagi odpoklica s strani tiste pravne
osebe, ki je posameznega člana imenovala. Predlog za odpoklic lahko poda
strokovni svet ali minister.
25.a člen
Postopek odpoklica predstavnika delavcev v
svetu zavoda in strokovnem svetu se začne na zahtevo najmanj deset odstotkov
zaposlenih v zavodu. Postopek odpoklica vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila volitve. Volilna komisija preveri formalno pravilnost
zahteve, ne da bi presojala razloge za odpoklic. Če se zahteva za odpoklic ne
zavrže, volilna komisija v 15 dneh razpiše glasovanje o odpoklicu predstavnika
delavcev v svetu oziroma strokovnem svetu zavoda in določi dan glasovanja. Predstavnik
delavcev v svetu oziroma strokovnem svetu zavoda je odpoklican, če je za
odpoklic glasovala večina zaposlenih v zavodu.
Za postopek odpoklica predstavnika delavcev
v svetu oziroma strokovnem svetu zavoda se smiselno uporabljajo določbe o
volitvah predstavnika delavcev v svet zavoda.
IV. SREDSTVA ZA DELO IN ODGOVORNOST ZA OBVEZNOSTI ARHIVA
26. člen
Arhiv s premičnim premoženjem upravlja
samostojno, z nepremičninami pa samo po predhodnem soglasju ustanovitelja.
Arhiv upravlja z naslednjimi nepremičninami
v lasti Republike Slovenije v:
-      
katastrski občini 657 Maribor Grad, parcele 1656 (ID 657-1656/0-0), 1659
(ID 657-1659/0-0), 1658 (ID 657-1658/0-0), 1657 (ID
657-1657/0-0), stavbi ID znak št. 657-2106-1, 657-2106-2, 657-2235-1,
na naslovu Glavni trg 6 in 7, 2000 Maribor, vse do celote (1/1),
-      
katastrski občini 105 Murska Sobota,
parcela 1301 (ID 1830143), stavba ID znak št. 105-2777-1 in ID znak
št. 105-2777-2, na naslovu Cvetkova ulica 1, 9000 Murska Sobota, ter
pripadajoča zemljišča, parcele 1303/6 (ID 6325875), 1303/2 (ID 376539),
1303/7 (ID 6325874), 1306/2 (ID 6618389), 1300 (ID 4239474), 1303/8
(ID 6325876), 1303/10 (ID 6618393), 1303/12 (ID 6618392) vse do celote
(1/1),
-      
katastrski občini 659 Tabor, stanovanje ID znak
št. 659-3453-19, v stavbi na naslovu Regentova ulica 2, 2000 Maribor,
do celote (1/1) in
-      
katastrski občini 678 Spodnje Radvanje, stanovanje ID znak
št. 678-32-34, v stavbi na naslovu Goriška ulica 7, 2000 Maribor, do
celote (1/1).
27. člen
Arhiv pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna samoupravnih lokalnih skupnosti,
-      
s prodajo blaga in storitev na trgu,
-      
z donacijami, darili in iz drugih virov v skladu z zakonom.
28. člen
Presežek prihodkov nad odhodki arhiv nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog direktorja in po predhodnem mnenju
sveta.
O načinu pokrivanja morebitnega
primanjkljaja odloča ustanovitelj na predlog direktorja in po predhodnem mnenju
sveta.
V. PRAVICE, OBVEZNOSTI IN ODGOVORNOSTI ARHIVA V PRAVNEM
PROMETU
29. člen
Arhiv je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun, ter sklepa pogodbe in pravne posle v okviru
dejavnosti, vpisanih v sodni register in v skladu s tem sklepom.
Za obveznosti, ki jih prevzema v pravnem
prometu, arhiv odgovarja z vsemi sredstvi, s katerimi lahko razpolaga.
VI. ODGOVORNOSTI USTANOVITELJA ZA OBVEZNOSTI ARHIVA TER
MEDSEBOJNE PRAVICE IN OBVEZNOSTI USTANOVITELJA IN ARHIVA
30. člen
Za obveznosti arhiva odgovarja Republika
Slovenija do višine sredstev, ki jih v tekočem letu zagotavlja iz proračuna
Republike Slovenije za delovanje arhiva.
Republika Slovenija ne odgovarja za
obveznosti arhiva iz naslova drugih dejavnosti, ki jih arhiv opravlja za druge
naročnike.
VII. JAVNOST DELA IN OBVEŠČANJE
31. člen
Delo arhiva je javno.
Arhiv zagotavlja javnost svojega dela z
dajanjem informacij o svojem delu.

Sklep o ustanovitvi javnega zavoda Pokrajinski
arhiv Maribor (Uradni list RS, št. 67/03)
vsebuje naslednje prehodne in končne določbe:
»VIII. PREHODNE IN KONČNE DOLOČBE
32. člen
Svet in strokovni svet se konstituirata
najkasneje v 3 mesecih od uveljavitve tega sklepa. Do takrat opravljajo nujne
naloge obstoječi organi.
Z dnem uveljavitve tega sklepa nadaljuje z
delom dosedanji direktor do izteka mandata, za katerega je bil imenovan.
33. člen
Akt o sistemizaciji delovnih mest,
strateški in kadrovski načrt morajo biti sprejeti najkasneje do 29. 11. 2003.
Do sprejema novega akta o sistemizaciji velja obstoječi akt v vseh določbah, ki
niso v nasprotju z zakoni in tem sklepom.
Z dnem uveljavitve tega sklepa preneha
veljati statut Pokrajinskega arhiva Maribor z dne 15. 12. 1999 in poslovnik
sveta Pokrajinskega arhiva Maribor z dne 25. 4. 2001, razen določb, ki urejajo
volitve predstavnikov delavcev v svet.
Te določbe se smiselno uporabljajo za prve
volitve predstavnikov delavcev v strokovni svet in prenehajo veljati po
končanih postopkih teh volitev.
34. člen
Z dnem uveljavitve tega sklepa preneha
veljati sklep o ustanovitvi javnega zavoda Pokrajinski arhiv Maribor (Uradni
list RS, št. 17/98).
35. člen
Direktor poskrbi za vpis tega sklepa v
sodni register.
36. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Pokrajinski arhiv Maribor (Uradni list RS, št. 4/09) vsebuje naslednje prehodne in
končno določbo:
»PREHODNE IN KONČNA DOLOČBA
15. člen
Prve volitve predstavnika delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člana
sveta v skladu s tem sklepom v enem mesecu po uveljavitvi tega sklepa.
Direktor skliče prvo konstitutivno sejo
sveta zavoda najpozneje v 30 dneh od dneva, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta zavoda preneha mandat z dnem konstituiranja sveta skladno s tem
sklepom.
16. člen
Direktor poskrbi za vpis sprememb
ustanovitvenega akta v sodni register skladno z veljavnimi predpisi.
17. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Pokrajinski arhiv Maribor (Uradni list RS, št. 37/16)
vsebuje naslednjo končno določbo:
»5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Pokrajinski arhiv Maribor (Uradni list RS, št. 23/17)
vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.