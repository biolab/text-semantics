I. SPLOŠNE DOLOČBE
1. člen
(se preneha uporabljati)
Ta pravilnik določa označevanje zdravil skupine A, B in C (v
nadaljnjem besedilu: zdravila).
Označevanje zdravil v smislu tega pravilnika pomeni navedbo
informacij o zdravilu na zunanji oziroma stični ovojnini.
Ta pravilnik se ne nanaša na označevanje zdravil, ki so
namenjena posamičnemu zdravljenju kot nadaljevanju zdravljenja iz tujine.
2. člen
(se preneha uporabljati)
Posamezni pojmi iz tega pravilnika imajo naslednji pomen:
1.       
Ime zdravila je dano ime, ki je lahko:
- 
izmišljeno (inventivno)
- 
nelastniško ime skupaj z blagovno znamko ali imenom izdelovalca
- 
znanstveno ime ali splošno znano ime skupaj z blagovno znamko ali imenom
izdelovalca
Inventivno ime ne sme biti zavajajoče oziroma ne sme
povzročati zmede z nelastniškim imenom.
Nelastniško ime zdravila je mednarodno nelastniško ime (INN),
kot ga priporoča Svetovna zdravstvena organizacija (WHO), ali če INN ime ne
obstaja, drugo nelastniško ime oziroma običajno splošno ime.
2.       
Farmacevtska oblika je oblika, v katero se s pomočjo tehnoloških
postopkov vgradi zdravilno učinkovino in s tem omogoči njeno uporabnost
upoštevaje fiziološke pogoje in fizikalno kemijske lastnosti zdravilne
učinkovine.
Končna farmacevtska oblika je oblika, v kakršni zdravilo
prejme uporabnik (na primer: suspenzija).
Osnovna farmacevtska oblika je oblika, v kateri izdelovalec
pošilja zdravilo v promet (na primer: prašek za pripravo suspenzije).
Definiciji končne in osnovne farmacevtske oblike se
uporabljata le v primeru, kadar sta ti obliki med seboj različni.
3.       
Zdravilna učinkovina je nosilec delovanja zdravila.
4.       
Odmerek je količina zdravila, ki jo bolnik prejme naenkrat.
5.       
Jakost je masa ali količina zdravilne učinkovine na enoto odmerka
ali na enoto mase ali volumna zdravilnega pripravka podana v masnih enotah (g,
mg) S.I. (seznam enot v veljavni evropski farmakopeji) ali internacionalnih
enotah (I.E.).
6.       
Pomožne snovi so nosilci fizikalnih lastnosti zdravilnih
pripravkov, ki lahko tudi podpirajo terapevtski učinek zdravila in prispevajo k
njegovemu boljšemu prenašanju.
7.       
Način uporabe pomeni pot uporabe (aplikacije) in postopek uporabe
(aplikacije).
8.       
Ovojnina je stična, primarna in zunanja.
Stična ovojnina je ovojnina, v kateri je shranjena
farmacevtska oblika in je z njo v neposrednem stiku.
Primarna ovojnina vključuje stično ovojnino in njene
funkcionalne dele.
Zunanja ovojnina je ovojnina, v kateri je shranjena primarna
ovojnina s farmacevtsko obliko. Navodilo za uporabo ni del zunanje ovojnine.
9.       
Datum izteka uporabnosti zdravila je datum, do katerega se sme
zdravilo še uporabljati. V primeru, ko sta navedena mesec in leto izteka
uporabnosti velja, da je zdravilo uporabno še zadnji dan navedenega meseca.
10.   
Navodilo za uporabo vsebuje informacije o zdravilu namenjene uporabniku.
11.   
Izdelovalec pomeni fizično ali pravno osebo, ki je odgovorna za
razvoj, proizvodnjo, pakiranje in označevanje zdravila, preden jo da na trg pod
lastnim ali nelastniškim (INN) imenom, ne glede na to ali te operacije izvaja
ta oseba sama ali pa tretja stranka v njenem imenu.
12.   
Imetnik dovoljenja za promet je pravna ali fizična oseba, ki v
imenu in za račun izdelovalca pridobi dovoljenje za promet z zdravilom.
II. OZNAČEVANJE ZDRAVIL
3. člen
(se preneha uporabljati)
Zdravilo, ki se daje v promet, mora biti, če ni s tem
pravilnikom drugače določeno, označeno na zunanji ovojnini, če zunanje ovojnine
ni, pa na stični ovojnini, z naslednjimi podatki v slovenskem jeziku:
-       
ime zdravila,
-       
zdravilne učinkovine,
-       
farmacevtska oblika,
-       
masa, volumen, število enot,
-       
pomožne snovi,
-       
način uporabe,
-       
opozorilo, naj se zdravilo hrani zunaj dosega otroških rok,
-       
datum izteka roka uporabnosti zdravila (mesec in leto),
-       
izdelovalčeva številka serije izdelave zdravila,
-       
razmere hranjenja zdravila,
-       
firmo in sedež imetnika dovoljenja za promet z zdravili,
-       
firmo in sedež izdelovalca,
-       
režim izdajanja zdravila,
-       
oznake previdnostnih ukrepov pri zdravilih z močnim učinkom,
-       
opozorilo: Pred uporabo natančno preberite priloženo navodilo!,
-       
obstojnost zdravil, pripravljenih tik pred uporabo,
-       
koda EAN 13,
-       
druge oznake.
Če so vsi podatki navedeni na stični ali zunanji ovojnini, se
opozorilo: »Pred uporabo natančno preberite priloženo navodilo!« izpusti.
4. člen
(se preneha uporabljati)
Če zdravilo vsebuje le eno zdravilno učinkovino in je ime
zdravila izmišljeno, mora imenu slediti tudi nelastniško ime.
Kadar je zdravilo v več farmacevtskih oblikah ali so zdravila
različnih jakosti, mora biti farmacevtska oblika ali jakost vključena v ime
zdravila. Tako sestavljeno ime je lahko tudi pri zdravilih, ki ne nastopajo v
več oblikah ali jakostih.
Farmacevtska oblika mora biti izpisana s celim imenom.
Izjemoma lahko Urad Republike Slovenije za zdravila na predlog pristojne
Komisije za zdravila dovoli označevanje farmacevtske oblike s skrajšanim
imenom. Jakost zdravila se lahko navede tudi v obliki masnega deleža (%).
5. člen
(se preneha uporabljati)
Zdravilne učinkovine v zdravilu se navedejo z mednarodnim
nelastniškim imenom (INN) v latinski verziji, kot ga priporoča svetovna
zdravstvena organizacija (WHO). Če INN ime ne obstaja, se uporabi drugo
nelastniško ime oziroma običajno splošno ime.
Zdravilne učinkovine morajo biti izražene tudi kvantitativno
na enoto odmerka glede na način uporabe, s količino ali maso in obliko
učinkovine, v tekstovni obliki v slovenskem jeziku.
V primeru serumov se navede organizem, iz katerega so
pridobljeni, v primeru virusnih vakcin pa gostitelj, ki je služil za
multiplikacijo virusa.
V primeru zdravil, kjer je zdravilna učinkovina pridobljena z
gensko tehnologijo, je treba poleg te učinkovine navesti še ime uporabljenega
genetsko spremenjenega mikroorganizma ali celične linije.
V primeru zdravil, kjer je učinkovina rastlinskega ali
živalskega izvora, je treba navesti njegovo slovensko in latinsko ime ter
slovensko in latinsko ime dela, iz katerega je pridobljena učinkovina.
6. člen
(se preneha uporabljati)
Za navajanje farmacevtske oblike se uporabljajo standardni
farmacevtsko tehnološki izrazi.
V primeru, ko končna farmacevtska oblika ni enaka obliki, ki
je v prometu, mora biti tudi slednja navedena na zunanji ovojnini.
7. člen
(se preneha uporabljati)
Pri parenteralnih, oftalmičnih, dermalnih ali drugih
topikalnih farmacevtskih oblikah je treba navesti vse pomožne snovi, pri
ostalih pa le tiste, ki jih določa seznam v prilogi 1, ki je sestavni del tega
pravilnika. Če na ovojnini ni možno navesti vseh zahtevanih pomožnih snovi se
navedejo v navodilu za uporabo zdravila.
V tem primeru mora biti na zunanji ovojnini napisano
opozorilo: »Pomožne snovi so navedene v navodilu«.
Ne glede na določila prejšnjega odstavka morajo biti na
ovojnini navedene pomožne snovi, določene v prilogi 1. tega pravilnika.
Pomožne snovi se navajajo kvalitativno, kvantitativno pa le
na zahtevo Urada Republike Slovenije za zdravila.
Pomožne snovi se navajajo z mednarodnimi nelastniškimi imeni
(INN) v slovenski verziji, če pa to ni mogoče, z običajnimi imeni.
Za označevanje pomožne snovi na ovojnini se lahko uporabi
tudi samo E število, pod pogojem, da je v navodilu za uporabnika v poglavju s
celotno kvalitativno sestavo navedeno tudi celotno ime (INN ime, kjer obstaja
ali običajno ime).
V primeru, da celotna sestava arome ali dišave imetniku
registracije ni poznana, mora biti le-ta navedena na splošno, katerakoli znana
sestavina pa mora biti navedena.
Kemično spremenjene pomožne snovi morajo biti navedene tako,
da niso možne zamenjave z nemodificiranimi pomožnimi snovmi.
8. člen
(se preneha uporabljati)
Za navajanje poti uporabe (aplikacije) se uporabljajo
standardni farmacevtsko tehnološki izrazi (na primer: intramuskularna uporaba,
peroralna uporaba, dermalna uporaba, ...)
Kot postopek uporabe (aplikacije) se navajajo osnovna
navodila za uporabo zdravila (na primer: tableto prežvečite, kapsulo pogoltnite
s tekočino, mazilo vtrite, ...)
Pri parenteralnih zdravilnih oblikah je treba navesti pot in
postopek uporabe (aplikacije), pri ostalih zdravilnih oblikah pa samo postopek
uporabe (aplikacije).
9. člen
(se preneha uporabljati)
Opozorilo, naj se zdravilo shranjuje izven dosega otrok, se
glasi: »Shranjujte nedosegljivo otrokom«.
10. člen
(se preneha uporabljati)
Navodila o razmerah hranjenja zdravila (temperatura,
svetloba, vlaga) morajo biti v skladu s temeljnimi značilnostmi zdravila.
Temperatura shranjevanja se navaja le v primeru, če zdravilo ni stabilno do +
30o C.
11. člen
(se preneha uporabljati)
Oznake previdnostnih ukrepov pri zdravilih z močnim učinkom
(trigoniki, paragrafiki, ...) določi Urad Republike Slovenije za zdravila ob
izdaji dovoljenja za promet. Oznake morajo biti natisnjene v najmanj polovični
velikosti imena in morajo biti na vidnem mestu. Oznake so:
-       
trigonik (relativna prepoved upravljanja vozil) – prazen trikotnik v
barvi teksta (Δ)
-       
trigonik (absolutna prepoved upravljanja vozil) – poln trikotnk v rdeči
barvi ()
-       
mamilo – znak v barvi teksta (§)
-       
omejena količina enkratne izdaje – klicaj v barvi teksta (!)
12. člen
(se preneha uporabljati)
Koda EAN 13 mora biti natisnjena na mestu in na način, ki
zagotavlja branje z ustreznimi čitalci. Velikost kode mora biti po širini v
predpisanem območju od 80 do 200% standardne velikosti, po višini pa vsaj 12 mm
(vključno s številkami).
13. člen
(se preneha uporabljati)
Pri zdravilih, ki se pripravijo tik pred uporabo, je treba
navesti čas uporabnosti ali na kakšen drug ustrezen način opozoriti na
obstojnost takšnega pripravka.
14. člen
(se preneha uporabljati)
Za posamezno zdravilo je na zahtevo Urada Republike Slovenije
za zdravila treba navesti še naslednja opozorila:
-       
Samo za zunanjo uporabo,
-       
Pred uporabo steklenico pretresite,
-       
Po uporabi steklenico (tubo) takoj dobro zaprite,
-       
Tablete ne smete pregrizniti (prelomiti),
-       
Ni za uživanje,
-       
opozorila, ki izhajajo iz prisotnosti pomožnih snovi
-       
druga opozorila.
15. člen
Barve signatur, ki se uporabljajo v lekarnah pri označevanju
magistralnih pripravkov in dodatno označevanje gotovih zdravil so naslednje:
-       
bela z rdečim robom – pripravki za aplikacijo na koži in sluznici (črn
tisk),
-       
bela – za vse ostale aplikacije, ki niso zajete v prejšnji alinei (črn
tisk),
-       
črna – za strup (bel tisk),
-       
fluorescentna zelena – za vsa ostala opozorila (črn tisk).
16. člen
(se preneha uporabljati)
Kadar je zdravilo vloženo v zunanjo ovojnino, je na primarni
ovojnini treba navesti najmanj naslednje podatke:
-       
ime zdravila v skladu s 4. členom tega pravilnika,
-       
farmacevtska oblika (če ni vsebovana v imenu zdravila)
-       
zdravilne učinkovine
-       
jakost (če že ni vsebovana v imenu zdravila),
-       
vsebnost (masa, volumen, število enot),
-       
pot uporabe (aplikacije) pri zdravilih za parenteralno uporabo,
-       
firma in sedež izdelovalca,
-       
datum izteka uporabnosti zdravila,
-       
izdelovalčeva številka serije izdelave zdravila.
17. člen
(se preneha uporabljati)
Na manjših stičnih ovojninah, na katerih ni mogoče navesti
niti vseh podatkov iz prejšnjega člena, je treba navesti najmanj:
-       
ime zdravila in če je potrebno jakost ter način uporabe
-       
firmo izdelovalca
-       
datum izteka uporabnosti zdravila – lahko je odtisnjena le številka,
-       
izdelovalčeva številka serije izdelave zdravila – lahko je odtisnjena le
številka.
-       
vsebnost (masa, volumen, število enot).
18. člen
(se preneha uporabljati)
Na pretisnih omotih zdravil (vključene so vse oblike, kjer
folija predstavlja stično ovojnino), ki so dodatno vloženi v zunanjo ovojnino,
označeno v skladu s tem pravilnikom, je treba navesti najmanj naslednje
podatke:
-       
ime zdravila v skladu s 4. členom tega pravilnika; če farmacevtska
oblika ni nujno potrebna za ugotavljanje identitete zdravila, se lahko navede
le ime brez farmacevtske oblike,
-       
firma izdelovalca,
-       
datum izteka uporabnosti zdravila – lahko je odtisnjena le številka,
-       
izdelovalčeva številka serije izdelave zdravila – lahko je odtisnjena le
številka.
19. člen
(se preneha uporabljati)
Pri zdravilih skupine C mora biti na ovojnini navedeno tudi
skrajšano navodilo o uporabi in odmerjanju zdravila.
20. člen
Magistralni pripravki, pripravljeni v lekarni za določenega
uporabnika, morajo biti na ovojnini čitljivo označeni z naslednjimi podatki:
-       
ime in naslov lekarne oziroma podružnice, v kateri je bilo zdravilo
pripravljeno,
-       
datum izdelave zdravila,
-       
ime in priimek uporabnika,
-       
sestava,
-       
podpis farmacevta, ki je zdravilo izdelal,
-       
farmacevtska oblika s kratkim navodilom za uporabo in doziranje,
-       
opozorilo, naj se zdravilo shranjuje nedosegljivo otrokom,
-       
datum izteka uporabnosti zdravila,
-       
posebna opozorila kot so: strup!, sterilno, pred ... po jedi, skupaj z
..., pred uporabo pretresite!, shranjujte na hladnem, v hladilniku !ni za
uživanje, za zunanjo uporabo!, po uporabi stekleničko dobro zaprite!, način
aplikacije: za uho, za oko, za nos, ...
21. člen
(se preneha uporabljati)
Krvni izdelki morajo biti označeni v skladu s tem
pravilnikom, dodatno pa morajo biti označeni s kontrolno signaturo.
Pri zdravilih iz človeške krvne plazme za frakcioniranje mora
biti naveden podatek o državi izvora krvne plazme.
22. člen
(se preneha uporabljati)
Kri in krvne sestavine morajo na signaturi stične ovojnine
vsebovati naslednje podatke:
-       
ime in volumen krvne sestavine,
-       
številka odvzema,
-       
datum in ura odvzema,
-       
ime in naslov ustanove, ki je opravila odvzem,
-       
krvna skupina ABO in Rh,
-       
sestava in volumen antikoagulantne raztopine,
-       
osnovno navodilo, o shranjevanju ter načinu uporabe,
-       
podatki o opravljenih testiranjih in njihovih rezultatih po veljavni
zakonodaji.
23. člen
(se preneha uporabljati)
Izjemoma lahko Urad Republike
Slovenije za zdravila na predlog pristojne Komisije za zdravila, dovoli
pakiranje zdravil v ovojnino v tujem jeziku s signaturo (nalepko) v slovenskem
jeziku. Zahtevek za tovrstno pakiranje zdravila se vloži skupaj s predlogom za
pridobitev dovoljenja za promet z zdravilom.
Če zdravila niso pakirana v ovojnino s podatki v slovenskem
jeziku, morajo imeti na zunanji ovojnini signaturo (nalepko) s podatki v
slovenskem jeziku, ki vsebujejo najmanj:
-       
ime zdravila,
-       
zdravilne učinkovine,
-       
farmacevtsko obliko,
-       
način uporabe,
-       
opozorilo, naj se zdravilo hrani izven dosega otrok,
-       
razmere shranjevanja,
-       
firmo imetnika dovoljenja za promet z zdravili,
-       
režim izdajanja zdravila,
-       
opozorilo: Pred uporabo natančno preberite priloženo navodilo,
-       
pri zdravilih, ki jih pripravimo tik pred uporabo, je potrebno navesti
čas uporabnosti ali na kakšen drug ustrezen način opozoriti na obstojnost
takšnega pripravka,
-       
opozorila iz 14. člena tega pravilnika,
-       
koda EAN 13.
Če iz originalne ovojnine niso razvidni: navedba pomožnih
snovi, datum izteka uporabnosti zdravila, izdelovalčeva številka serije
izdelave zdravila, firma in država izdelovalca ter oznake previdnostnih ukrepov
pri zdravilih z močnim učinkom, morajo biti tudi ti podatki navedeni na signaturi.
24. člen
(se preneha uporabljati)
Ne glede na določila prejšnjega člena lahko Urad Republike
Slovenije za zdravila na predlog pristojne komisije za zdravila odobri drugačno
označevanje zdravil skupine A in B, če na trgu ni indikacijske paralele.
25. člen
(se preneha uporabljati)
Zdravila namenjena kliničnemu testiranju morajo biti označena
v skladu z zahtevami dobre klinične prakse in v skladu z načrtom raziskave.
26. člen
(se preneha uporabljati)
Vzorci zdravil, ki niso namenjeni prodaji morajo biti
označeni: »Ni za prodajo«.
27. člen
(se preneha uporabljati)
Podatki na ovojnini morajo biti natiskani ali natisnjeni
čitljivo in tako, da jih ni možno izbrisati. Velikost črk mora biti praviloma
vsaj 7 pik (pt), podatki kot so naslov firme, navedba datiranja ter podatki na
manjših stičnih ovojninah, so lahko velikosti 6 pik (pt), le izjemoma zaradi
pomanjkanja prostora pa 5 pik (pt).
28. člen
(se preneha uporabljati)
Opozorila se pišejo v drugi osebi množine.
29. člen
(se preneha uporabljati)
Ovojnina lahko vsebuje dodatne informacije, simbole ali
oznake za boljše razumevanje, ne sme pa vsebovati elementov oglaševanja.

Priloga
1: Seznam pomožnih snovi

Pravilnik o označevanju zdravil (Uradni list
RS, št. 38/98) vsebuje naslednji končni in
prehodni določbi:
»III. KONČNI IN PREHODNI DOLOČBI
30. člen
Rok za uskladitev ovojnine z zahtevami tega pravilnika je 12
mesecev.
31. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
dopolnitvi pravilnika o označevanju zdravil (Uradni list RS, št. 49/98) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu RS.«.

Pravilnik o
spremembah in dopolnitvah pravilnika o označevanju zdravil (Uradni list RS, št.
40/99) spreminja 30. člen pravilnika
tako, da se glasi:
»30. člen
Rok za uskladitev ovojnine z zahtevami tega pravilnika je 12
mesecev.
Ne glede na določila
prejšnjega odstavka imajo lahko zdravila, ki so izdelana ali uvožena do 3.
junija 1999, na zunanji ovojnini signaturo (nalepko) s podatki iz 23. člena
tega pravilnika, vendar so lahko v prometu najdalj do 31. decembra 1999.«;
ter vsebuje
naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o
označevanju zdravil in o navodilu za uporabo (Uradni list RS, št. 82/00) poseže
v 30. člen pravilnika:
»30. člen
(se preneha uporabljati)«;
poseže v 31. člen pravilnika:
»31. člen
(se preneha uporabljati)«;
ter vsebuje naslednjo končno določbo:
»26. člen
Ta pravilnik začne veljati osmi dan po objavi v Uradnem listu
Republike Slovenije.«.