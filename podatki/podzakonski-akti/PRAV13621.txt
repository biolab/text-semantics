1. člen
(vsebina pravilnika)
S tem pravilnikom se določa način izvajanja predhodnega
svetovanja pri centru za socialno delo za:
-       
zakonca, ki nameravata vložiti predlog za razvezo zakonske zveze,
-       
starša, ki nameravata vložiti predlog za začetek postopka o varstvu in
vzgoji otroka, o preživljanju otroka, o njegovih stikih z njima ali o
vprašanjih izvajanja starševske skrbi, ki bistveno vplivajo na otrokov razvoj,
-       
starša, druge osebe, s katerimi je otrok družinsko povezan in nanje
osebno navezan (v nadaljnjem besedilu: druge osebe), in otroka, ki nameravajo
vložiti predlog za začetek postopka o otrokovih stikih z drugimi osebami.
2. člen
(čas izvedbe predhodnega svetovanja)
Predhodno svetovanje se izvede pred vložitvijo predloga pri
pristojnem sodišču.
3. člen
(vabljenje na predhodno svetovanje)
(1) Strokovni delavec povabi osebe iz 1. člena tega
pravilnika (v nadaljnjem besedilu: stranke) na predhodno svetovanje najpozneje
v 14 dneh po prejemu predloga za predhodno svetovanje.
(2) V vabilu se določi datum, uro in kraj predhodnega
svetovanja. Datum se določi tako, da ostane strankam za pripravo najmanj osem
dni od prejema vabila.
(3) V vabilu se stranke pouči o posledicah neudeležbe na
predhodnem svetovanju.
(4) Vabilo se strankam vroči osebno, v skladu z določbami
zakona, ki ureja upravni postopek.
4. člen
(predhodno svetovanje za zakonca)
(1) V predhodnem svetovanju za zakonca, ki nameravata vložiti
predlog za razvezo zakonske zveze, se strokovni delavec in zakonca najprej
seznanijo z razlogi, ki so pripeljali do odločitve za vložitev predloga za razvezo
zakonske zveze.
(2) Strokovni delavec zakoncema pomaga ugotoviti, ali obstaja
možnost za ohranitev njune zakonske zveze.
5. člen
(ohranitev zakonske zveze)
(1) Če se v predhodnem svetovanju ugotovi, da obstaja
možnost, da se zakonska zveza ohrani, strokovni delavec zakonca seznani z
možnostjo udeležbe na strokovnem svetovanju pri centru za socialno delo.
(2) S strokovnim svetovanjem, ki se izvaja individualno ali v
skupini, se zakoncema pomaga rešiti težave, s katerimi se soočata, in
izboljšati njun odnos.
(3) Udeležba na strokovnem svetovanju je za zakonca
prostovoljna in brezplačna.
6. člen
(nevzdržnost zakonske zveze)
(1) Če se v predhodnem svetovanju ali po izvedbi strokovnega
svetovanja iz prejšnjega člena ugotovi, da je zakonska zveza za vsaj enega od
zakoncev nevzdržna, strokovni delavec zakonca seznani s posledicami, ki
nastanejo z razvezo zakonske zveze zanju in za njuno družinsko skupnost, z
možnimi rešitvami in oblikami pomoči.
(2) Strokovni delavec in zakonca se seznanijo, ali obstaja
med zakoncema sporazum. Če se zakonca nista sporazumela sama, jima pri
sklenitvi sporazuma pomaga strokovni delavec.
(3) V primeru da imata zakonca skupnega otroka, strokovni
delavec istočasno opravi tudi predhodno svetovanje iz 7. člena tega pravilnika.
7. člen
(predhodno svetovanje za starša)
(1) V predhodnem svetovanju za starša, ki nameravata vložiti
predlog za začetek postopka o varstvu in vzgoji otroka, o preživljanju, o
njegovih stikih z njima ali o vprašanjih izvajanja starševske skrbi, ki
bistveno vplivajo na otrokov razvoj, strokovni delavec opozori starša na
varstvo koristi otroka pri urejanju razmerij z otrokom, na njune dolžnosti ter
na dober vpliv sporazumnega urejanja teh razmerij na otroka. Strokovni delavec
seznani starša z možnimi rešitvami in oblikami pomoči.
(2) Strokovni delavec in starša se seznanijo, ali obstaja med
staršema sporazum. Če se sama o tem nista sporazumela, jima pri sklenitvi
sporazuma pomaga strokovni delavec. V primeru, da strokovni delavec oceni, da
sporazum ni v skladu s koristjo otroka, s svojo oceno seznani starša.
8. člen
(predhodno svetovanje pri določitvi stikov z drugo osebo)
(1) V predhodnem svetovanju za starša, druge osebe in otroka,
glede določitve otrokovih stikov z drugimi osebami, strokovni delavec opozori
starša in druge osebe na varstvo koristi otroka pri urejanju stikov, na njihove
dolžnosti ter na dober vpliv sporazumnega urejanja teh razmerij na otroka.
Strokovni delavec seznani starša, druge osebe in otroka z možnimi rešitvami in
oblikami pomoči.
(2) Strokovni delavec, starša, druge osebe in otrok se
seznanijo, ali obstaja med njimi sporazum. Če se sami o tem niso sporazumeli,
jim pri sklenitvi sporazuma pomaga strokovni delavec. V primeru, da strokovni
delavec oceni, da sporazum ni v skladu s koristjo otroka, s svojo oceno seznani
starša.
9. člen
(seznanitev z in napotitev na mediacijo)
(1) Strokovni delavec stranke v postopku predhodnega
svetovanja vedno seznani tudi z namenom in postopkom mediacije.
(2) Na podlagi soglasja strank se postopek predhodnega svetovanja
lahko nadaljuje s postopkom mediacije.
10. člen
(vodenje zapisnika)
(1) O poteku, ugotovitvah in dogovorih predhodnega svetovanja
strokovni delavec sestavi zapisnik, v skladu z določbami zakona, ki ureja
upravni postopek.
(2) Če je bil o zaupanju v varstvo in vzgojo otroka, o
preživljanju, o njegovih stikih, o izvrševanju starševske skrbi ali o otrokovih
stikih z drugimi osebami v predhodnem svetovanju med strankami sklenjen
sporazum, mora biti iz zapisnika razvidna tudi ocena strokovnega delavca ali je
predlog v skladu s koristjo otroka.
(3) Vsaka od strank prejme en izvod zapisnika, en izvod pa
obdrži center za socialno delo.
11. člen
(rok za izvedbo)
(1) Center za socialno delo predhodno svetovanje opravi
najpozneje v 60 dneh po prejemu predloga za predhodno svetovanje.
(2) Kadar se zakonca udeležita strokovnega svetovanja iz 5.
člena tega pravilnika in je po izvedenem svetovanju ugotovljeno, da je zakonska
zveza za vsaj enega od zakoncev nevzdržna, se mora predhodno svetovanje
nadaljevati ter zaključiti v 30 dneh po zaključku strokovnega svetovanja.
KONČNI DOLOČBI
12. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o postopku in vsebini izvajanja svetovalnega razgovora (Uradni list
SRS, št. 41/89 in Uradni list RS, št. 15/17 – DZ).
13. člen
(začetek veljavnosti)
Ta pravilnik začne veljati 15. aprila 2019.
Št. 0072-29/2018
Ljubljana, dne 27. marca 2019
EVA 2018-2611-0088
Mag. Ksenija Klampfer l.r.
ministrica
za delo, družino, socialne zadeve
in enake možnosti