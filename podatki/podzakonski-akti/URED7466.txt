1. člen
(vsebina)
S to uredbo se določa pristojni organ za izvajanje Uredbe
(EU) 2016/1011 Evropskega parlamenta in Sveta z dne 8. junija 2016 o
indeksih, ki se uporabljajo kot referenčne vrednosti v finančnih instrumentih
in finančnih pogodbah ali za merjenje uspešnosti investicijskih skladov, in
spremembi direktiv 2008/48/ES in 2014/17/EU ter Uredbe (EU) št. 596/2014
(UL L št. 171 z dne 29. 6. 2016, str. 1), zadnjič spremenjene z
Delegirano uredbo Komisije (EU) 2018/67 z dne 3. oktobra 2017 o dopolnitvi
Uredbe (EU) 2016/1011 Evropskega parlamenta in Sveta v zvezi z določitvijo
pogojev za oceno vpliva zaradi opustitve ali spremembe obstoječih referenčnih
vrednosti (UL L št. 12 z dne 17. 1. 2018, str. 14), (v
nadaljnjem besedilu: Uredba 2016/1011/EU) ter način opravljanja nadzora.
2. člen
(organ, pristojen za izvajanje Uredbe 2016/1011/EU)
Organ, pristojen za izvajanje Uredbe 2016/1011/EU, je
Agencija za trg vrednostnih papirjev (v nadaljnjem besedilu: agencija).
3. člen
(način opravljanja nadzora)
Agencija opravlja nadzor nad spoštovanjem Uredbe 2016/1011/EU
in te uredbe:
1.     
s spremljanjem, zbiranjem in preverjanjem informacij in poročil ter
obvestil oseb, ki v skladu z Uredbo 2016/1011/EU in to uredbo ali drugimi
predpisi za izvajanje Uredbe 2016/1011/EU poročajo agenciji, in
2.     
z izrekanjem nadzornih ukrepov iz 4. člena te uredbe.
4. člen
(nadzorni ukrepi)
(1) Agencija, ki pri nadzoru ugotovi kršitev te uredbe
in Uredbe 2016/1011/EU, sprejme ukrepe, potrebne za odpravo ugotovljene
kršitve.
(2) Za odločanje, opravljanje nadzora in izrekanje
nadzornih ukrepov agencije v posamičnih zadevah ter za sodno varstvo se smiselno
uporabljajo določbe zakona, ki ureja trg finančnih instrumentov.
5. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00712-7/2018
Ljubljana, dne 8. marca 2018
EVA 2017-1611-0009
Vlada Republike Slovenije
dr. Miroslav Cerar l.r.
Predsednik