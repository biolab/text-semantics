1. člen
(vsebina)
S tem pravilnikom se določajo merila in
postopek za sofinanciranje dejavnosti društev ali zvez vojnih veteranov, ki
imajo v skladu s predpisi o vojnih veteranih ter predpisi o društvih status
društva, ki deluje v javnem interesu na področju vojnih veteranov (v nadaljnjem
besedilu: društvo).
2. člen
(zagotovitev sredstev)
Sredstva za sofinanciranje dejavnosti
društev se zagotavljajo v okviru državnega proračuna in dodeljujejo na podlagi
programa, števila članov in premoženja društva.
Sofinancira se dejavnost društev, ki so
organizirana na državni ravni oziroma izvajajo naloge, ki imajo državni pomen.
Za društva, ki imajo sedež v zamejstvu, se šteje, da delujejo na državni ravni.
Društva, ki so povezana v zvezo, se sofinancirajo preko krovne organizacije.
Sredstva za sofinanciranje dejavnosti
društev se dodelijo s pogodbo o sofinanciranju, ki se sklene za vsako proračunsko
leto posebej.
3. člen
(merila)
Pri sofinanciranju dejavnosti društev se
razpoložljiva proračunska sredstva razdelijo v naslednjem razmerju:
-       
70 odstotkov sredstev glede na programe društev;
-       
25 odstotkov sredstev glede na število članov društev;
-       
5 odstotkov sredstev glede na premoženje društev.
Merila za izračun sofinanciranja dejavnosti
društev so določena v prilogi 1, ki je sestavni del tega pravilnika.
4. člen
(vrednotenje programa)
Pri vrednotenju programa društva se
upošteva njegovo delovanje v javnem interesu na področju vojnih veteranov za
zgodovinsko obdobje, za katero je društvo ustanovljeno, in sicer:
-       
razvijanje in spodbujanje domoljubja ter ohranjanje zgodovinskih izročil
s spominskimi svečanostmi, proslavami, komemoracijami, okroglimi mizami, pohodi
in drugimi obeleževanji pomembnih dogodkov, krajev in osebnosti iz slovenske
zgodovine in s področja poslanstva društva;
-       
organiziranje različnih oblik dela z mladimi;
-       
skrb za spominska obeležja;
-       
izdajanje publikacij in glasil ter seznanjanje javnosti z delovanjem
društva prek spletnih strani;
-       
mednarodna dejavnost.
Posameznemu društvu se lahko na podlagi
meril za vrednotenje programa dodeli največ 33 odstotkov sredstev iz prve
alineje prvega odstavka prejšnjega člena.
5. člen
(članstvo)
Pri vrednotenju števila članov društva se
upošteva število članov – vojnih veteranov in število drugih članov društva v
skladu z določili njegovega statuta.
Če ima zveza društev med svojimi člani tudi
društva, katerih program ni skladen s prvim odstavkom prejšnjega člena, se pri
vrednotenju števila članov zveze društev upošteva le število članov tistih
društev, katerih program je skladen s prvim odstavkom prejšnjega člena.
6. člen
(premoženje)
Pri vrednotenju premoženja društva se
upošteva uporaba nepremičnin za nepridobitno dejavnost društva, ki je namenjena
razvoju področij, za katera je društvo pridobilo status društva, ki deluje v
javnem interesu.
7. člen
(javni razpis)
Ministrstvo za obrambo (v nadaljnjem
besedilu: ministrstvo) praviloma v mesecu decembru na svojih spletnih straneh
objavi javni razpis za sofinanciranje dejavnosti društev (v nadaljnjem besedilu:
javni razpis).
Objava javnega razpisa vsebuje predvsem:
-       
okvirno višino sredstev, ki so na razpolago za sofinanciranje dejavnosti
društev;
-       
rok, do katerega morajo biti predložene vloge za sofinanciranje
dejavnosti društev (v nadaljnjem besedilu: vloga);
-       
rok, v katerem bodo vlagatelji obveščeni o izidu javnega razpisa;
-       
kraj, čas ter osebo, pri kateri lahko vlagatelji prejmejo razpisno
dokumentacijo.
Razpisni dokumentaciji se priloži tudi
vzorec pogodbe o sofinanciranju.
8. člen
(zbiranje vlog)
Ministrstvo zbira vloge od objave javnega
razpisa do roka, ki je določen v javnem razpisu. Obrazec vloge je predpisan v
prilogi 2, ki je sestavni del tega pravilnika.
Vloga se preda v zapečatenem ovitku z
oznako »PRIJAVA NA JAVNI RAZPIS ZA SOFINANCIRANJE – VOJNI VETERANI – NE
ODPIRAJ«.
9. člen
(komisija)
Za ugotavljanje formalne popolnosti vlog se
ustanovi komisija, ki jo imenuje vodja notranje organizacijske enote
ministrstva, pristojne za obrambne zadeve.
Komisija ima predsednika in dva člana.
Administrativno-­tehnično podporo delu komisije zagotavlja notranja organizacijska
enota ministrstva, pristojna za obrambne zadeve.
Predsednik in člana komisije ne smejo biti
z vlagatelji vloge v interesnem razmerju v smislu svoje poslovne povezanosti z
društvom, vloge zastopnika ali člana upravnega odbora ali drugega primerljivega
organa društva ter sorodstva (v ravni ali stranski vrsti do vštetega četrtega
kolena), zakonske zveze, četudi je le-ta že prenehala, zunajzakonske skupnosti
ali svaštva (do vštetega drugega kolena) s člani upravnega odbora ali drugega
primerljivega organa društva. Drugi vidiki interesnega razmerja se presojajo v
skladu s Kodeksom ravnanja javnih uslužbencev (Uradni list RS, št. 8/01).
10. člen
(odpiranje vlog)
Komisija o odpiranju vlog vodi zapisnik ter
izdela poročilo o formalni popolnosti vlog, prispelih na javni razpis.
Komisija v roku 8 dni od odpiranja vlog
pozove vlagatelje nepopolnih vlog, da jih dopolnijo. Rok za dopolnitev ne sme
biti daljši od 15 dni.
11. člen
(odločanje v postopku javnega razpisa)
Formalno nepopolne vloge zavrže vodja
notranje organizacijske enote ministrstva, pristojne za obrambne zadeve, s
sklepom. Zoper ta sklep lahko vlagatelj vloži pritožbo na ministrstvo v roku 8
dni od dneva prejema sklepa. O pritožbi zoper sklep odloči minister za obrambo.
12. člen
(vrednotenje vlog)
Formalno popolne vloge na podlagi meril iz
tega pravilnika ovrednoti notranja organizacijska enota ministrstva, pristojna
za obrambne zadeve. Vodja notranje organizacijske enote ministrstva, pristojne
za obrambne zadeve, izda sklepe o izboru prejemnikov sredstev za sofinanciranje
dejavnosti društev, ki vključujejo število na javnem razpisu doseženih točk.
Zoper sklep o izboru prejemnikov sredstev
za sofinanciranje dejavnosti društev lahko vlagatelj vloži pritožbo na
ministrstvo v roku 8 dni od dneva prejema sklepa. O pritožbi zoper sklep odloči
minister za obrambo.
Merila za izračun sofinanciranja dejavnosti
društev ne morejo biti predmet pritožbe.
Vložena pritožba ne zadrži podpisa pogodbe
o sofinanciranju z drugimi izbranimi vlagatelji.
13. člen
(pogodba)
Notranja organizacijska enota ministrstva,
pristojna za obrambne zadeve, pripravi pogodbo o sofinanciranju, v kateri
praviloma opredeli:
-       
obdobje sofinanciranja;
-       
znesek sofinanciranja;
-       
način izplačevanja dodeljenih sredstev;
-       
medsebojne obveznosti pogodbenih strank;
-       
način nadzora nad porabo sredstev in protikorupcijsko klavzulo;
-       
skrbnika pogodbe na strani obeh pogodbenih strank.
14. člen
(nadomestitev aktivnosti)
Aktivnost, ki je bila ovrednotena pri
izračunu sofinanciranja dejavnosti društva, vendar je iz objektivnih razlogov
ni mogoče izvesti, lahko društvo po predhodnem soglasju ministrstva nadomesti z
drugo aktivnostjo, ki je po točkah in vsebini primerljiva z neizvedeno
aktivnostjo.
15. člen
(poročanje)
Društvo, ki je z ministrstvom sklenilo
pogodbo o sofinanciranju, mora do 31. marca naslednjega leta predložiti
ministrstvu letno poročilo z dokumentacijo o namenski porabi sredstev in opravljenem
delu, pripravljeno v skladu z usmeritvami notranje organizacijske enote
ministrstva, pristojne za obrambne zadeve.
V primeru nenamenske porabe sredstev mora
društvo ustrezen del prejetih sredstev na poziv ministrstva vrniti v državni
proračun. Način vrnitve se opredeli v pogodbi o sofinanciranju.

Priloga
1: Merila za izračun sofinanciranja dejavnosti društev vojnih veteranov
Priloga
2: Vloga za sofinanciranje dejavnosti društva ali zveze, ki deluje v javnem
interesu na področju vojnih veteranov

Pravilnik o merilih za sofinanciranje
dejavnosti društev ali zvez vojnih veteranov (Uradni list RS, št. 5/15) vsebuje naslednjo prehodno in
končno določbo:
»16. člen
(prehodna
določba)
Pri vrednotenju števila članov društva kot
podlage za njegovo sofinanciranje se v letu 2015 izjemoma upošteva samo skupno
število članov v skladu z določili statuta društva. Sredstva se razdelijo glede
na odstotek članstva v seštevku vseh članov društev, ki delujejo v javnem
interesu na področju vojnih veteranov in so se prijavila na javni razpis.
17. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o merilih za sofinanciranje dejavnosti društev ali zvez vojnih veteranov
(Uradni list RS, št. 89/15) spreminja 16. člen pravilnika
tako, da se glasi:
»16. člen
(prehodna
določba)
Pri vrednotenju števila članov društva kot
podlage za njegovo sofinanciranje se v letu 2015 in 2016 izjemoma upošteva samo skupno število članov v skladu z določili
statuta društva. Sredstva se razdelijo glede na odstotek članstva v seštevku
vseh članov društev, ki delujejo v javnem interesu na področju vojnih veteranov
in so se prijavila na javni razpis.«;
ter vsebuje naslednjo končno določbo:
»6. člen 
Ta pravilnik začne veljati petnajsti dan po
objavi v Uradnem listu Republike Slovenije.«.