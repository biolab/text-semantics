1. člen
(vsebina)
(1) Ta odlok določa ukrep, vlagatelje, upravičence,
pogoje, način izračuna in postopek dodelitve finančne pomoči v prireji govejega
mesa zaradi poslabšanja ekonomskih razmer v sektorju govedoreje v letu 2020 za
obdobje od 1. junija 2020 do 30. septembra 2020 (v nadaljnjem
besedilu: finančna pomoč).
(2) Finančna pomoč se upravičencem dodeli v skladu z
Uredbo Komisije (EU) 1408/2013 z dne 18. decembra 2013 o uporabi členov
107 in 108 Pogodbe o delovanju Evropske unije pri pomoči de minimis v
kmetijskem sektorju (UL L št. 352 z dne 24. 12. 2013, str. 9),
zadnjič spremenjeno z Uredbo Komisije (EU) 2019/316 z dne 21. februarja
2019 o spremembi Uredbe (EU) št. 1408/2013 o uporabi členov 107 in 108 Pogodbe
o delovanju Evropske unije pri pomoči de minimis v kmetijskem sektorju
(UL L št. 51 I z dne 22. 2. 2019, str. 1), (v nadaljnjem besedilu:
Uredba 1408/2013/EU).
2. člen
(pomen izrazov)
Izrazi, uporabljeni v tem odloku, pomenijo:
1.     
primarna kmetijska proizvodnja pomeni proizvodnjo, kot je opredeljena v
5. točki 2. člena Uredbe Komisije (EU) št. 702/2014 z dne 25. junija 2014
o razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 193 z dne 1. 7. 2014, str. 1),
zadnjič spremenjene z Uredbo Komisije (EU) 2019/289 z dne 19. februarja
2019 o spremembi Uredbe (EU) št. 702/2014 o razglasitvi nekaterih vrst pomoči v
kmetijskem in gozdarskem sektorju ter na podeželju za združljive z notranjim
trgom z uporabo členov 107 in 108 Pogodbe o delovanju Evropske unije (UL L št.
48 z dne 20. 2. 2019, str. 1), (v nadaljnjem besedilu: Uredba
702/2014/EU);
2.     
govedo je moško govedo (biki, voli in teleta) oziroma žensko govedo (krave
in telice), ki je starejše od dvanajstih mesecev;
3.     
enotno podjetje je podjetje v skladu z drugim odstavkom 2. člena Uredbe
1408/2013/EU.
3. člen
(vlagatelj in upravičenec)
(1) Vlagatelj zahtevka za finančno pomoč iz Priloge, ki
je sestavni del tega odloka (v nadaljnjem besedilu: zahtevek), je nosilec
kmetijskega gospodarstva v skladu z Zakonom o kmetijstvu (Uradni list RS, št.
45/08, 57/12, 90/12 – ZdZPVHVVR, 26/14, 32/15, 27/17 in 22/18), ki redi govedo
in ga je dal v zakol, izvoz ali odpremo v obdobju od 1. junija do
30. septembra 2020.
(2) Upravičenec do finančne pomoči je vlagatelj iz
prejšnjega odstavka, ki izpolnjuje pogoje za pridobitev finančne pomoči po tem
odloku.
4. člen
(pogoji za pridobitev finančne pomoči)
Vlagatelj mora za pridobitev finančne pomoči po tem odloku
izpolnjevati naslednje pogoje:
1.     
do 10. julija 2020 je oddal zbirno vlogo za leto 2020 v skladu z
uredbo, ki ureja izvedbo ukrepov skupne kmetijske politike za leto 2020;
2.     
v obdobju od 1. junija do 30. septembra 2020 je dal v zakol,
odpremo ali izvoz govedo, starejše od enega leta, ki ga je pred tem imel v reji
vsaj šest mesecev;
3.     
za govedo iz 2. točke tega člena morajo biti v Centralni register govedi
(v nadaljnjem besedilu: CRG) priglašeni vsi odhodi goveda iz kmetijskega
gospodarstva do 15. oktobra 2020, prihodi v zbirne centre ali klavnice pa
potrjeni. Agencija Republike Slovenije za kmetijske trge in razvoj podeželja (v
nadaljnjem besedilu: agencija) prevzame podatke iz CRG 20. oktobra 2020. V
obdobje reje iz prejšnje točke se štejejo tudi začasni odhodi na planino, pašnik,
sejem ali razstavo;
4.     
na dan oddaje zahtevka ne sme biti v stečaju in ne sme imeti
neporavnanih davčnih obveznosti in drugih denarnih nedavčnih obveznosti v
skladu z zakonom, ki ureja finančno upravo, v višini, ki presega 50 eurov;
5.     
vlagatelj mora imeti 5. novembra 2020 najmanj 70 % števila govedi
od števila govedi, ki jih je imel na 31. maj 2020;
6.     
govedo iz prejšnje točke, ki je na presečne datume iz tega odloka na
začasnem odhodu na planini, pašniku, sejmu ali razstavi, se prišteje k številu
goved na kmetijskem gospodarstvu.
5. člen
(finančne določbe)
(1) Za finančno pomoč iz tega odloka se zagotovijo
sredstva do višine 4.200.000 eurov.
(2) Finančna pomoč se dodeli na podlagi števila govedi,
ki ga je upravičenec oddal v zakol, odpremo ali izvoz v obdobju od
1. junija do 30. septembra 2020.
(3) Višina finančne pomoči za posamezno govedo znaša 100
eurov.
(4) Skupna višina finančne pomoči na upravičenca se
izračuna tako, da se število govedi iz drugega odstavka tega člena pomnoži z
vrednostjo iz prejšnjega odstavka.
(5) Za posamezno govedo se finančna pomoč po tem odloku
lahko dodeli le enkrat.
(6) Poleg pomoči po tem odloku se v zvezi z istimi
upravičenimi stroški istemu upravičencu ne sme dodeliti še državna pomoč, če bi
se zaradi seštevanja teh pomoči presegla intenzivnost pomoči, določena za
posebne okoliščine vsakega primera v predpisih Evropske unije.
(7) Skupni znesek vseh pomoči de minimis v kmetijstvu,
ki se odobri in izplača upravičencu ali enotnemu podjetju, ne sme presegati
zgornjih mej iz 3. člena Uredbe 1408/2013/EU. Pomoč se upravičencu ustrezno
zniža, če bi bila z odobreno finančno pomočjo po tem odloku presežena omejitev
iz tega odstavka.
(8) Če je kmetijsko gospodarstvo ali enotno podjetje
upravičenca, razen v primarni kmetijski proizvodnji, dejavno v enem ali več
sektorjih ali opravlja dejavnosti, ki spadajo na področje uporabe Uredbe
Komisije (EU) št. 1407/2013 z dne 18. decembra 2013 o uporabi členov 107
in 108 Pogodbe o delovanju Evropske unije pri pomoči de minimis (UL L
št. 352 z dne 24. 12. 2013, str. 1), zadnjič spremenjene z Uredbo
Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi Uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str. 3), (v nadaljnjem
besedilu: Uredba 1407/2013/EU), se pomoč de minimis, dodeljena za dejavnosti
v sektorju kmetijske proizvodnje, v skladu s tem odlokom lahko kumulira s
pomočjo de minimis, dodeljeno sektorjem ali dejavnostim v gospodarstvu,
do zgornje meje, določene v Uredbi 1407/2013/EU, če je z ločitvijo dejavnosti
ali stroškov zagotovljeno, da primarna kmetijska proizvodnja ne prejema pomoči de
minimis, dodeljene v skladu z Uredbo 1407/2013/EU.
(9) Če je kmetijsko gospodarstvo ali enotno podjetje
upravičenca, razen v primarni kmetijski proizvodnji, dejavno v sektorju
ribištva in akvakulture, se pomoč de minimis, dodeljena za dejavnosti v
sektorju primarne kmetijske proizvodnje, v skladu s tem odlokom lahko kumulira
s pomočjo de minimis, dodeljeno sektorju ribištva in akvakulture, do
zgornje meje, določene v Uredbi Komisije (EU) št. 717/2014 z dne
27. junija 2014 o uporabi členov 107 in 108 Pogodbe o delovanju Evropske
unije pri pomoči de minimis v sektorju ribištva in akvakulture (UL L št.
190 z dne 28. 6. 2014, str. 45; v nadaljnjem besedilu: Uredba
717/2014/EU), če je z ločitvijo dejavnosti ali stroškov zagotovljeno, da
primarna kmetijska proizvodnja ne prejema pomoči de minimis, dodeljene v
skladu z Uredbo 717/2014/EU.
6. člen
(postopek za pridobitev sredstev)
Zahtevek mora vlagatelj vložiti na Agencijo Republike
Slovenije za kmetijske trge in razvoj podeželja, Dunajska cesta 160, 1000
Ljubljana, s pripisom »finančna pomoč v prireji govejega mesa« do
2. novembra 2020.
7. člen
(odločba o finančni pomoči)
(1) V izreku odločbe o finančni pomoči se navede, da gre
za pomoč de minimis, dodeljeno v skladu z Uredbo 1408/2013/EU, pri čemer
se navede njen popoln naslov in sklic na objavo v uradnem glasilu.
(2) Odločbo o odobritvi sredstev izda agencija
najpozneje do 1. decembra 2020.
8. člen
(preveritev pred odobritvijo finančne pomoči in poročanje)
(1) Agencija pred odobritvijo pomoči preveri višino že
dodeljene pomoči de minimis za posamezno kmetijsko gospodarstvo
upravičenca v evidenci pomoči de minimis za kmetijstvo, ki jo vodi
ministrstvo, pristojno za kmetijstvo (v nadaljnjem besedilu: ministrstvo).
(2) Za upravičence, ki so enotno podjetje, agencija pred
odobritvijo pomoči preveri, ali že dodeljena pomoč de minimis za vsa
podjetja v okviru enotnega podjetja ne presega zgornjih mej iz 3. člena Uredbe
1408/2013/EU v katerem koli obdobju treh proračunskih let.
(3) Agencija v petnajstih dneh po izplačilu pomoči de
minimis posameznemu upravičencu poroča ministrstvu o dodeljenih pomočeh na
način, ki ga ministrstvo objavi na osrednjem spletnem mestu državne uprave.
(4) Agencija pred izdajo odločb pri Finančni upravi
Republike Slovenije preveri, ali ima vlagatelj na dan oddaje zahtevka
neporavnane zapadle obvezne dajatve v skladu z zakonom, ki ureja finančno
upravo, v višini, ki presegajo 50 eurov.
(5) Agencija pred izdajo odločb preveri podatke o izpolnjevanju
pogojev iz 4. člena tega odloka iz uradnih evidenc.
9. člen
(hramba dokumentacije)
Agencija vodi in hrani evidence z informacijami in dokazili o
dodeljenih finančnih pomočeh deset let od dneva dodelitve zadnje finančne
pomoči po tem odloku.
KONČNA DOLOČBA
10. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-42/2020
Ljubljana, dne 14. oktobra 2020
EVA 2020-2330-0107
Vlada Republike Slovenije
Janez Janša
predsednik

Priloga:
Zahtevek za dodelitev finančne pomoči v prireji govejega mesa