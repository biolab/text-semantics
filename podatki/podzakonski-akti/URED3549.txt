I. PREDMET IN OBSEG KONCESIJE
1. člen
(1) Ta uredba
je koncesijski akt, na podlagi katerega Vlada Republike Slovenije (v nadaljnjem
besedilu: vlada) podeli koncesijo na naslednjih delih vodnega telesa reke Save
od zgornje kote 307,30 m.n.v do spodnje kote 191,0 m.n.v (v nadaljnjem besedilu: srednja Sava) za rabo vode za
proizvodnjo električne energije v hidroelektrarnah:


Dela vodnega telesa
  srednje Save Kota zgornje vode (Hzg) in spodnje vode (Hsp) dela vodnega
  telesa (m)

Občine, v katerih
  sta dela vodnega telesa

Padec pri Qsrl (m)


Od Hzg = 307,30
do Hsp = 263,8 m.n.v

Medvode, Ljubljana,
  Dol pri Ljubljani

43,5


Od Hzg = 263,8
do Hsp = 191,0
  m.n.v

Ljubljana, Dol pri
  Ljubljani, Litija, Hrastnik, Trbovlje, Zagorje, Laško

71,5


(2) Območje koncesije je območje med kotama
iz prejšnjega odstavka, ki ga sestavljajo vodna in priobalna zemljišča z vsemi
objekti energetske ureditve in vodnimi objekti ter napravami.
(3) Vplivno območje koncesije je poplavno
območje izven območja koncesije s pripadajočimi objekti, ki je trajno ogroženo
zaradi škodljivega delovanja voda, med kotama iz prvega odstavka tega člena.
(4) Potencialna energija vode, ki je
razpoložljiva za proizvodnjo električne energije, se za posamezno
hidroelektrarno določi v koncesijski pogodbi na podlagi višinskih kot.
(5) Potencialna energija vode, ki je
razpoložljiva za proizvodnjo električne energije, se na podlagi projekta
izvedenih del določi v aneksu h koncesijski pogodbi.
2. člen
Pojmi po tej uredbi imajo naslednji pomen:
1.    
Kota zgornje vode je najvišja kota gladine vode
pri srednjem letnem pretoku površinske vode na delu vodnega telesa, za katerega
je podeljena vodna pravica. Kota zgornje vode se izraža v metrih nadmorske
višine (Hzg).
2.    
Kota spodnje vode je najnižja kota gladine vode
pri srednjem letnem pretoku površinske vode na delu vodnega telesa, za katerega
je podeljena vodna pravica. Kota spodnje vode se izraža v metrih nadmorske
višine (Hsp).
3.    
Dela vodnega telesa srednje Save, za katera se
podeli koncesija, sta dela vodnega telesa med koto zgornje vode in koto spodnje
vode na srednji Savi iz tabele iz prejšnjega člena.
4.    
Potencialna energija dela vodnega telesa,
izražena v GWh, je energija, ki je v povprečju v obdobju koledarskega leta
razpoložljiva za proizvodnjo električne energije v porečju koncesije, ki je del
porečja vodnega telesa reke Save, ki prispeva h Qsrl vodnega telesa reke Save v
območju koncesije.
5.    
Akumulacijski bazen je vodni objekt, namenjen
posebni rabi vode za proizvodnjo električne energije. Če obstaja nevarnost
škodljivega delovanja voda, lahko deluje akumulacijski bazen tudi kot vodni
objekt, namenjen varstvu pred škodljivim delovanjem voda. Akumulacijski bazen
se lahko uporablja tudi za druge namene, in sicer zlasti rekreacijsko športne,
turistične in za potrebe namakanja, če to bistveno ne poslabša pogojev za
izvajanje vodne pravice.
3. člen
(1) Koncesionar lahko gospodarsko izkorišča
dele vodnega telesa srednje Save izključno za proizvodnjo električne energije.
(2) Koncesija iz 1. člena te uredbe se
podeli brez javnega razpisa obstoječemu imetniku koncesije za rabo vode za
proizvodnjo električne energije v hidroelektrarnah na delu vodnega telesa
zgornje Save v hidroelektrarnah Mavčiče in Medvode in v hidroelektrarnah na
delu vodnega telesa spodnje Save od hidroelektrarne Vrhovo do hidroelektrarne
pri Mokricah na podlagi njegove pobude za povečanje obsega proizvodnje
električne energije v enotno vodenem sistemu pretočnih hidroelektrarn na delih
vodnih teles zgornje, srednje in spodnje Save.
(3) Del vodnega telesa zgornje Save se rabi
za proizvodnjo električne energije v hidroelektrarnah Mavčiče in Medvode na
podlagi določb Uredbe o koncesiji za rabo reke Save za proizvodnjo električne
energije v hidroelektrarnah HE Moste, HE Mavčiče in HE Medvode (Uradni list RS,
št. 13/03 in 88/04), del vodnega telesa spodnje Save od Hidroelektrarne Vrhovo
do hidroelektrarne pri Mokricah pa na podlagi določb Zakona o pogojih koncesije
za izkoriščanje energetskega potenciala spodnje Save (Uradni list RS, št. 20/04
– uradno prečiščeno besedilo).
II. POGOJI ZA IZVAJANJE KONCESIJE
4. člen
(1) Koncesionar ne sme zadrževati vode v
akumulacijskih bazenih hidroelektrarn, ko je velika verjetnost pojava
evtrofikacije vode v bazenu zaradi biološko razgradljivih snovi ter manjše
vsebnosti raztopljenega kisika v njej.
(2) V primerih pojava evtrofikacije v
akumulacijskih bazenih hidroelektrarn mora koncesionar prekiniti z zadrževanjem
vode in z zagotavljanjem stalnega pretoka skozi hidroelektrarne zmanjšati
oziroma preprečiti pojav evtrofikacije. Pojav
evtrofikacije se ugotavlja v skladu s predpisi, ki urejajo emisijo snovi pri
odvajanju odpadne vode iz komunalnih čistilnih naprav.
(3) Koncesionar mora poleg izpolnjevanja
okoljevarstvenih zahtev iz prvega in drugega odstavka tega člena zagotoviti še:
-      
ukrepe za nespremenjeno izvajanje pravice do
rabe površinske vode drugih obstoječih uporabnikov,
-      
ukrepe proti poslabšanju vodnega režima med
gradnjo,
-      
ukrepe proti poslabšanju razmer v zvezi s
kakovostjo in količino podzemne vode,
-      
izvedbo objektov in naprav tako, da ne bo
vplivov na poslabšanje kakovosti površinskih voda, poslabšanje vodnega režima
in da bo omogočena migracija vodnih organizmov preko ribjih stez,
-      
ukrepe za preprečevanje škodljivega odlaganja
gramoza, suspenzij in drugih plavin,
-      
v času gradnje objektov in naprav za posebno
rabo vode, ki je ogrožena zaradi gradnje teh objektov in naprav, in trajanja
koncesije za pretok 100-letnih visokih voda,
-      
smotrno rabo površinske vode z izbiro najboljše
dosegljive tehnologije,
-      
izvedbo predvidenega posega v okolje na način,
ki bo omogočal najmanjšo porabo prostora, snovi in energije med gradnjo in
obratovanjem hidroelektrarne,
-      
upoštevanje urbanističnih, arhitektonskih in
krajinskih značilnosti in načel sonaravnega urejanja pri oblikovanju objektov,
naprav in drugih ureditev,
-      
javno prehodnost jezovnih zgradb, kjer je to
utemeljeno,
-      
ohranjanje biološke raznovrstnosti in avtohtonosti
habitatov,
-      
ohranjanje in varovanje naravnih vrednot,
-      
ukrepe v zvezi s sanacijo, vzpostavitvijo
novega oziroma nadomestitvijo prejšnjega stanja po prenehanju koncesije,
-      
ukrepe za doseganje dobrega ekološkega stanja,
-      
monitoringe stanja voda pred posegom, v času
gradnje in v času obratovanja,
-      
uporabo akumulacijskega bazena tudi za splošno
rabo ali oskrbo s pitno vodo, če to bistveno ne poslabša pogojev izvajanja
njegove vodne pravice.
(4) Podrobnejša delitev stroškov med koncedentom in
koncesionarjem, potrebnih za izvedbo ukrepov iz šeste alineje prejšnjega
odstavka, se določi v koncesijski pogodbi ob upoštevanju obveznosti države, da
zagotavlja poplavno varnost objektov in naprav za pretok 100-letnih visokih
voda, ki ne vključuje prostorskih ureditev, povezanih z izvajanjem vodne
pravice po tej uredbi.
(5) Ukrepi in
pogoji iz prejšnjega odstavka se določijo v postopku celovite presoje vplivov
na okolje v skladu s predpisi, ki urejajo varstvo okolja, za območje koncesije
in v državnem prostorskem načrtu. Ukrepi in pogoji se podrobneje določijo v
soglasjih in gradbenih dovoljenjih.
(6) Ne glede na
določbe prejšnjega odstavka se za prostorsko zaključeno območje lahko pripravi
državni prostorski načrt tudi za posamezno hidroelektrarno ali fazo v skladu z
zakonom, ki ureja umeščanje prostorskih ureditev državnega pomena v prostor,
pri čemer se upoštevajo vplivi na okolje za območje koncesije.
5. člen
Koncesionar nosi vse stroške v zvezi s
povečanjem obsega koncesije, podeljene na podlagi te uredbe.
6. člen
(1) Koncesija se podeli za dobo petdeset
let.
(2) Rok iz prejšnjega odstavka teče za
vsako hidroelektrarno in njej pripadajoče vodne ter energetske objekte in
akumulacijo posebej, pri čemer rok začne teči z dnem pridobitve
uporabnega dovoljenja za posamezno hidroelektrarno in njej
pripadajoče objekte.
(3) Koncesija se lahko podaljša na način in
pod pogoji, določenimi v koncesijski pogodbi.
III. PLAČILO ZA KONCESIJO
7. člen
(1) Koncesionar mora plačati za koncesijo
za vsako leto rabe vode posebej ves čas trajanja koncesije.
(2) Višina plačila za koncesijo je
sorazmerna razpoložljivosti vode in vrednosti, ki jo za proizvedeno električno
energijo imetniki koncesije pridobijo na trgu.
8. člen
(1) Prihodki od plačila za koncesijo so vir
proračuna Republike Slovenije in proračuna občin, na območju katerih je del
vodnega telesa površinske vode, ki je namenjen za proizvodnjo električne
energije.
(2) Plačilo za koncesijo se med državo ter
Mestno občino Ljubljana in Občino Medvode razdeli v razmerju 50 proti 50, med
državo in Občino Dol pri Ljubljani v razmerju 40 proti 60 ter med državo in
občinami Litija, Trbovlje Zagorje ob Savi, Hrastnik in Laško v razmerju 30
proti 70.
(3) Če je del
vodnega telesa površinske vode, za rabo katerega je podeljena koncesija, na
območju več občin, se del plačila za koncesijo iz prejšnjega odstavka, ki je
namenjen občinam, razdeli med občine na naslednji način:
-      
50% tega plačila se razdeli med občine
sorazmerno pripadajočemu deležu potencialne energije vodnega telesa srednje
Save in
-      
50% tega plačila se razdeli med občine
sorazmerno pripadajočemu deležu površine vodnega dobra akumulacijskih bazenov
hidroelektran na srednji Savi.
9. člen
(1) Plačilo za koncesijo se določi za vsako
koledarsko leto posebej na podlagi letne količine proizvedene električne
energije.
(2) Letna količina proizvedene električne
energije iz prejšnjega odstavka je električna energija, ki je v koledarskem
letu v hidroelektrarni proizvedena in oddana v električno omrežje.
(3) Višina plačila za koncesijo ne presega
10% povprečne prodajne vrednosti v koledarskem letu proizvedene in v električno
omrežje oddane električne energije. Podrobneje se višina plačila za koncesijo
in njeno prilagajanje ter način njenega plačevanja določi v koncesijski
pogodbi.
10. člen
Koncesionar mora Agenciji Republike
Slovenije za okolje (v nadaljnjem besedilu: agencija) do 20. marca tekočega
leta posredovati vse podatke, potrebne za izračun višine plačila za koncesijo
za preteklo leto.
11. člen
Koncesionar mora po preteku prvega leta, v
katerem je začel s proizvodnjo električne energije na podlagi koncesije po tej
uredbi, najkasneje do 31. januarja naslednjega leta posredovati agenciji vse
podatke, potrebne za določitev višine plačila za koncesijo za prvo leto
izvajanja dejavnosti in izračun višine akontacije v drugem letu izvajanja
dejavnosti.
12. člen
Koncesionar mora dokumentacijo, s katero
dokazuje resničnost in pravilnost podatkov, posredovanih za izračun plačila za
koncesijo, hraniti še najmanj deset let od dneva, ko mu je agencija izstavila
račun za plačilo za koncesijo.
13. člen
(1) Koncesionar plačuje za koncesijo med
letom v obliki mesečnih akontacij in poračuna plačil za koncesijo na račun,
določen s predpisom ministra, pristojnega za finance.
(2) Plačilo prve akontacije v letu zapade v
plačilo zadnji delovni dan v mesecu.
(3) Morebitna razlika med z akontacijo
vplačanim zneskom plačila za koncesijo in višino plačila za koncesijo se mora
plačati na račun iz prvega odstavka tega člena ali vrniti koncesionarju v 60
dneh potem, ko je agencija koncesionarju izstavila poračun plačil za koncesijo.
(4) Za nepravočasno plačano koncesijo mora
koncesionar plačati zakonite zamudne obresti.
14. člen
Znesek akontacije je enak zadnjemu plačilu
za koncesijo, povečanem ali zmanjšanem sorazmerno odstotku spremembe cene za 1
kWh električne energije, ki jo določi Javna agencija Republike Slovenije za
energijo v skladu z Uredbo o pravilih za pripravo napovedi položaja proizvodnih
naprav na obnovljive vire energije in s soproizvodnjo z visokim izkoristkom na
trgu z električno energijo (Uradni list RS, št. 83/09).
15. člen
Če agencija ugotovi, da koncesionar ni
posredoval podatkov, potrebnih za izračun višine plačila za koncesijo v
predpisanem roku, agencija uporabi za določitev višine plačila za koncesijo
podatke o rabi vode iz svojih evidenc o rabi vode.
IV. KONCESIJSKA POGODBA
16. člen
(1) Medsebojna razmerja med koncedentom in
koncesionarjem se podrobneje uredijo s koncesijsko pogodbo v skladu z Zakonom o
vodah.
(2) V primeru
neskladja med to uredbo in koncesijsko pogodbo veljajo določbe uredbe.
V. NADZOR
17. člen
Nadzor nad izvajanjem te uredbe izvršujejo
inšpektorji, pristojni za varstvo okolja.

Priloga: (črtana)

Uredba o koncesiji za rabo vode za proizvodnjo
električne energije na delu vodnega telesa reke Save od Ježice do Suhadolega
(Uradni list RS, št. 121/04) vsebuje naslednjo končno določbo:
»VI. KONČNA DOLOČBA
18. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o koncesiji za rabo
vode za proizvodnjo električne energije na delu vodnega telesa reke Save od
Ježice do Suhadola (Uradni list RS, št. 83/06) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za rabo vode za proizvodnjo električne energije na delu vodnega
telesa reke Save od Ježice do Suhadola (Uradni list RS, št. 76/11) vsebuje naslednjo končno določbo:
»10. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
koncesiji za rabo vode za proizvodnjo električne energije na delih vodnega
telesa reke Save od Ježice do Suhadola (Uradni list RS, št. 20/13) vsebuje naslednjo končno določbo:
»7. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o koncesiji za rabo
vode za proizvodnjo električne energije na delu vodnega telesa reke Save od
Ježice do Suhadola (Uradni list RS, št. 134/20)
vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.