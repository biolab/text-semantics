I. SPLOŠNE DOLOČBE
1. člen
(namen)
Ta merila določajo postopke in minimalne kriterije, po katerih
se presoja kakovost višjih strokovnih šol. V merilih so upoštevani dogovorjeni
standardi in smernice za zagotavljanje kakovosti, ki veljajo v evropskem
visokošolskem prostoru.
2. člen
(podlaga)
Nacionalna agencija Republike Slovenije za kakovost v visokem
šolstvu (v nadaljnjem besedilu: agencija) uporablja ta merila za opravljanje
svojih nalog v skladu z:
-       
zakonom, ki ureja področje višjega šolstva, in zakonom, ki ureja
področje visokega šolstva,
-       
standardi in smernicami za zagotavljanje kakovosti v evropskem
visokošolskem prostoru – Standards and Guidelines for Quality Assurance in the
European Higher Education Area (v nadaljnjem besedilu: evropski standardi),
-       
zakonom o splošnem upravnem postopku,
-       
zakonom o strokovnih in znanstvenih naslovih, ter z:
-       
merili za kreditno vrednotenje študijskih programov po evropskem
prenosnem kreditnem sistemu,
-       
merili za prehode med študijskimi programi,
-       
merili za uvrstitev v register strokovnjakov.
3. člen
(izrazi)
Za izraze, ki v nadaljevanju niso posebej opredeljeni,
veljajo opredelitve iz Zakona o visokem šolstvu oziroma Zakona o višjem
strokovnem izobraževanju in evropskih priporočil.
V teh merilih uporabljeni izrazi pomenijo:
sistem zagotavljanja kakovosti: vsi procesi, ki so
pomembni za kakovostno delovanje višje strokovne šole in kakovostno izvajanje
študijskih programov;
kultura kakovosti: pozitiven odnos zaposlenih,
študentov in drugih sodelujočih z višjo strokovno šolo do stalnega izboljševanja
izvajanja dejavnosti; ta je vpet v identiteto in strategijo delovanja višje
strokovne šole;
merila: predpis za presojanje področij kakovosti;
kriteriji: osnova za vrednotenje, primerjanje in
presojanje področij kakovosti ter merjenje razmerij med njimi;
deležniki: vsi deležniki, ki delujejo v višjem
strokovnem šolstvu oziroma so z njim povezani: študenti, strokovni delavci in
sodelavci ter drugi zaposleni, diplomanti višje strokovne šole in delodajalci;
stranka v postopku: stranka v postopku je vlagatelj; druge
osebe imajo položaj stranke v postopku, če jim agencija ta položaj na podlagi
izkazanega pravnega interesa prizna s posebnim sklepom;
vlagatelj:
višja strokovna šola, šolski center, izobraževalni zavod ali gospodarska
družba, ki vloži predlog za zunanjo evalvacijo;
presoja: zajema zunanjo evalvacijo; s presojo se
ovrednoti, ali višja strokovna šola dosega z zakonom predpisane standarde,
določene s temi merili;
področja presoje: zajemajo ključne dejavnosti višje
strokovne šole, povezane z organizacijo in izvajanjem študijskih programov;
področja se presojajo z vidika vložkov, procesov in dosežkov;
skupina strokovnjakov: sestavljajo jo strokovnjaki, ki
sodelujejo pri ugotavljanju in dokazovanju izpolnjevanja pogojev v postopkih
zunanje evalvacije višjih strokovnih šol; imenuje jih svet agencije;
evalvacija: sklop vseh aktivnosti, s katerimi se
spremlja uresničevanje načrtov o delovanju višje strokovne šole ter vpetost šole
v razvoj okolja in vrednotenje dosežkov; evalvacija je ali samoevalvacija ali
zunanja evalvacija;
samoevalvacija: opravlja jo višja strokovna šola sama zaradi
evalvacije dosežkov (pregleda, analiz) ter priprave in izvedbe ukrepov za
nadaljnji razvoj svojih dejavnosti;
samoevalvacijsko poročilo: poročilo višje strokovne šole
o opravljeni samoevalvaciji, v katerem so dokumentirane in analizirane
ugotovitve o dosežkih in pomanjkljivostih izvajanja dejavnosti šole ter
predlogi za odpravo napak oziroma izboljšave;
zunanja evalvacija: postopek presoje dosežkov
delovanja višje strokovne šole po področjih, ki jih določajo ta merila; eden
ključnih elementov za izvedbo zunanje evalvacije je samoevalvacijsko poročilo
kot dokazilo o opravljenih samoevalvacijah;
poslovnik kakovosti: predpis, s katerim višja
strokovna šola določi postopke samoevalvacije, pristojnosti, način dela ter
ukrepe za spremljanje in izboljševanje kakovosti svojega dela;
učni izidi: znanje, spretnosti in veščine, ki naj bi
jih študent poznal, obvladal, razumel in jih bil sposoben uporabljati po končanem
študiju; učni izidi se lahko nanašajo na posamezno učno enoto – predmet oziroma
modul – ali pa celoten študijski program;
kompetence: dinamična kombinacija znanja, razumevanja,
spretnosti in veščin; cilj študijskih programov je razvijanje kompetenc, ki se
oblikujejo v različnih učnih enotah študijskega programa in se presojajo na
različnih stopnjah študija;
dislocirana enota: izvedba študijskega programa na drugi
lokaciji.
4. člen
(standardi agencije pri zunanji evalvaciji)
Pri zunanjih evalvacijah višjih strokovnih šol agencija:
-       
samostojno in neodvisno sprejema odločitve;
-       
javno objavlja merila za zunanjo evalvacijo, oblikovana ob sodelovanju
vseh deležnikov, ter druga merila in predpise agencije;
-       
dosledno uporablja merila ter upošteva odločitve, nastale na njihovi
podlagi;
-       
zagotavlja objektivno presojo vseh višjih strokovnih šol;
-       
upošteva predpisano obliko presoje z ogledom višje strokovne šole,
poročilom skupine strokovnjakov ter odločitvijo sveta agencije;
-       
letno načrtuje zunanje evalvacije;
-       
predpisuje sestavo poročil skupin strokovnjakov, iz katerih so razvidne
prednosti in pomanjkljivosti presojane višje strokovne šole, predvsem pa
priporočila in ukrepi za odpravo morebitnih pomanjkljivosti;
-       
sodeluje z višjimi strokovnimi šolami in jim svetuje pri samoevalvaciji;
-       
upošteva samoevalvacijska poročila višjih strokovnih šol kot podlago za
zunanjo evalvacijo;
-       
stalno sodeluje s tujimi agencijami za kakovost in njihovimi  strokovnjaki ter spremlja
evropske smernice in standarde na tem področju;
-       
javno objavlja svoje odločitve, letna poročila in analize ter
-       
vodi javno dostopno evidenco o evalviranih višjih strokovnih šolah.
Agencija opravlja redno letno samoevalvacijo ter načrtuje in
organizira svojo periodično zunanjo evalvacijo.
5. člen
(splošne usmeritve pri zunanji evalvaciji)
Pri zunanji evalvaciji višjih strokovnih šol svet agencije upošteva
naslednje splošne usmeritve, ki jih presoja v skladu s poslanstvom višjih
strokovnih šol:
-       
načrtovanje izvajanja študijskih programov glede na spremembe in razvoj
v ožjem in širšem okolju (gospodarstvo, negospodarstvo);
-       
razvojno usmerjenost višjih strokovnih šol na svojem strokovnem
področju, pri izvajanju študijskih programov, kar zagotavlja njihovo povezanost
s stroko, gospodarstvom in negospodarstvom ter študentom omogoča praktično
izobraževanje, pridobitev ustreznih kompetenc in jim daje možnost za sodelovanje
v strokovnih projektih;
-       
stalno skrb višjih strokovnih šol za visoko kakovostno izvajanje
študijskih programov in zagotavljanje kakovosti šole v celoti, s posebnim
poudarkom na kakovostnih učnih izidih in dosežkih ter strukturi in organizaciji
študijskih programov.
Pri presoji razmer na višji strokovni šoli bodo deležni
posebne pozornosti viri, potrebni za doseganje naslednjih ciljev izobraževanja:
-       
pripravo študentov na življenje aktivnih državljanov v demokratični
družbi, prihodnjo poklicno pot in omogočanje njihovega osebnega razvoja;
-       
stalno posodabljanje stroke ob tesnem sodelovanju z gospodarstvom in
negospodarstvom ter s spodbujanjem razvojnega in strokovnega dela.
II. ZUNANJA EVALVACIJA
6. člen
(zunanja evalvacija)
Agencija opravi zunanjo evalvacijo višje strokovne šole vsakih
pet let (redna zunanja evalvacija). Postopek zunanje evalvacije se konča z
odločitvijo o doseganju z zakonom predpisanih standardov, določenih s temi
merili.
Zunanja evalvacija je tudi izredna in se lahko opravi kadar koli
po razmestitvi akreditiranega programa na višjo strokovno šolo. Če je mnenje o
doseganju z zakonom predpisanih standardov, določenih s temi merili, pozitivno,
začne petletni rok teči znova.
7. člen
(predmet in namen zunanje evalvacije)
Z zunanjo evalvacijo se ugotavlja doseganju z zakonom predpisanih
standardov, določenih s temi merili, napredek v delovanju višje strokovne šole
in izboljšanje izvajanja študijskih programov po vseh področjih, ki so določena
v 8. členu meril.
8. člen
(področja presoje)
Področja, na katerih se presoja kakovost višje strokovne šole,
so:
1.     
vpetost v okolje,
2.     
delovanje višje strokovne šole,
3.     
kadri,
4.     
študenti,
5.     
materialni pogoji (prostori, oprema, knjižnično-informacijska dejavnost
in financiranje),
6.     
zagotavljanje kakovosti.
9. člen
(kriteriji presoje)
Napredek se ugotavlja po naslednjih kriterijih:
1.     
formalizirani in javno dostopni strategiji, postopkih in ukrepih;
2.     
razvoju in redni uporabi formalnih orodij za zagotavljanje sistema kakovosti,
dokumentiranem spremljanju dosežkov pri izvajanju študijskih programov, učnih
izidov študentov in vrednotenju deležnikov;
3.     
stabilni kadrovski strukturi in njenem razvoju;
4.     
stalnem povezovanju in sodelovanju kadrov, študentov in drugih
deležnikov z okoljem;
5.     
ustreznih in stabilnih razmerah ter virih (vložkih), ki zagotavljajo
kakovostno izvajanje študijskih programov in njihov aktualen razvoj;
6.     
stalnem zbiranju in analiziranju podatkov, pomembnih za učinkovito
upravljanje in izvajanje študijskih programov, ter s tem povezanih podpornih
aktivnosti;
7.     
ugotavljanju napak in pomanjkljivosti pri izvajanju študijskih programov
in šole v celoti v samoevalvacijskih postopkih ter njihovo odpravljanje;
8.     
organiziranju javnega dostopa do informacij o rezultatih izvajanja
študijskih programov, učnih izidov študentov ter strokovnih dosežkov
zaposlenih;
9.     
redni predstavitvi in organiziranju razprave o samoevalvacijskih
poročilih in drugih dokumentiranih ugotovitvah samoevalvacije v vseh organih
višje strokovne šole zaradi avtonomnega in odgovornega upravljanja dejavnosti
in vodenja šole, kakovostnega izvajanja študijskih programov in njihovega
razvoja.
10. člen
(vpetost v okolje)
Višja strokovna šola mora izkazati vpetost v okolje:
1.     
z objavljenim poslanstvom in strategijo svojega razvoja, v katerih je
opredeljena njena vloga pri gospodarskem, socialnem in kulturnem razvoju ožjega
in širšega okolja – posebej z ugotavljanjem učinkov, ki jih ima delovanje višje
strokovne šole na okolje, ter racionalno rabo javnih virov;
2.     
s povezanostjo z razvojem ožjega in širšega okolja ter sodelovanjem z
njima – posebej pa s svojimi diplomanti;
3.     
s spremljanjem učnih izidov in pridobljenih kompetenc, da bi bilo poleg
zaposlovanja in nadaljnjega izobraževanja študentom in diplomantom omogočeno
tudi sodelovanje v družbenih procesih in javnem življenju;
4.     
s spremljanjem zaposlenosti svojih diplomantov;
5.     
s spremljanjem konkurenčnosti diplomantov na trgu dela.
11. člen
(delovanje višje strokovne šole)
Višja strokovna šola mora delovati v skladu s svojim poslanstvom
in vizijo svojega razvoja, kar izkazuje:
1.     
z jasno razvidnimi izobraževalnimi, strokovnimi cilji ter strategijo
delovanja in razvoja šole in študijskih programov;
2.     
z načrtom in načini za uresničevanje postavljenih ciljev;
3.     
z jasno notranjo organiziranostjo in preglednim delovanjem vseh organov
šole;
4.     
z razvidno opredeljenimi pristojnostmi, nalogami in dolžnostmi vodstva,
zaposlenih, študentov, diplomantov in delodajalcev v organih šole;
5.     
s tem, da vsi zaposleni in študenti ter organi šole delujejo v skladu z
zakonom, podzakonskimi akti ter drugimi relevantnimi splošnimi pravnimi akti;
6.     
z delovanjem na področjih, za katera je bila ustanovljena, kar izkazuje:
- 
s strokovnim in razvojnim delom v programih in projektih;
- 
z ustrezno organizirano izvedbo teh programov in projektov ter
- 
z objavami dosežkov tega dela na način, ki mu stroka in višja strokovna
šola priznavata strokovno relevantnost;
7.     
z rednim strokovnim in razvojnim sodelovanjem z drugimi višjimi
strokovnimi šolami oziroma drugimi strokovnimi organizacijami (npr. zbornice,
strokovna združenja, ministrstva, podjetja);
8.     
s stalnim posodabljanjem izobraževanja z dosežki strokovnega dela v
skladu s strategijo višje strokovne šole;
9.     
s stalnim prenavljanjem in posodabljanjem učnih vsebin z izsledki
strokovnega dela, ki se presoja s kriteriji kakovosti;
10.  
z usklajevanjem vpisa študentov z dejanskimi in prihodnjimi potrebami
okolja;
11.  
s sklenjenimi pogodbami z različnimi partnerji (podjetji, organizacijami
in zasebniki) o praktičnem izobraževanju svojih študentov ter z organiziranjem
praktičnega izobraževanja in stalnim preverjanjem usposobljenosti in kompetenc
mentorjev na praksi;
12.  
s stalnim primerjanjem načrtovanih in doseženih učnih izidov študentov
in kompetenc diplomantov ter posodabljanjem izvajanja študijskih programov;
13.  
z rednim spremljanjem napredovanja študentov po študijskem programu in
trajanja študija ter z oblikovanjem in izvajanjem ukrepov ob premajhni
prehodnosti;
14.  
s spremljanjem konkurenčnosti diplomantov svojih študijskih programov na
trgu dela.
12. člen
(kadri)
Višja strokovna šola mora imeti vzpostavljeno kadrovsko strukturo,
ki po številu zaposlenih in kakovosti ustreza strokovnemu in razvojnemu delu,
povezanemu s študijskimi področji oziroma študijskimi programi:
1.     
s številom in strukturo predavateljev in drugih zaposlenih, ki
opravljajo strokovno in razvojno delo;
2.     
s kadrovskim načrtom in dokazili o oblikah sodelovanja vseh
predavateljev, inštruktorjev, laborantov in drugih strokovnih delavcev ter
mednarodni mobilnosti;
3.     
v skladu s predpisanimi postopki za izvolitve v naziv ter s stabilnostjo
kadrovske strukture;
4.     
z dokazili o veljavnem imenovanju v nazive vseh višješolskih
predavateljev, ki izvajajo študijski program;
5.     
s številom in strukturo upravnih, administrativnih in strokovno-
tehničnih delavcev, ki zagotavljajo kakovostno podporo pri izvajanju študijskih
programov;
6.     
da ima ustrezno organizirano službo za podporo pedagoškemu procesu;
direktor oziroma ravnatelj šole, predavatelj
- 
organizator praktičnega izobraževanja in referent za študentske zadeve
so na šoli v rednem delovnem razmerju.
13. člen
(študenti)
Višja strokovna šola izkazuje skrb za študente in njihovo kakovostno
izobraževanje:
1.     
z vključevanjem študentov v strokovno dejavnost zavoda, in sicer tako,
da jim omogoča delo v projektnih skupinah;
2.     
s tem, da študentom zagotavlja:
- 
svetovalne storitve, povezane z vpisom, in druge informacije, povezane s
študijem;
- 
pomoč pri sklepanju pogodb o praktičnem izobraževanju;
- 
pomoč pri študiju;
- 
pomoč pri organiziranem pridobivanju znanja, spretnosti in veščin na
drugih višjih strokovnih šolah, vključno z nacionalno in mednarodno podprto
mobilnostjo;
- 
priznavanje znanj, spretnosti in veščin, pridobljenih na drugih višjih
strokovnih šolah in visokošolskih zavodih;
- 
sodelovanje v samoevalvacijskih postopkih;
3.     
z razvidno opredeljenimi pristojnostmi, nalogami in dolžnostmi študentov
v organih upravljanja in drugih organih šole;
4.     
z omogočanjem stalnega sodelovanjem študentov pri primerjanju
načrtovanih in doseženih učnih izidov in kompetenc ter upoštevanjem njihovega
mnenja pri posodabljanju oziroma izvajanju študijskih programov;
5.     
s tem, da omogoča študentom delovanje v skladu z zakonom, podzakonskimi
akti in drugimi relevantnimi predpisi;
6.     
z ustrezno organiziranostjo študentov in njihovim soodločanjem v vseh, z
zakonom predpisanih organih šole;
7.     
z informiranjem študentov o zaposljivosti svojih diplomantov.
14. člen
(materialne razmere)
Višja strokovna šola izkazuje kakovostne materialne razmere za
izvajanje vseh svojih dejavnosti, in sicer tako, da:
1.     
ima primerne prostore in opremo za uresničevanje svojega poslanstva,
vizije in ciljev;
2.     
ima primerne prostore in opremo za izvajanje študijskih programov in
drugih, s tem povezanih dejavnosti šole, kot je strokovno in razvojno delo;
3.     
je delovanje šole, predvsem izvajanje študijskih programov ter strokovne
in razvojne dejavnosti, podprto s sodobno informacijsko-komunikacijsko in drugo
učno tehnologijo ter drugo za to potrebno opremo;
4.     
je kakovostna informacijsko-komunikacijska tehnologija stalno na voljo
tudi študentom;
5.     
ima knjižnico oziroma knjižnično-informacijski center, ki zagotavlja
ustrezne svetovalne storitve in dostop do knjižničnega gradiva s področij, s
katerih so študijski programi ter druge z njimi povezane dejavnosti šole;
6.     
študijsko gradivo in elektronske baze podatkov ustrezajo vsebini in
stopnji študijskih programov ter da knjižnica ustreza določilom zakona o
knjižničarstvu;
7.     
dokazuje ustreznost prostorov in opreme z dokazili o lastništvu ali
najemu ter s popisom opreme, ki se uporablja za izvajanje dejavnosti višje
strokovne šole;
8.     
prostori zavoda ustrezajo številu vpisanih študentov in so na taki
lokaciji, da je omogočeno nemoteno izvajanje študijskih programov ter strokovno
in razvojno delo;
9.     
so prostori in oprema primerni za študente s posebnimi potrebami;
10.  
redno pripravlja načrte za zagotavljanje finančnih, materialnih in
drugih virov (vložkov), ki so potrebni za delovanje šole, ter preverja njihovo
izvajanje;
11.  
so sredstva zagotovljena za vse študijske programe, ki jih šola izvaja,
in vse s tem povezane dejavnosti šole (strokovno in razvojno delo ter druge
podporne dejavnosti).
15. člen
(zagotavljanje kakovosti)
Sistem zagotavljanja kakovosti višje strokovne šole je primeren
in učinkovit. Vsebuje vse procese, ki so pomembni za kakovostno delovanje šole
in izvajanje študijskih programov ter stalno izboljševanje kakovosti.
Dejavnost šole se načrtuje sproti in celovito; izvajanje načrtov
se redno spremlja, napake in pomanjkljivosti pa odpravljajo. Šola skrbi za
razvoj kadrov.
Komisija za spremljanje in zagotavljanje kakovosti je sestavljena
v skladu z zakonom.
Za kakovost je odgovoren ravnatelj višje strokovne šole oziroma
direktor, samoevalvacijsko poročilo obravnavajo vsi organi šole (komisija za
kakovost, predavateljski zbor, strateški svet, svet šole).
Šola vsako leto izvaja samoevalvacijo, ki vsebuje:
1.     
evalvacijo poučevanja, ki jo podajo študenti in drugi relevantni
deležniki,
2.     
evalvacijo vseh dejavnosti,
3.     
dokumentiranje razvoja višje strokovne šole v povezavi z razvojem okolja
in zaposlitvenih možnosti diplomantov,
4.     
dokumentiranje pomanjkljivosti in napak ter njihovega odpravljanja,
5.     
analizo dosežkov ter
6.     
oceno kakovosti vseh dejavnosti višje strokovne šole in oblikovanje
predlogov za izboljšave.
Dokumentirane ugotovitve o kakovosti delovanja šole in njihova
analiza ter predlogi ukrepov za izboljšanje so dostopni v samoevalvacijskih
poročilih in javno objavljeni.
Z zagotavljanjem kakovosti višja šola usmerja in razvija kulturo
kakovosti.
III. POSTOPEK
16. člen
(začetek postopka)
Postopek za zunanjo evalvacijo višje strokovne šole se začne
na predlog vlagatelja, če ta Merila ne določajo drugače; če vlagatelj ne sproži
postopka za zunanjo evalvacijo, ga po uradni dolžnosti pozove agencija.
Vloga za zunanjo evalvacijo je pripravljena v skladu z zakonom,
ki ureja področje višjega šolstva, in temi merili.
Vlagatelj vloži Predlog za zunanjo evalvacijo na predpisanem obrazcu
in mu priloži priloge, kot določajo ta merila. 
Predlog za zunanjo evalvacijo je v slovenskem jeziku.
17. člen
(priloge k Predlogu za evalvacijo)
Predlogu za evalvacijo je treba priložiti naslednje priloge:
1.     
ustanovitveni akt in pravilnik o delu višje strokovne šole;
2.     
samoevalvacijsko poročilo višje strokovne šole za študijsko leto, pred
katerim se opravlja zunanja evalvacija, in analizo vseh področij delovanja
višje strokovne šole iz zadnjih treh let pred prvo zunanjo evalvacijo šole
oziroma iz vseh let po zadnji evalvaciji z ugotovljenimi pomanjkljivostmi in
ukrepi za njihovo odpravo;
3.     
poslanstvo, vizijo in strategijo višje strokovne šole;
4.     
letni delovni načrt višje strokovne šole, in sicer za zadnje študijsko
leto pred zunanjo evalvacijo ter za tisto, v katerem zunanja evalvacija poteka;
5.     
finančno poročilo višje strokovne šole za zadnje koledarsko leto;
6.     
poslovnik kakovosti;
7.     
dokazila o kakovosti predavateljev – imenovanja predavateljev v naziv;
8.     
analize izsledkov študentskih anket oziroma drugih oblik spremljanja
mnenj študentov o kakovosti izvajanja študijskega programa za zadnja tri
študijska leta; če je od zadnje zunanje evalvacije poteklo manj kot tri leta,
pa za celotno obdobje po njej;
9.     
analize izsledkov anket in drugih oblik spremljanja diplomantov višje
strokovne šole;
10.  
seznam evidenc, ki jih vodi višja strokovna šola. Prilog ni treba
prilagati, če jih ima šola objavljene na svojih spletnih straneh. V Predlogu za
evalvacijo navede naslov spletne strani.
18. člen
(pristojnost)
Zunanje evalvacije višjih strokovnih šol izvaja agencija.
Mnenje o doseganju z zakonom predpisanih standardov, določenih
s temi merili, sprejema svet agencije.
20. člen
(položaj stranke v postopku in pravica do pregleda
dokumentov)
Stranka v postopku je vlagatelj; druge osebe imajo položaj
stranke v postopku, če jim agencija ta položaj na podlagi izkazanega pravnega
interesa prizna s posebnim sklepom.
Pritožba zoper sklep o zavrnitvi položaja stranke v postopku
ne zadrži njegove izvršitve in ne prekine postopka zunanje evalvacije.
Pravico do pregleda dokumentov – Predloga za zunanjo evalvacijo
in prilog, poročil in drugih dokumentov v posamični zadevi – imajo vlagatelj
oziroma osebe, ki jim agencija prizna položaj stranke v postopku.
21. člen
(popolnost vloge)
Vloga se vloži pri agenciji.
Agencija začne obravnavo predlogov po vrsti, kot so bili
vloženi.
Ne glede na določbo prejšnjega odstavka so postopki za
izredno evalvacijo prednostni.
Vloga je popolna, ko je ustrezno izpolnjen predpisan obrazec
Predlog za zunanjo evalvacijo ter so priložene vse priloge iz 17. člena teh
meril.
Če vloga ni popolna, se zahteva njena dopolnitev.
22. člen
(imenovanje strokovnjakov)
Ko je vloga za zunanjo evalvacijo popolna, svet agencije imenuje
skupino strokovnjakov najkasneje v enem mesecu.
Tudi če vloga ni popolna, lahko imenuje svet agencije skupino
strokovnjakov v postopku, uvedenem po uradni dolžnosti.
23. člen
(skupine strokovnjakov)
V skupine strokovnjakov svet agencije imenuje po najmanj tri
člane, od tega vsaj enega tujega strokovnjaka in enega študenta. Razen tujih
strokovnjakov so člani skupine strokovnjakov vpisani v register strokovnjakov.
Tuji strokovnjaki so evalvatorji tujih agencij, vpisanih v
register EQAR (European Quality Assurance Register for Higher Education) ali
strokovnjaki s področja presoje kakovosti v visokem šolstvu.
Agencija organizira in sodeluje pri izobraževanju
strokovnjakov.
V sodelovanju z agencijo skupine strokovnjakov opravijo obisk
šole. Obisk mora biti napovedan najmanj petnajst dni vnaprej. Vlagatelj mora
skupini strokovnjakov omogočiti učinkovito delo in predložiti vso
dokumentacijo, potrebno za presojo.
Mnenje o doseganju z zakonom predpisanih standardov, določenih
s temi merili.
24. člen
(postopek)
Postopek zunanje evalvacije se začne po predložitvi popolnega
predloga za zunanjo evalvacijo in imenovanju skupine strokovnjakov za pripravo
evalvacijskega poročila.
Postopek zunanje evalvacije višje strokovne šole se konča z
sprejetjem mnenja o doseganju z zakonom predpisanih standardov, določenih s
temi merili.
Če višja strokovna šola vloge za zunanjo evalvacijo na poziv
agencije ne vloži, svet agencije obvesti pristojno ministrstvo.
25. člen
(evalvacijsko poročilo)
Skupina strokovnjakov pripravi skupno evalvacijsko poročilo najpozneje
v treh mesecih od imenovanja in ga pošlje agenciji. Evalvacijsko poročilo
pripravi po področjih presoje v skladu s kriteriji za zunanjo evalvacijo višje
strokovne šole na podlagi samoevalvacijskega poročila, predložene dokumentacije
in obveznega ogleda šole.
26. člen
(pripombe k evalvacijskemu poročilu)
Agencija pošlje evalvacijsko poročilo višji strokovni šoli. Višja
strokovna šola lahko najpozneje v enem mesecu od prejema evalvacijskega
poročila sporoči svoje pripombe k poročilu.
Če višja strokovna šola sporoči pripombe k poročilu, jih mora
skupina strokovnjakov proučiti in najpozneje v enem mesecu od njihovega prejema
pripraviti končno evalvacijsko poročilo.
27. člen
(odločanje sveta agencije)
Podlaga za odločanje sveta agencije je samoevalvacijsko poročilo
višje strokovne šole, končno evalvacijsko poročilo ter morebitne pripombe višje
strokovne šole k poročilu. Poročili in morebitne pripombe se pošljejo svetu
agencije najpozneje v sedmih dneh od priprave dokončnega evalvacijskega
poročila.
Mnenje o doseganju z zakonom predpisanih standardov, določenih
s temi merili svet agencije sprejme najpozneje v treh mesecih od prejema
dokumentacije iz prvega odstavka tega člena.
Svet agencije:
1.     
sprejme mnenje, da višja strokovna šola dosega z zakonom predpisane
standarde, določene s temi merili, če je iz poročil razvidno, da upošteva
kriterije teh meril, morebitne manjše pomanjkljivosti, navedene v končnem
evalvacijskem poročilu, pa bistveno ne poslabšujejo kakovosti delovanja šole;
2.     
sprejme mnenje, da so v doseganju z zakonom predpisanih standardov,
določenih s temi merili, ugotovljene manjše nepravilnosti, če so ugotovljene
pomanjkljivosti pri delu višje strokovne šole take, da jih je mogoče odpraviti
v manj kot treh letih;
3.     
sprejme mnenje, da višja strokovna šola ne dosega z zakonom predpisanih
standardov, določenih s temi merili, kadar gre za hujše kršitve zakonskih
določb in teh meril. 
Kadar svet agencije sprejme mnenje, da so v doseganju z zakonom
predpisanih standardov, določenih s temi merili, ugotovljene manjše
nepravilnosti, določi rok, v katerem mora višja strokovna šola napake in
pomanjkljivosti odpraviti, in sicer:
1.     
eno leto, če gre za odstopanja od meril, ki se nanašajo na pedagoško in
strokovno usposobljenost zaposlenih;
2.     
največ pol leta za druge napake in pomanjkljivosti.
Po preteku roka za odpravo pomanjkljivosti se opravi vnovična
zunanja evalvacija, na podlagi katere svet agencije:
1.     
sprejme mnenje, da so v doseganju z zakonom predpisanih standardov,
določenih s temi merili, ugotovljene manjše nepravilnosti;
2.     
sprejme mnenje, da višja strokovna šola ne dosega z zakonom predpisanih
standardov, določenih s temi merili.
Po preteku roka za odpravo pomanjkljivosti opravi vnovično zunanjo
evalvacijo druga skupina strokovnjakov.
Svet agencije o sprejetem mnenju obvesti ministrstvo, pristojno
za višje šolstvo.
28. člen
(izredna evalvacija)
Izredna evalvacija se lahko opravi pred iztekom petletnega obdobja,
in sicer na predlog višje strokovne šole, lahko pa tudi na pobudo ministrstva,
pristojnega za višje šolstvo, študentov ali drugih višješolskih deležnikov,
kadar ti upravičeno sumijo, da gre za večje kršitve pri delovanju šole oziroma izvajanju
študijskega programa.
Izredna evalvacija se opravi po enakem postopku kot zunanja evalvacija
in konča z mnenjem o doseganju z zakonom predpisanih standardov, določenih s
temi merili.
IV. KONČNI DOLOČBI
29. člen
(obrazec Predlog za zunanjo evalvacijo)
Obrazec Predlog za zunanjo evalvacijo je priloga teh meril.
Obrazec se odda v elektronski in tiskani obliki, ki se morata skladati.
30. člen
(veljavnost meril)
Ta merila začnejo veljati tretji dan po objavi v Uradnem listu
Republike Slovenije.
Št. 0072-6/2010/16
Ljubljana, dne 1. februarja 2011
dr. Maja Makovec Brenčič l.r.
predsednica sveta
Nacionalne agencije Republike Slovenije
za kakovost v visokem šolstvu

Priloga
1: Predlog za zunanjo evalvacijo