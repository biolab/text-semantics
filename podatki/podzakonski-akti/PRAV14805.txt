I. SPLOŠNE DOLOČBE
1. člen
(vsebina in namen)
(1) Ta pravilnik določa
razvrstitev jedrskih objektov, jedrskih in radioaktivnih snovi glede na mogoče
učinke in posledice ob zlorabah, zahteve in ukrepe fizičnega varovanja
objektov, v katerih so jedrske ali radioaktivne snovi, zahteve in pogoje
fizičnega varovanja prevozov jedrskih snovi, vsebino ocene ogroženosti, vsebino
načrtov fizičnega varovanja, način in obseg poročanja, usposabljanje
varnostnega osebja, usposabljanje in pogoji za osebe, ki imajo dostop do
jedrskih ali radioaktivnih snovi.
(2) Namen pravilnika je
določiti takšen obseg in način zagotavljanja ukrepov fizičnega varovanja
objektov, v katerih so jedrske ali radioaktivne snovi, pri vseh vrstah njihove
uporabe, vključno s skladiščenjem in odlaganjem ter med prevozom, da se
preprečijo kazniva ravnanja, ki bi lahko ogrozila fizično ali jedrsko varovanje
ter jedrsko in sevalno varnost ali omogočila širjenje jedrskega orožja ali
nedovoljeno uporabo jedrskih in radioaktivnih snovi.
2. člen
(pomen izrazov)
Izrazi, uporabljeni v tem
pravilniku, imajo enak pomen kakor izrazi, opredeljeni v zakonu, ki ureja
varstvo pred ionizirajočimi sevanji in jedrsko varnost, v zakonu, ki
ureja zasebno varovanje, in v zakonu, ki ureja prevoz nevarnega blaga.
3. člen
(razvrstitev objektov in jedrskih snovi)
(1) Ta pravilnik se uporablja za jedrske objekte I., II.
in III. kategorije, jedrske snovi I., II. in III. kategorije ter objekte, v
katerih so radioaktivne snovi, ki so viri sevanja kategorije 1, določeni z
uredbo, ki ureja sevalno dejavnost.
(2) Razvrstitev jedrskih objektov je določena v Prilogi
1, razvrstitev jedrskih snovi pa v Prilogi 2, ki sta sestavni del tega
pravilnika.
II. ZAHTEVE IN UKREPI FIZIČNEGA VAROVANJA OBJEKTOV, V KATERIH
SO JEDRSKE ALI RADIOAKTIVNE SNOVI
4. člen
(splošne zahteve)
Splošne zahteve za fizično varovanje objektov, v katerih so
jedrske ali radioaktivne snovi:
1.     
upravljavec objekta mora jedrske snovi I. in II. kategorije ter opremo
in naprave v jedrskih objektih I. kategorije, ki so pomembne za jedrsko
varnost, fizično varovati v vitalnem območju;
2.     
upravljavec objekta mora opremo in naprave v jedrskih objektih II.
kategorije, ki so pomembne za jedrsko varnost, fizično varovati v fizično
nadzorovanem območju, ki je znotraj kontroliranega območja;
3.     
upravljavec objekta mora jedrske snovi III. kategorije ter opremo in
naprave v jedrskih objektih III. kategorije, ki so pomembne za jedrsko varnost,
fizično varovati v kontroliranem območju;
4.     
objekti, v katerih so radioaktivne snovi iz prvega odstavka 3. člena tega pravilnika, se morajo fizično
varovati v kontroliranem območju.
5. člen
(ukrepi v kontroliranem območju zunaj objekta)
(1) V kontroliranem
območju se izvajajo zlasti naslednji varnostni ukrepi:
1.     
kontrola gibanja oseb;
2.     
fizična kontrola območja;
3.     
vizualni nadzor območja.
(2) V kontroliranem
območju se izvaja zlasti ukrep tehničnega varovanja, in sicer stalni nadzor z
video nadzornim sistemom.
(3) Kontrolirano
območje jedrskega objekta I. kategorije obsega območje v polmeru najmanj 500 m
od središča vitalnega objekta, kot je podrobneje določeno v načrtu fizičnega
varovanja, in mora biti označeno z opozorilnimi tablami upravljavca objekta in
napisoma »KONTROLIRANO OBMOČJE«, »GIBANJE OMEJENO«.
(4) Kontrolirano
območje jedrskega objekta II. in III. kategorije mora biti ograjeno z enojno
ograjo in označeno z opozorilnimi tablami upravljavca objekta in napisoma
»KONTROLIRANO OBMOČJE«, »GIBANJE OMEJENO«.
6. člen
(ukrepi v kontroliranem objektu ali v kontroliranem prostoru
v objektu)
(1) V kontroliranem
objektu ali v kontroliranem prostoru v objektu se izvajajo zlasti naslednji
ukrepi fizičnega varovanja:
1.     
fizična kontrola na objektu ali v prostoru v objektu;
2.     
vizualni nadzor objekta ali prostora;
3.     
gibanje obiskovalcev v prisotnosti pristojne osebe upravljavca objekta v
skladu z internimi predpisi upravljavca objekta in ukrepi, določenimi v načrtu
fizičnega varovanja.
(2) V kontroliranem
objektu ali kontroliranem prostoru v objektu se izvajajo zlasti naslednji
ukrepi tehničnega varovanja:
1.     
vgrajena mora biti naprava za odkrivanje nedovoljenega vstopa v objekt
ali prostor;
2.     
sistemi za prenos alarmnih signalov morajo biti izdelani tako, da
odkrijejo nepooblaščene posege v sistem, in morajo imeti lasten vir napajanja;
3.     
vgrajena morajo biti tehnično varovana vrata s slepo kljuko z zunanje
strani in z vgrajenim samodejnim zapiralom;
4.     
na višini do 5 m morajo biti okna tehnično varovana;
5.     
objekt ali prostor mora imeti vgrajeno napravo za nadzor vstopa in
izstopa.
(3) Ne glede na določbi
prvega in drugega odstavka tega člena se v objektih iz prvega odstavka 3. člena tega pravilnika izvajajo ukrepi
fizičnega in tehničnega varovanja tako, da se z uveljavljanjem načela
stopenjskega pristopa zagotovi nemoteno izvajanje sevalne dejavnosti.
7. člen
(ukrepi v fizično nadzorovanem območju)
(1) V fizično
nadzorovanem območju se morajo izvajati zlasti naslednji ukrepi fizičnega
varovanja:
1.     
stalna prisotnost varnostnikov;
2.     
varnostniki morajo biti oboroženi;
3.     
stalno izvajanje obhodne službe;
4.     
intervencija varnostnikov v času, ki ni daljši od pet minut;
5.     
gibanje obiskovalcev v prisotnosti pristojne osebe upravljavca objekta v
skladu z internimi predpisi upravljavca objekta ter ukrepi, določenimi v načrtu
fizičnega varovanja;
6.     
vse osebe, prtljaga, vozila in tovor, ki vstopajo in izstopajo, se
varnostno pregledajo;
7.     
vstop vozil, ki niso v lasti upravljavca objekta, je omejen in mogoč le
z dovoljenjem službe za fizično varovanje.
(2) V fizično
nadzorovanem območju se morajo izvajati naslednji ukrepi tehničnega varovanja:
1.     
območje mora biti ograjeno z dvojno ograjo, visoko najmanj 2,4 m, ki ima
na vrhu vgrajeno varnostno žico, ter označeno z opozorilnimi tablami upravljavca
objekta in napisoma »FIZIČNO NADZOROVANO OBMOČJE«, »GIBANJE OMEJENO«, kjer pa
to ni mogoče, se varovanje prilagodi terenu in se morajo izvajati dodatni
ukrepi tehničnega varovanja;
2.     
na zunanji in notranji strani varnostne ograje mora biti najmanj 5 m široko
območje, ki je brez vseh ovir, kjer pa to ni mogoče, se izvedejo drugi tehnični
ukrepi, ki omogočajo učinkovito opravljanje fizičnega varovanja;
3.     
območje mora biti razdeljeno na sektorje za lažjo detekcijo, oceno in
ukrepanje ob alarmu;
4.     
na območju morajo biti vgrajene naprave za videonadzor;
5.     
območje mora biti ob zmanjšani vidljivosti osvetljeno, da je omogočen
videonadzor;
6.     
vgrajene morajo biti naprave za nadzor dostopa ter registracijo vstopa
in izstopa;
7.     
vgrajene morajo biti naprave za odkrivanje nedovoljenega vstopa;
8.     
sistemi za prenos signalov morajo imeti najmanj dva neodvisna vira
napajanja električne energije;
9.     
vgrajene ali nameščene morajo biti naprave za pregled ročne ali druge
prtljage, tovora ali drugih pošiljk, da se prepreči vnos nedovoljenih predmetov
in snovi ter prepreči nedovoljena odtujitev ali iznos jedrskih ali
radioaktivnih snovi;
10.  
vgrajene morajo biti naprave za pregled oseb, ki vstopajo in izstopajo;
11.  
varnostniki morajo imeti ročne naprave za pregled oseb, ki vstopajo ali
izstopajo;
12.  
varnostniki morajo imeti pripomočke in naprave za pregled vozil, ki
vstopajo ali izstopajo;
13.  
na vstopu v fizično nadzorovano območje morajo biti vgrajena kovinska
vrtljiva vrata ali druga tehnična ovira, ki omogoča posamičen vstop oseb;
14.  
vgrajeni morajo biti sistemi za preprečitev nasilnega vstopa motornih
vozil.
8. člen
(ukrepi v fizično nadzorovanem objektu)
(1) V fizično
nadzorovanem objektu ali fizično nadzorovanem prostoru v objektu se morajo
izvajati vsi ukrepi fizičnega varovanja iz prvega odstavka prejšnjega člena.
Poleg teh ukrepov fizičnega varovanja je treba zagotoviti še intervencijo
varnostnikov v času, ki ni daljši od treh minut.
(2) V fizično
nadzorovanem objektu ali fizično nadzorovanem prostoru se morajo izvajati
ukrepi tehničnega varovanja od četrte do trinajste točke drugega odstavka
prejšnjega člena. Poleg predpisanih ukrepov se morata izvajati še naslednja
ukrepa tehničnega varovanja:
1.     
vgrajena morajo biti tehnično varovana vrata s slepo kljuko z zunanje
strani in vgrajenim samodejnim zapiralom;
2.     
na višini do 5 m morajo biti okna tehnično varovana.
9. člen
(ukrepi fizičnega varovanja v vitalnem območju)
(1) Za varovanje
vitalnega območja se morajo izvajati naslednji ukrepi fizičnega varovanja:
1.     
izvajanje obhodne službe v tistih delih vitalnega območja, kjer to
omogočajo delovni procesi in je določeno z načrtom fizičnega varovanja;
2.     
intervencija varnostnikov v času, ki ni daljši od treh minut;
3.     
stalna prisotnost pristojne osebe ali varnostnika pri spremstvu
obiskovalcev, in sicer najmanj ene pristojne osebe ali enega varnostnika na
deset obiskovalcev;
4.     
varnostniki morajo biti oboroženi.
(2) Za varovanje
vitalnega območja se morajo izvajati naslednji ukrepi tehničnega varovanja:
1.     
območje mora biti pregledno in segati najmanj 5 m od vitalnega objekta
ter biti brez vseh ovir, ki bi zmanjševale možnost opazovanja, kjer pa to
fizično ni mogoče, se varovanje prilagodi terenu in se morajo izvajati dodatni
ukrepi tehničnega varovanja;
2.     
območje mora biti ob zmanjšani vidljivosti osvetljeno, da je omogočen
videonadzor;
3.     
vgrajene morajo biti naprave za videonadzor območja;
4.     
sistemi za prenos signalov morajo imeti najmanj dva neodvisna vira
napajanja električne energije.
(3) Med vzdrževalnimi
deli v vitalnem območju se dodatno izvajajo ukrepi fizičnega in tehničnega
varovanja, ki so podrobneje opredeljeni v načrtu fizičnega varovanja
upravljavca objekta.
10. člen
(ukrepi v vitalnem objektu)
(1) Za varovanje
vitalnega objekta se morajo izvajati naslednji ukrepi fizičnega varovanja:
1.     
izvajanje obhodne službe v tistih delih vitalnega objekta, kjer to
omogočajo delovni procesi in je določeno z načrtom fizičnega varovanja;
2.     
intervencija varnostnikov v času, ki ni daljši od treh minut;
3.     
stalna prisotnost pristojne osebe ali varnostnika pri spremstvu
obiskovalcev, in sicer najmanj ene pristojne osebe ali enega varnostnika na
deset obiskovalcev;
4.     
varnostniki morajo biti oboroženi.
(2) Za varovanje
vitalnega objekta se morajo izvajati naslednji ukrepi tehničnega varovanja:
1.     
objekt mora biti označen z opozorilnimi tablami upravljavca objekta in
napisom »GIBANJE OMEJENO«;
2.     
objekt mora biti ob zmanjšani vidljivosti osvetljen, da je omogočen
videonadzor;
3.     
vgrajene morajo biti naprave za videonadzor objekta;
4.     
vgrajene morajo biti naprave za registracijo, kontrolo in nadzor vstopa
in izstopa;
5.     
vgrajene morajo biti naprave za videonadzor vrat, ki vodijo v vitalni
objekt;
6.     
vgrajene morajo biti naprave za odkrivanje nedovoljenega vstopa;
7.     
sistemi za prenos signalov morajo biti izdelani in vgrajeni tako, da
odkrijejo nepooblaščene posege v sistem, imeti morajo lasten vir napajanja;
8.     
omejeno mora biti število kontroliranih in nadzorovanih vhodov in
izhodov;
9.     
vgrajena morajo biti tehnično varovana vrata s slepo kljuko z zunanje
strani in vgrajenim samodejnim zapiralom;
10.  
na zunanji strani objekta morajo imeti okna do višine 5 m vgrajeno
protivlomno zaščito.
(3) Med vzdrževalnimi
deli v vitalnem objektu se dodatno izvajajo ukrepi fizičnega in tehničnega
varovanja, ki so podrobneje opredeljeni v načrtu fizičnega varovanja
upravljavca objekta.
11. člen
(ukrepi v objektu z radioaktivnimi snovmi)
Ukrepi fizičnega in tehničnega varovanja iz prvega in drugega
odstavka 6. člena tega pravilnika se v
objektu z radioaktivnimi snovmi začnejo izvajati pred namestitvijo teh snovi v
objekt, ko pa so te snovi odstranjene, se prenehajo izvajati.
12. člen
(varnostno-nadzorni center)
(1) Jedrski objekti I.
in II. kategorije morajo imeti svoj varnostno-nadzorni center (v nadaljnjem
besedilu: VNC).
(2) Poleg pogojev,
določenih s predpisi, ki urejajo zasebno varovanje, mora VNC izpolnjevati še
naslednje pogoje:
1.     
objekt mora imeti glavni in pomožni VNC, oba VNC morata biti znotraj
fizično nadzorovanega območja;
2.     
VNC mora imeti zaščiteno neposredno komunikacijsko povezavo s policijo
in centrom za obveščanje.
13. člen
(testiranje sistemov tehničnega varovanja in sistemov zvez)
(1) Upravljavec
objekta, prevoznik in organizator prevoza jedrskih snovi morajo zagotavljati
testiranje delovanja sistemov tehničnega varovanja in sistemov zvez ter povezav
z zunanjimi službami.
(2) Vsa testiranja
sistemov tehničnega varovanja morajo biti ustrezno dokumentirana.
(3) Vso dokumentacijo v
zvezi s testiranjem sistemov tehničnega varovanja je treba hraniti dve leti.
III. NAČIN IN OBSEG OBVEŠČANJA IN POROČANJA
14. člen
(obveščanje in poročanje)
(1) Upravljavec objekta
ali imetnik jedrske snovi iz prvega odstavka 3. člena
tega pravilnika, v primeru prevoza jedrskih snovi pa prevoznik ali organizator
prevoza, mora policijo, ministrstvo, pristojno za notranje zadeve, in organ,
pristojen za jedrsko varnost, če gre za radioaktivne snovi, ki se uporabljajo v
zdravstvu ali veterinarstvu, pa organ, pristojen za varstvo pred sevanji, takoj
obvestiti o izrednih dogodkih, ki se nanašajo na fizično varovanje, oziroma v
24 urah, če gre za okvaro sistema tehničnega varovanja, ter jim v 72 urah pisno
poročati o izvedenih ukrepih ob nastalem izrednem dogodku ali nastali okvari na
sistemu tehničnega varovanja objekta.
(2) Poročilo iz
prejšnjega odstavka vsebuje kratek opis dogodka, izvedene ukrepe in načrtovane
aktivnosti za sanacijo nastalih razmer ter čas, predviden za odpravo
pomanjkljivosti na sistemu tehničnega varovanja.
(3) Upravljavec objekta
mora ministrstvu in pristojnim organom iz prvega odstavka tega člena v 30 dneh
po nastalem izrednem dogodku ali nastali okvari na sistemu tehničnega varovanja
objekta iz prvega odstavka tega člena poslati analizo dogodka, ki vključuje
izvedene ukrepe in druge spremembe od oddaje poročila iz prejšnjega odstavka,
ugotovljene vzroke ter posredne in neposredne posledice nastalega dogodka.
IV. ZAHTEVE IN POGOJI FIZIČNEGA VAROVANJA PREVOZOV JEDRSKIH
SNOVI
15. člen
(splošne zahteve za I., II. in III. kategorijo jedrskih
snovi)
(1) Prevoznik ali
organizator prevoza jedrske snovi mora zagotoviti:
1.     
načrt fizičnega varovanja prevoza;
2.     
podroben pregled prevoznega sredstva pred nakladanjem, da na njem ni
sredstev, ki bi ogrožala ali onemogočala prevoz;
3.     
komunikacijsko povezavo z varnostnim osebjem med prevozom;
4.     
da je voznik pred začetkom vožnje opravil preizkus alkoholiziranosti in
postopek za prepoznavo znakov ali simptomov, ki so posledica uživanja mamil,
psihoaktivnih zdravil ali drugih psihoaktivnih snovi v organizmu.
(2) Prevoznik ali
organizator prevoza jedrskih snovi mora v sodelovanju z varnostnim osebjem
zagotoviti tudi naslednje:
1.     
da so varnostniki oboroženi in opremljeni z ustrezno osebno varovalno
opremo in ustreznimi zaščitnimi sredstvi;
2.     
da varnostniki pred začetkom prevoza prejmejo pisna navodila o
dolžnostih pred in med prevozom ter po njem, jih razumejo in so jih sposobni
pravilno izvajati;
3.     
da prevoz spremlja koordinator varovanja;
4.     
zaupnost informacij o vsebini prevoza, urniku, relaciji prevoza in
tehnični opremi;
5.     
ustrezno komunikacijo med varnostniki, ki opravljajo fizično varovanje,
in VNC;
6.     
da se prevoz jedrskih snovi opravi v čim krajšem mogočem času;
7.     
zaščitenost prenosa informacij o prevozu;
8.     
ukrepe, s katerimi se zagotovi, da prejmejo podatke o prevozih iz načrta
fizičnega varovanja samo osebe, ki jih potrebujejo in izpolnjujejo pogoje za
dostop do teh podatkov;
9.     
postopke, s katerimi zagotavlja najmanj polurni interval medsebojnih
potrditvenih komunikacij, in način ukrepanja, če komunikacija ni opravljena v
predpisanem intervalu.
(3) Kadar policija v
skladu s tem pravilnikom opravlja naloge varovanja in spremstva prevoza,
prevozniku ali organizatorju prevoza obračuna stroške varovanja in spremstva
prevoza na podlagi veljavnega cenika storitev in blaga lastne dejavnosti
ministrstva, pristojnega za notranje zadeve.
V. ZAHTEVE IN POGOJI FIZIČNEGA VAROVANJA PREVOZOV JEDRSKIH
SNOVI I. IN II. KATEGORIJE
16. člen
(cestni in železniški promet)
(1) Prevoz jedrskih
snovi I. in II. kategorije se v cestnem in železniškem prometu opravi:
1.     
s prevoznimi sredstvi, opremljenimi z napravo, ki omogoča spremljanje
gibanja vozila na relaciji prevoza;
2.     
tako, da je voznik ali tisti, ki opravlja prevoz, opremljen z napravo za
periodično komunikacijo, vozilo pa z napravo, ki v primeru ogrožanja prepreči
nadaljnjo vožnjo;
3.     
tako, da prevoz spremlja najmanj en varnostnik na vsako vozilo, odvisno
od ocene ogroženosti.
(2) Policija lahko
opravlja naloge varovanja in spremstva prevoza v cestnem in železniškem prometu
v skladu s svojim načrtom varovanja, če na to vplivajo varnostne razmere v
skladu z oceno in stopnjo ogroženosti ter načrtom fizičnega varovanja.
17. člen
(zračni in pomorski promet)
(1) Prevoz jedrske
snovi se v zračnem prometu opravi z zračnimi plovili, namenjenimi le za ta
tovorni promet.
(2) Prevoz jedrske
snovi po morju se opravi:
1.     
s tovorno ladjo, namenjeno takim prevozom;
2.     
tako, da je pošiljka jedrskih snovi v zavarovanem oddelku plovila;
3.     
v zabojniku, ki je zaklenjen ali zapečaten ali kako drugače varovan in
ustrezno pritrjen.
(3) Varnostniki
opravljajo naloge fizičnega varovanja plovila med nakladanjem in razkladanjem
tovora.
(4) Policija lahko
opravlja naloge varovanja, spremstva prevoza na morju in varovanja plovila ali
varovanja zračnega plovila med nakladanjem in razkladanjem v skladu s svojim
načrtom varovanja, če na to vplivajo varnostne razmere v skladu z oceno in
stopnjo ogroženosti ter načrtom fizičnega varovanja.
VI. ZAHTEVE IN POGOJI FIZIČNEGA VAROVANJE PREVOZOV JEDRSKIH
SNOVI III. KATEGORIJE
18. člen
(cestni in železniški promet)
(1) Prevoz jedrskih
snovi III. kategorije se v cestnem in železniškem prometu opravi:
1.     
s prevoznimi sredstvi, opremljenimi z napravo, ki omogoča spremljanje
gibanja vozila na relaciji prevoza;
2.     
tako, da je voznik ali tisti, ki opravlja prevoz, opremljen z napravo za
periodično komunikacijo;
3.     
tako, da je vozilo v cestnem prometu opremljeno z napravo, ki v primeru
ogrožanja prepreči nadaljnjo vožnjo.
(2) Varnostniki
opravljajo naloge fizičnega varovanja in spremstva prevoza v cestnem in
železniškem prometu v skladu z načrtom fizičnega varovanja.
19. člen
(zračni in pomorski promet)
(1) Prevoz jedrske
snovi v zračnem prometu se opravi z zračnim plovilom, namenjenim le za ta
tovorni promet.
(2) Prevoz jedrske snovi po morju se opravi:
1.     
v zabojniku, ki je zaklenjen ali zapečaten ali kako drugače varovan in
ustrezno pritrjen;
2.     
tako, da je pošiljka jedrskih snovi v zavarovanem oddelku plovila.
(3) Varnostniki lahko
opravljajo naloge fizičnega varovanja plovila med nakladanjem ali razkladanjem
tovora v skladu z načrtom fizičnega varovanja.
VII. OCENA OGROŽENOSTI
20. člen
(izdelava ocene ogroženosti)
(1) Policija izdela
oceno ogroženosti jedrskih objektov ter jedrskih in radioaktivnih snovi ter
prevozov jedrskih snovi v Republiki Sloveniji in vsako leto z njo seznani
organ, pristojen za jedrsko varnost, ter upravljavce objektov. Če gre za
radioaktivne snovi, ki se uporabljajo v zdravstvu ali veterinarstvu, policija
obvešča organ, pristojen za varstvo pred sevanji.
(2) Prevoznik ali
organizator prevoza jedrskih snovi mora najpozneje 120 dni pred načrtovanim
prevozom policiji poslati pisno vlogo za izdelavo ocene ogroženosti prevoza
jedrske snovi na ozemlju Republike Slovenije. Policija oceno ogroženosti
prevoza izdela v 45 dneh po prejemu vloge.
(3) V primeru prevoza
jedrskih snovi III. kategorije je rok za pošiljanje vloge iz prejšnjega
odstavka najpozneje 90 dni pred načrtovanim prevozom.
(4) Policija vsako leto
izdela oceno splošne ogroženosti prevozov radioaktivnih snovi v Republiki
Sloveniji in z njo seznani prevoznike in organizatorje prevoza tistih
radioaktivnih snovi, ki so v skladu s predpisi, ki urejajo prevoz nevarnega
blaga, radioaktivne snovi z možnimi hudimi posledicami, ter organ, pristojen za
jedrsko varnost, in organ, pristojen za varstvo pred sevanji.
(5) Organa iz
prejšnjega odstavka pošljeta policiji vsako leto najpozneje do 15. februarja seznam prevoznikov in organizatorjev
prevozov.
21. člen
(vsebina ocene ogroženosti)
(1) Ocena ogroženosti
jedrskih objektov, jedrskih in radioaktivnih snovi ter prevozov jedrskih snovi
mora vsebovati:
1.     
splošne varnostne razmere na lokalni, regionalni, državni in mednarodni
ravni;
2.     
podatke o nedovoljenih dejavnostih z jedrskimi in radioaktivnimi snovmi;
3.     
podatke o terorističnih grožnjah;
4.     
podatke o drugih oblikah ogrožanja, ki lahko vplivajo na varnost objekta
ali prevoza;
5.     
podatke o mogočem notranjem ogrožanju ali sodelovanju pri ogrožanju;
6.     
verjetne scenarije ogrožanja;
7.     
povzetek z navedbo podatkov o ključnih oblikah ogrožanja, napadov ter
številu, opremi in motivu napadalcev;
8.     
stopnjo ogroženosti.
(2) Ocena ogroženosti
prevozov radioaktivnih snovi mora vsebovati:
1.     
splošne varnostne razmere na državni in mednarodni ravni;
2.     
podatke o nedovoljenih dejavnostih z radioaktivnimi snovmi;
3.     
podatke o oblikah ogrožanja, ki lahko vplivajo na varnost prevoza;
4.     
povzetek ukrepov varovanja za zmanjševanje varnostnih tveganj;
5.     
stopnjo ogroženosti.
(3) Stopnja ogroženosti
se določa kot »NIZKA«, »SREDNJA« ali »VISOKA«.
(4) Ocena ogroženosti
iz prvega odstavka tega člena mora biti označena v skladu s predpisi, ki
urejajo tajne podatke.
VIII. NAČRT FIZIČNEGA VAROVANJA
22. člen
(načrt fizičnega varovanja objektov in snovi)
(1) Načrt fizičnega
varovanja objektov in snovi iz prvega odstavka 3. člena
tega pravilnika mora vsebovati:
1.     
namen načrta fizičnega varovanja;
2.     
opis varovanih območij in objektov v varovanih območjih;
3.     
načrt ali skico varovanih območij z vrisanimi objekti v merilu;
4.     
organizacijo službe fizičnega varovanja ter sisteme vodenja in
odgovornost osebja, ki je vključeno v varovanje objekta;
5.     
organizacijo nadzora dostopa;
6.     
izvajanje ukrepov fizičnega varovanja na varovanem območju;
7.     
izvajanje ukrepov tehničnega varovanja na varovanem območju;
8.     
delovanje VNC;
9.     
kratek opis delovanja tehničnih sistemov varovanja;
10.  
skice vseh oblik tehničnega varovanja;
11.  
analizo sproženega alarma in ukrepanje;
12.  
opis sistemov tehničnega varovanja, ki jih je treba testirati,
pregledovati in vzdrževati;
13.  
opis kontrole vstopajočih oseb, prtljage, vozil in tovora;
14.  
seznam ukrepov in postopkov varnostnega osebja ob izrednih dogodkih;
15.  
ukrepanje ob težavah z delovanjem tehničnih sistemov varovanja;
16.  
načrtovane ukrepe za preverjanje vseh postopkov in ukrepov službe fizičnega
varovanja;
17.  
sodelovanje s policijo, drugimi pristojnimi organi in ustanovami na
področju fizičnega varovanja;
18.  
seznam vseh postopkov, ki se uporabljajo pri izvajanju fizičnega in
tehničnega varovanja objekta;
19.  
ukrepe za zmanjšanje možnosti notranjega ogrožanja pri fizičnem
varovanju;
20.  
ukrepanje ob spremenjenih varnostnih okoliščinah;
21.  
priloge (npr. načrte, skice, sheme, posnetke, karte, potrdila,
pooblastila).
(2) Upravljavec objekta
mora na podlagi ocene ogroženosti izdelati načrt fizičnega varovanja in ga
poslati v soglasje organu, pristojnemu za jedrsko varnost, ali organu,
pristojnemu za varstvo pred sevanji, ki mora odločiti o soglasju v 30 dneh od datuma prejema popolne vloge.
Upravljavec objekta mora načrt fizičnega varovanja s soglasjem pristojnega organa
predložiti v potrditev ministrstvu, pristojnemu za notranje zadeve, ki odloči o
potrditvi v 30 dneh od datuma prejema popolne vloge.
(3) Upravljavec objekta
mora v 30 dneh po vsakoletni seznanitvi z oceno ogroženosti pregledati
obstoječi načrt fizičnega varovanja in ga po potrebi dopolniti. Če je bil načrt
fizičnega varovanja dopolnjen ali spremenjen, ga je treba takoj poslati v
soglasje organu, pristojnemu za jedrsko varnost, ali organu, pristojnemu za
varstvo pred sevanji, in nato predložiti v potrditev ministrstvu, pristojnemu
za notranje zadeve.
(4) Upravljavec objekta
mora za potrditev načrta fizičnega varovanja omogočiti organu, pristojnemu za
jedrsko varnost, ali organu, pristojnemu za varstvo pred sevanji, in
ministrstvu, pristojnemu za notranje zadeve, vpogled v projektno dokumentacijo
fizičnega varovanja.
(5) Upravljavec objekta
ali investitor mora imeti pred začetkom gradnje, med gradnjo ali razgradnjo
jedrskega objekta izdelan načrt fizičnega varovanja, v katerem so opredeljeni
nujni ukrepi fizičnega varovanja.
(6) Načrt fizičnega
varovanja mora biti označen v skladu s predpisi, ki urejajo tajne podatke.
23. člen
(načrt fizičnega varovanja prevoza jedrskih snovi v cestnem,
železniškem, morskem in zračnem prometu)
(1) Načrt fizičnega
varovanja jedrskih snovi med prevozom v cestnem in železniškem prometu mora
vsebovati:
1.     
namen načrta fizičnega varovanja;
2.     
opis varovanega prevoznega sredstva in dostopa do sredstva ali pošiljke;
3.     
podatke o jedrski snovi in kategoriji jedrske snovi, skupaj s količino in
vrsto embalaže;
4.     
načrt relacije prevoza skupaj s časovnim potekom prevoza z opisom
mogočih točk ogrožanja prevoznega sredstva z jedrsko snovjo;
5.     
fizično varovanje prevoznega sredstva na relaciji prevoza, ob postankih
in morebitni okvari, vključno s skicami v primeru ogrožanja;
6.     
opredeljeno odgovornost fizičnega varovanja pri primopredaji jedrskih
snovi;
7.     
predvideno možnost uporabe nadomestne poti prevoza jedrske snovi skupaj
z načrtom nadomestne relacije prevoza;
8.     
način pregleda prevoznega sredstva;
9.     
opis tehničnih ukrepov varovanja prevoznega sredstva in tovora;
10.  
načrt uporabe zvez in njihovega preverjanja;
11.  
ukrepe za preverjanje vseh postopkov in ukrepov službe fizičnega
varovanja;
12.  
ukrepe za ugotavljanje psihofizične sposobnosti voznika za vožnjo;
13.  
opis ukrepov in postopkov varnostnega osebja ob kaznivih ravnanjih ali
drugih izrednih dogodkih;
14.  
pisna navodila za varnostno osebje o varnostnih ukrepih za varno
izvajanje dela;
15.  
sodelovanje s policijo in drugimi pristojnimi ustanovami;
16.  
ukrepe za zmanjšanje možnosti notranjega ogrožanja;
17.  
ukrepanje ob spremenjenih varnostnih okoliščinah;
18.  
ukrepe, s katerimi se zagotovi, da prejmejo podatke o prevoznih
dejavnostih samo tiste osebe ali organizacije, ki jih dejansko potrebujejo;
19.  
priloge (npr. načrte, skice, sheme, posnetke, karte, potrdila,
pooblastila).
(2) Prevoznik ali
organizator prevoza jedrskih snovi na podlagi ocene ogroženosti izdela načrt
fizičnega varovanja in ga najmanj 45 dni
pred načrtovanim prevozom pošlje v soglasje organu, pristojnemu za jedrsko
varnost, ki mora odločiti o soglasju v 15 dneh od datuma prejema popolne vloge.
Prevoznik ali organizator prevoza mora načrt fizičnega varovanja s soglasjem
pristojnega organa predložiti najmanj 30 dni pred načrtovanim prevozom v
potrditev ministrstvu, pristojnemu za notranje zadeve, ki odloči o potrditvi v
15 dneh od datuma prejema popolne vloge.
(3) Načrt fizičnega
varovanja prevoza jedrskih snovi po morju ali v zračnem prometu se izvede v
skladu z oceno in stopnjo ogroženosti iz 20. in 21. člena
tega pravilnika in je sestavni del načrta fizičnega varovanja jedrskih snovi v
cestnem ali železniškem prometu.
(4) Načrt fizičnega
varovanja mora biti označen v skladu s predpisi, ki urejajo tajne podatke.
IX. USPOSABLJANJE IN POGOJI ZA OSEBE, KI IMAJO DOSTOP DO
JEDRSKIH ALI RADIOAKTIVNIH SNOVI
24. člen
(usposabljanje varnostnega osebja)
(1) Varnostno osebje
mora pred začetkom dela opraviti strokovno izpopolnjevanje za fizično varovanje
jedrskih objektov, jedrskih in radioaktivnih snovi ter prevozov jedrskih snovi
in najmanj vsakih pet let opraviti obdobno strokovno izpopolnjevanje za
navedena področja dela ter uspešno opraviti preizkus strokovne usposobljenosti.
(2) Varnostno osebje iz
prejšnjega odstavka se mora za izvajanje ukrepov in postopkov fizičnega
varovanja ter povečanje stopnje kulture varovanja stalno strokovno
usposabljati.
(3) Usposabljanje
varnostnega osebja mora potekati po veljavnih programih strokovnega
izpopolnjevanja in programih obdobnega strokovnega izpopolnjevanja, ki so
določeni v skladu s predpisi, ki urejajo zasebno varovanje in varstvo pred
ionizirajočimi sevanji ter jedrsko varnost.
(4) Strokovno
izpopolnjevanje in obdobno strokovno izpopolnjevanje iz prvega odstavka tega
člena lahko poleg nosilcev javnega pooblastila v skladu z zakonom, ki ureja
področje zasebnega varovanja, za lastne potrebe izvajajo tudi upravljavci
jedrskih objektov I. kategorije.
25. člen
(preizkus strokovne usposobljenosti)
Preizkus strokovne usposobljenosti varnostnega osebja, ki
fizično varuje jedrske objekte, jedrske in radioaktivne snovi ter prevoze
jedrskih snovi, se mora izvajati v skladu s predpisi, ki urejajo zasebno
varovanje in varstvo pred ionizirajočimi sevanji ter jedrsko varnost.
26. člen
(pogoji in usposabljanje za osebe, ki imajo dostop do
jedrskih ali radioaktivnih snovi)
(1) Osebe, ki imajo
dostop do jedrskih ali radioaktivnih snovi, morajo biti ustrezno seznanjene z
navodili, ki določajo pravice in dolžnosti oseb zaradi zagotavljanja fizičnega
varovanja objektov ali jedrskih in radioaktivnih snovi. V nasprotnem primeru
nimajo pravice samostojno vstopati na varovana območja.
(2) Osebe iz prejšnjega
odstavka se morajo stalno strokovno izpopolnjevati in seznanjati z navodili o
fizičnem varovanju objektov iz prvega odstavka 3. člena
tega pravilnika, da se povečuje ustrezna stopnja kulture varovanja in varnostne
ozaveščenosti.
(3) Usposabljanje oseb
iz tega člena mora potekati v skladu z internimi predpisi upravljavca objekta.
X. PREHODNA IN KONČNI DOLOČBI
27. člen
(uskladitev ocene ogroženosti in načrta fizičnega varovanja)
Izdelovalci ocene ogroženosti in upravljavci objektov
uskladijo načrte fizičnega varovanja objektov v skladu z določbami tega
pravilnika v 12 mesecih po njegovi uveljavitvi.
28. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o fizičnem varovanju jedrskih objektov, jedrskih in radioaktivnih snovi ter
prevozov jedrskih snovi (Uradni list RS, št. 17/13
in 76/17 – ZVISJV-1).
29. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-357/2022
Ljubljana, dne 21. septembra 2023
EVA 2022-1711-0028
Boštjan Poklukar
Minister
za notranje zadeve

Soglašam!
Uroš Brežan
minister
  za naravne vire in prostor

Soglašam!
  v funkciji ministra za zdravje
dr. Robert Golob
predsednik vlade



Priloga
1: Razvrstitev
jedrskih objektov
Priloga
2: Razvrstitev jedrskih snovi