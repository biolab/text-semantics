I. SPLOŠNE DOLOČBE
1. člen
(vsebina akta)
(1) Ta akt ureja obratovanje in vodenje distribucijskega
sistema za oskrbo s toploto (v nadaljnjem besedilu: distribucijski sistem) za
geografsko območje kraja Loče, na katerem izvaja izbirno gospodarsko javno
službo distribucije toplote TOPLOTNA OSKRBA, Družba za proizvodnjo in
distribucijo toplotne energije d.o.o. (v nadaljnjem besedilu: distributer
toplote).
(2) Ta akt se uporablja za distributerja toplote,
odjemalce toplote (v nadaljnjem besedilu: odjemalec), uporabnike sistema in
tiste pravne ali fizične osebe, ki načrtujejo, projektirajo, gradijo ter
izvajajo vzdrževalna dela na distribucijskem sistemu, toplotnih postajah ali na
drugih soodvisnih objektih.
(3) Ta akt določa predvsem:
-       
opredelitev distribucijskega sistema;
-       
tehnične in druge pogoje za varno obratovanje distribucijskega sistema z
namenom zanesljive in kakovostne oskrbe s toploto;
-       
pogoje in način izvajanja priključitev na distribucijski sistem;
-       
splošne pogoje za dobavo in odjem toplote;
-       
tarifni sistem in tarifne elemente za dobavo toplote.
(4) Ta akt se uporablja za distribucijski sistem na
geografskem območju, navedenem v prvem odstavku tega člena, za katero je bila
distributerju toplote podeljena koncesija.
2. člen
(uporaba podatkov in informacij)
(1) Distributer toplote mora predhodno ustrezno
seznaniti uporabnike in odjemalce z namenom obdelave pridobljenih osebnih
podatkov.
(2) Distributer toplote je dolžan varovati zaupnost
podatkov in informacij, ki jih pridobi od odjemalca, razen če predpisi
zahtevajo, da se podatki objavijo ali posredujejo državnim ali drugim organom.
(3) Pridobljene osebne podatke odjemalcev je dolžan
distributer toplote uporabljati skladno s predpisi, ki urejajo varstvo osebnih
podatkov.
(4) Osebne podatke odjemalca distributer toplote
shranjuje, dokler je to potrebno za dosego namena, zaradi katerega so se
zbirali ali nadalje obdelovali.
3. člen
(pomen izrazov)
Izrazi, uporabljeni v tem aktu, pomenijo:
1.     
celotni stroški za toploto so stroški za toploto, dobavljeno iz
distribucijskega sistema, ki so izkazani z računi oziroma s specifikacijo
stroškov za dobavljeno toploto za odjemno mesto. Stroški zajemajo fiksne in
variabilne stroške ter stroške meritev;
2.     
črpališča so objekti in naprave, ki omogočajo transport ogrevnega medija
po distribucijskem sistemu;
3.     
daljinsko ogrevanje je distribucija toplote iz centralnih proizvodnih
virov po omrežju do odjemalcev v več zgradbah ali lokacijah;
4.     
delilnik stroškov toplote (v nadaljnjem besedilu: delilnik) je naprava
za indikacijo ali merjenje porabe toplote, ki omogoča določitev deležev
stroškov za ogrevanje in deležev stroškov za pripravo sanitarne tople vode
posameznih delov stavbe. Delilniki po tem aktu so delilniki, ki so nameščeni na
grelnih telesih, ter merilniki toplote in vodomeri za toplo vodo v posameznih
delih stavbe;
5.     
distribucija toplote je prenos toplote po distribucijskem sistemu in
vključuje tudi dobavo toplote odjemalcem;
6.     
distribucijski sistem je sistem naprav in napeljav, ki ni povezan z
drugimi distribucijskimi ali prenosnimi sistemi in ki omogoča prenos toplote po
omrežju od enega ali več virov do končnih odjemalcev v več stavbah ali
lokacijah;
7.     
distributer toplote je izvajalec dejavnosti izbirne gospodarske javne
službe distribucije toplote na geografskem območju kraja Loče;
8.     
glavna toplotna postaja (v nadaljnjem besedilu: primarna postaja) je
postaja, pri kateri je ogrevalni medij distribucijskega sistema na primarni
strani ločen s prenosnikom toplote od ogrevnega medija na sekundarni strani;
9.     
glavni vod je vod v distribucijskem sistemu, ki s toploto oskrbuje več
kot eno stavbo in na katerega so vezani priključki;
10.  
gospodinjski odjemalec je odjemalec, ki kupuje toploto za svojo lastno
rabo v gospodinjstvu, kar izključuje rabo toplote za opravljanje trgovskih ali
poklicnih dejavnosti;
11.  
hišna postaja je del toplotne postaje, ki je namenjen prenosu toplote od
priključne postaje na interne toplotne naprave odjemalca;
12.  
industrijski odjemalec je odjemalec, ki kot svojo glavno dejavnost
opravlja dejavnosti, ki po Standardni klasifikaciji dejavnosti (SKD) spadajo v
področji kategorije B Rudarstvo ali kategorije C Predelovalne dejavnosti;
13.  
interne toplotne naprave so naprave, ki omogočajo izrabo toplote
ogrevnega medija in zagotavljajo ustrezne bivalne in delovne razmere v stavbi.
Priključene so na hišno postajo in se uporabljajo za različne vrste ogrevanja
(npr. radiatorsko, konvektorsko in talno ogrevanje, toplozračno ogrevanje in
prezračevanje, klimatizacijo prostorov, pripravo tople sanitarne vode) ter
tehnološke in druge namene;
14.  
investitor je vsaka pravna ali fizična oseba, ki naroči graditev ali sam
izvaja graditev naprav in napeljav distribucijskega sistema, toplotne postaje
ali stavbe, ki bo oskrbovana s toploto iz distribucijskega sistema;
15.  
merilna naprava je merilnik toplote na odjemnem oziroma prevzemnem
mestu, ki meri dobavljeno toploto neposredno in na katerem se odčita količina
predane oziroma prevzete toplote, ki je podlaga za obračunavanje dobavljene
toplote;
16.  
merilno mesto je mesto v priključni postaji, kjer je nameščena merilna
naprava. Izjemoma so merilne naprave v obstoječih toplotnih postajah lahko
nameščene tudi v hišni postaji;
17.  
nadzor je kvalitativni nadzor pooblaščene osebe distributerja toplote
nad izvajanjem del na distribucijskem sistemu, toplotnih postajah in internih
toplotnih napravah;
18.  
nesorazmerni stroški priključitve na distribucijski sistem pomenijo
stroške gradnje distribucijskega voda do točke v sistemu, kjer je priključitev
možna, ali stroške, ki so potrebni za ojačitev obstoječega sistema, ali
kombinacijo obojega, pri čemer ni pričakovati, da bi v razumnem času prišlo do
povečanja odjema iz sistema na novem distribucijskem vodu oziroma obstoječem
distribucijskem sistemu v tolikšnem obsegu, ki bi omogočal normalno
amortizacijo naložbe;
19.  
obračunska moč je zakupljena in nastavljena moč na toplotni postaji
odjemalca, ki je lahko enaka ali manjša od priključne moči. Obračunska moč se
potrdi z zapisnikom ob nastavitvi v toplotni postaji s strani pooblaščene osebe
distributerja toplote;
20.  
obračunsko obdobje je obdobje, za katerega se izvaja obračun stroškov za
toploto in traja za vse odjemalce en mesec;
21.  
obdobje popisa je obdobje, v katerem se izvaja odčitavanje merilnih
naprav in je za vse odjemalce mesečno;
22.  
odjemalec je vsaka pravna ali fizična oseba, ki odjema toploto za lastno
rabo in je lastnik nepremičnine, na katero ali za katero je nameščeno odjemno
mesto. Odjemalec je lahko tudi skupina fizičnih ali pravnih oseb, ki so
priključene na skupno odjemno mesto;
23.  
odjemno mesto je točka v toplotni postaji, v kateri se izvajajo meritve
ali na drug način ugotavlja odjemalcu predane količine toplote;
24.  
ogrevni medij je medij v distribucijskem sistemu, s katerim se prenaša
toplota;
25.  
poslovni in ostali odjemalec je odjemalec, ki ni gospodinjski ali
industrijski odjemalec;
26.  
povprečna dnevna temperatura zraka je dnevna temperatura izračunana z
enačbo: T(d) = (T(7) + T(14) + 2T(21))/4, kjer so T(7), T(14) in T(21) časovne
meritve po srednjeevropskem času;
27.  
priključek je vod, ki povezuje distribucijski vod in odjemno mesto ali
prevzemno mesto. Priključek se začne na priključnem mestu na distribucijskem
vodu in konča s priključnim mestom uporabnika;
28.  
priključitev je izvedba fizične povezave priključka na obstoječi
distribucijski sistem;
29.  
priključna moč je nazivna moč internih toplotnih naprav odjemalca,
določena s projektno dokumentacijo strojnih instalacij in strojne opreme
internih toplotnih naprav, v skladu s tem aktom in s tehničnimi zahtevami
distributerja toplote o priključitvi stavb na distribucijski sistem;
30.  
priključna postaja je del toplotne postaje, kjer odjemalec prevzema
pogodbeno količino toplote. Na eno priključno postajo je lahko priključenih več
hišnih postaj;
31.  
priključno mesto na distribucijskem vodu je točka na distribucijskem
vodu, kjer je oziroma bo priključen priključek uporabnika;
32.  
priključno mesto uporabnika je točka na koncu priključka neposredno za
glavnim zapornim ventilom (v nadaljnjem besedilu: V1 in V2), kjer je oziroma bo
priključena toplotna postaja uporabnika;
33.  
primerljivo obračunsko obdobje je obdobje, v katerem so bili pogoji
odjema toplote podobni pogojem v obdobju, za katerega z meritvami ni bilo
mogoče ugotoviti dejanske porabe;
34.  
proizvodni viri so naprave, ki pretvarjajo primarno energijo goriv v
toploto;
35.  
projektna temperatura je dolgoletno povprečje najnižje letne vrednosti
tridnevnega povprečja minimalne dnevne temperature. Za kraj Loče velja
projektna temperatura <= –14 °C;
36.  
razdelilnik stroškov dobavljene toplote je preglednica deležev celotnih
stroškov za toploto, ki omogoča porazdelitev stroškov toplote, ki je bila
dobavljena preko skupne merilne naprave v skupni priključni postaji za več
odjemalcev (lastnikov posameznih delov stavbe) v obračunskem obdobju;
37.  
sanitarna topla voda je hladna voda iz vodovodnega omrežja, ki je
prevzela toploto od ogrevnega medija v prenosniku toplote;
38.  
skupno odjemno mesto je točka v toplotni postaji, v kateri se izvajajo
meritve ali drug način ugotavljanja predane količine toplote več odjemalcem
oziroma stavbam;
39.  
soglasje za pridobitev gradbenega dovoljenja je soglasje, ki ga izdaja
distributer toplote skladno z zakonom, ki ureja graditev objektov;
40.  
soglasje za priključitev je soglasje za priključitev na distribucijski
sistem, ki ga izdaja distributer toplote skladno z Energetskim zakonom (Uradni
list RS, št. 60/19 – uradno prečiščeno besedilo, 65/20 in 158/20 – ZURE; v
nadaljnjem besedilu: EZ-1);
41.  
sprememba odjemalčevih toplotnih naprav je katerakoli sprememba na teh
napravah, ki povzroči spremembe delovanja toplotnih naprav ali obračuna
toplote;
42.  
tarifna skupina je skupina odjemalcev, za katere veljajo enake tarifne
postavke toplote;
43.  
tehnične zahteve so zahteve distributerja toplote, ki so pretežno
tehnične narave in jih je treba upoštevati pri načrtovanju, gradnji,
vzdrževanju in drugih delih na distribucijskem sistemu, toplotnih postajah in
internih toplotnih napravah. Tehnične zahteve pripravi distributer toplote in
jih javno objavi na spletni strani;
44.  
temperaturni primanjkljaj je vsota dnevnih razlik med temperaturo zraka
v ogrevanem prostoru (20 °C) in povprečno dnevno zunanjo temperaturo zraka. Pri
tem se upoštevajo le dnevi v času ogrevalne sezone, ko je bila povprečna dnevna
zunanja temperatura zraka nižja ali enaka 12 °C, po podatkih organa, ki je
zadolžen za izvajanje meteoroloških meritev;
45.  
toplota je izraz za energijo v obliki toplote ne glede na ogrevni medij;
46.  
toplotna postaja je vezni člen med distribucijskim sistemom (vključno s
priključkom) in internimi toplotnimi napravami odjemalca. Sestavljena je iz
priključne in hišne postaje in s svojim delovanjem uravnava dobavo toplote v
interne toplotne naprave;
47.  
uporabnik je proizvajalec toplote, ki dobavlja toploto v distribucijski
sistem, ali odjemalec, ki odjema toploto iz distribucijskega sistema;
48.  
varovalni pas distribucijskega sistema je območje širine 1,0 metra na
vsako stran zunanjega gabarita elementov distribucijskega sistema;
49.  
vod je splošni naziv za cevovod, po katerem se prenaša ogrevni medij;
50.  
zapisnik o nastavljeni obračunski moči je zapis, ki ga sestavi
pooblaščena oseba distributerja toplote ob nastavitvi obračunske moči v
toplotni postaji;
(2) Drugi izrazi, ki v tem aktu niso opredeljeni,
pomenijo enako kot izrazi, določeni v EZ-1.
II. DISTRIBUCIJSKI SISTEM
4. člen
(opredelitev distribucijskega sistema)
(1) Distribucijski sistem je sistem objektov, naprav,
distribucijskih vodov in črpališč za prenos toplote po omrežju od prevzemnih
mest iz proizvodnih virov do odjemnih mest v toplotnih postajah. Sestavni del
distribucijskega sistema so tudi priključki, vključno z glavnima zapornima
ventiloma V1 (dovodni vod) in V2 (povratni vod) na priključnem mestu
uporabnika.
(2) Proizvodni vir kotlovnica na lesno biomaso, ki je v
lasti in upravljanju distributerja toplote, kot distributerja z lastno
proizvodnjo, in kjer distributer toplote prevzema toplotno energijo v
distribucijski sistem, ni del distribucijskega sistema.
(3) Sestavni del distribucijskega sistema so tudi
stvarne in druge pravice na nepremičninah, potrebne za gradnjo, rekonstrukcijo,
razvoj, obratovanje, nadzor in vzdrževanje objektov, naprav in omrežij.
(4) Distribucijski sistem toplote za geografsko območje
kraja Loče se sestoji iz:
-       
toplovodnega omrežja daljinskega ogrevanja z ogrevnim medijem vročo
vodo, ki prevzema toploto iz enega proizvodnega vira in jo preko toplovodnega
omrežja distribuira do posameznega ali več odjemalcev. Nazivni tlak
toplovodnega omrežja je 5 bar in nazivna temperatura 90 °C;
-       
črpališča, ki so objekti in naprave, ki omogočajo transport ogrevnega
medija po distribucijskem sistemu;
-       
sistema za nadzor in upravljanje distribucijskega sistema. S tem
sistemom distributer toplote upravlja in nadzoruje delovanje distribucijskega
sistema.
5. člen
(razvoj distribucijskega sistema)
(1) Distributer toplote ima izključno pravico, da
izdeluje oziroma potrjuje tehnične rešitve za nadaljnji razvoj distribucijskega
sistema, skladno z odlokom lokalne skupnosti o izvajanju dejavnosti izbirne
gospodarske javne službe distribucije toplote, na podlagi analize izvajanja
distribucije toplote, značilnosti temperaturnih, pretočnih in tlačnih
obratovalnih parametrov, dejanske zasedenosti distribucijskega sistema,
zanesljivosti obratovanja, izdanih soglasij za priključitev, anket ter drugih
podatkov.
(2) Pri načrtovanju vlaganj in investicij v
distribucijski sistem in pri izdajanju soglasij za priključitev mora
distributer toplote ekonomsko-tehnično optimizirati proces načrtovanja naložb
ob upoštevanju energetske učinkovitosti, stroškov kapitala, stroškov
vzdrževanja in stroškov obratovanja.
6. člen
(spremembe na distribucijskem sistemu)
Distributer toplote ima zaradi zagotovitve varnega,
zanesljivega in učinkovitega delovanja distribucijskega sistema pravico in
dolžnost predlagati potrebne spremembe na distribucijskem sistemu, toplotnih
postajah in internih toplotnih napravah ter podati tehnične zahteve, ki se
morajo upoštevati pri načrtovanju, gradnji, obratovanju in vzdrževanju
distribucijskega sistema in naprav odjemalca.
7. člen
(pogoji za graditev, obratovanje in vzdrževanje
distribucijskega sistema)
Pri načrtovanju, graditvi, preskušanju, obratovanju, začetku
in prenehanju obratovanja, vzdrževanju, obnavljanju ter drugih delih na
distribucijskem sistemu in toplotnih postajah se mora upoštevati določbe
predpisov, ki urejajo graditev, obratovanje in vzdrževanje distribucijskega
sistema in toplotnih postaj. Pri tem se mora zaradi poenotenja opreme, dimenzij
cevi ter zapornih elementov, materialov, načinov izvedbe, geodetskih posnetkov,
drugih elementov distribucijskega sistema in toplotnih postaj upoštevati tudi
tehnične zahteve distributerja toplote.
8. člen
(naprave distributerja toplote)
(1) Naprave distributerja toplote so:
-       
distribucijski vodi do priključnega mesta priključka;
-       
priključki;
-       
objekti in naprave za nadzor in upravljanje distribucijskega sistema;
-       
črpališča;
-       
merilne naprave.
(2) Če distributer toplote ni lastnik dela naprav iz
prejšnjega odstavka, ima z lastnikom sklenjeno pogodbo, na podlagi katere mu je
omogočeno, da učinkovito opravlja svoje naloge po EZ-1 in tem aktu.
9. člen
(toplotne naprave odjemalca)
(1) Naprave v lasti odjemalca so:
-       
toplotna postaja;
-       
interne toplotne naprave.
(2) Stroški gradnje in vzdrževanja naprav v lasti
odjemalca so obveznost odjemalca.
10. člen
(obvezen nadzor nad projekti in gradnjo ter montažo
distribucijskega sistema, toplotnih postaj in internih toplotnih naprav
odjemalca)
(1) Za zagotavljanje varnega, zanesljivega in učinkovitega
obratovanja distribucijskega sistema ima distributer toplote naslednje
obveznosti nadzora nad projekti in gradnjo ter montažo distribucijskega
sistema, toplotnih postaj in internih toplotnih naprav:
1.     
izvajanje nadzora nad projektno dokumentacijo v okviru izdajanja pogojev
in soglasij za priključitev na distribucijski sistem;
2.     
potrjevanje skladnosti gradnje s projekti za izvedbo in nadzor vnosa
sprememb med gradnjo v projekt za izvedbo;
3.     
potrjevanje, da so dograjeni, ali spremenjeni distribucijski vodi,
priključki in toplotne postaje, ki jih je izvedel investitor geodetsko posneti
in posnetek oddan distributerju toplote;
4.     
usklajevanje rokov fizične priključitve novih distribucijskih vodov in
priključkov na obstoječ distribucijski sistem;
5.     
usklajevanje rokov polnitve distribucijskih vodov, priključkov in
toplotnih postaj z ogrevnim medijem;
6.     
usklajevanje rokov začetka odjema toplote;
7.     
skrb, da so projekti izvedenih del, oziroma dopolnjeni projekti za
izvedbo dostavljeni v arhiv distributerja toplote;
8.     
potrjevanje, da so pred vključitvijo v distribucijski sistem
distribucijski vodi, priključki in toplotne postaje zgrajeni tako, da je
zagotovljeno varno in zanesljivo obratovanje distribucijskega sistema;
9.     
nadzor nad posegi tretjih oseb v varovalni pas distribucijskega sistema,
da se ti izvajajo skladno z izdanimi pogoji in soglasji distributerja toplote.
(2) Med gradnjo morajo biti distribucijski vodi,
priključki in toplotne postaje geodetsko posneti in po končani gradnji posnetek
posredovan distributerju toplote v obliki, skladni z določbami pravilnika, ki
ureja vsebino in način vodenja zbirke podatkov o dejanski rabi prostora ter
tehničnimi zahtevami distributerja toplote glede vodenja zbirnega katastra
energetske infrastrukture.
11. člen
(obveznost odjemalca za obratovanje njegovih toplotnih
naprav)
(1) Odjemalec ima za varno, zanesljivo in učinkovito
obratovanje njegovih toplotnih naprav naslednje obveznosti:
1.     
s skrbnostjo dobrega gospodarja skrbeti za normalno obratovanje in redno
vzdrževanje svojih toplotnih naprav tako, da je zagotovljeno zanesljivo, varno
in energetsko učinkovito obratovanje distribucijskega sistema;
2.     
s skrbnostjo dobrega gospodarja skrbeti, da so njegove naprave in
napeljave izvedene, uporabljene in vzdrževane na način, da niso možne motnje na
drugih napravah in napeljavah v distribucijskem sistem in da pretoki na
odjemnem mestu in povratna temperatura iz njegovih naprav ne presega vrednosti določenih
v projektni dokumentaciji toplotne postaje in internih toplotnih naprav;
3.     
ne spreminjati mejnih vrednosti nastavitev moči, pretoka in temperature
v toplotni postaji;
4.     
brez pisnega soglasja distributerja toplote ne spreminjati svojih
toplotnih naprav;
5.     
skrbeti, da je toplotna postaja v zaklenjenem prostoru in dostopna
delavcem in pooblaščenim predstavnikom distributerja toplote;
6.     
skrbeti, da je v prostoru toplotne postaje obratovalna dokumentacija s
shemami naprav in napeljav;
7.     
vzdrževati prostore in pomožne naprave ter dostope do prostorov, kjer je
toplotna postaja tako, da so distributerju toplote zagotovljene delovne
razmere, ki veljajo za delovne prostore;
8.     
sproti obveščati distributerja toplote o motnjah pri dobavi toplote,
ugotovljenih na odjemnem mestu;
9.     
obvestiti distributerja toplote o zaznavi okvare merilne naprave;
10.  
z obratovanjem svojih toplotnih naprav ne motiti drugih odjemalcev ali
distributerja toplote;
11.  
v toplotni postaji omogočiti distributerju toplote priključitev naprav
za daljinski prenos podatkov obratovalnih stanj in drugih naprav za upravljanje
toplotne postaje;
12.  
omogočati distributerju toplote izvajanje nujnih vzdrževalnih del na
priključku zaradi zagotavljanja nemotenega obratovanja distribucijskega
sistema.
(2) Odjemalec odgovarja za škodo distributerja toplote,
ki je nastala zaradi posegov odjemalca na njegovih toplotnih napravah.
(3) Distributer toplote s priključitvijo objektov,
naprav in napeljav odjemalcev na distribucijski sistem ne prevzema odgovornosti
za tehnično brezhibno in varno obratovanje in delovanje teh objektov, naprav in
napeljav.
(4) Odjemalec je dolžan zagotavljati in kriti stroške
električne energije za delovanje toplotne postaje, merilnih naprav in naprav za
daljinski prenos podatkov.
12. člen
(evidenca infrastrukture za distribucijo toplote)
Distributer toplote vodi kataster infrastrukture za
distribucijo toplote, v katerem so podatki o tehničnih značilnostih in lokaciji
infrastrukture za distribucijo toplote.
III. TEHNIČNI IN DRUGI POGOJI ZA VARNO OBRATOVANJE
DISTRIBUCIJSKEGA SISTEMA Z NAMENOM ZANESLJIVE IN KAKOVOSTNE OSKRBE S TOPLOTO
1. Zagotavljanje varnega in zanesljivega obratovanja
distribucijskega sistema
13. člen
(obveznosti distributerja)
(1) Distributer toplote mora zagotavljati varno,
zanesljivo in učinkovito obratovanje distribucijskega sistema in skrbeti za
uravnotežene obratovalne razmere z naslednjimi aktivnostmi:
1.     
načrtovanjem in zagotavljanjem zadostnih kapacitet proizvodnih virov za
zanesljivo oskrbo distribucijskega sistema s toploto in energenti tako, da
lahko zadosti potrebam odjemalcev toplote pri projektni zunanji temperaturi;
2.     
načrtovanjem razvoja in gradnjo distribucijskega sistema za
zagotavljanje dolgoročne zmogljivosti distribucijskega sistema, ki omogoča
razumne zahteve za priključitev in dostop odjemalcev do distribucijskega
sistema;
3.     
načrtovanjem obratovanja distribucijskega sistema;
4.     
izvajanjem rednih tekočih in investicijskih ter izrednih vzdrževalnih
del;
5.     
izvajanjem sistemske kontrole z namenom odkrivanja poškodb in
načrtovanja izvajanja rednih vzdrževalnih del in posodobitev distribucijskega
sistema;
6.     
izvajanjem nadzora nad obratovanjem distribucijskega sistema;
7.     
zaščito distribucijskega sistema pred mehanskimi, električnimi in
kemičnimi vplivi iz okolice;
8.     
varovanjem distribucijskega sistema z izvajanjem nadzora nad aktivnostmi
tretjih oseb v njegovem varovalnem pasu;
9.     
izvajanjem nadzora nad učinkovitostjo obratovanja toplotnih postaj in
internih toplotnih naprav in o načinih za izboljšanje stanja obratovanja
njihovih naprav obveščati odjemalce;
10.  
izvajanjem meritev prevzetih in dobavljenih količin toplote.
(2) Aktivnosti za zagotovitev varnega, zanesljivega in
učinkovitega obratovanja distribucijskega sistema mora distributer toplote
izvajati skladno z internimi operativnimi tehnološkimi navodili. Izvedbo del
lahko distributer toplote prepusti ustrezno usposobljenemu izvajalcu.
(3) Distributer toplote je dolžan za posege na svojih
napravah na nepremičninah oziroma premičninah, ki so v lasti odjemalca, le-temu
povrniti s posegom povzročeno škodo, v skladu s splošnimi pravili odškodninske
odgovornosti, če vzpostavitev v prvotno stanje s posegom prizadete premičnine
ali nepremičnine ni mogoča.
14. člen
(obveznost odjemalca pri zagotavljanju dostopa)
(1) Odjemalec je dolžan zagotoviti distributerju toplote
neoviran dostop do naprav in napeljav, ki so v upravljanju distributerja
toplote, kot tudi do toplotne postaje in internih toplotnih naprav, po
predhodni najavi in na način, ki distributerju toplote omogoča uresničevanje
naslednjih pravic in dolžnosti:
1.     
odčitavanje, kontrola, vzdrževanje in menjava merilnih naprav;
2.     
izvajanje nadzora in vzdrževalnih del na napravah, ki so v lasti ali v
upravljanju distributerja toplote;
3.     
izvajanje nadzora nad delovanjem in stanjem priključka in toplotne
postaje;
4.     
izvedba nujnega popravila v primeru puščanja priključka;
5.     
izvajanje nadzora, upravljanja in vzdrževanja glavnih zapornih ventilov
V1 in V2;
6.     
izvedba odklopa toplotne postaje zaradi neporavnanih obveznosti do
distributerja toplote skladno s 308. členom EZ-1;
7.     
pregled internih toplotnih naprav odjemalca, ki nastopajo kot obračunski
element med odjemalcem in distributerjem toplote, če distributer toplote na
podlagi tehničnih parametrov odjema toplote utemeljeno sumi o spremembi
odjemalčeve obračunske moči.
(2) Odjemalec mora zagotoviti distributerju toplote
prost dostop na zemljišče, do delov stavbe in naprav, na katerih se izvajajo
dela, oziroma v prostore, v katerih so nameščene toplotne naprave, ki niso v
lasti distributerja toplote, ter mu omogočiti izvajanje vseh potrebnih del,
kadar je to potrebno v skladu pristojnostmi distributerja toplote določenih v
EZ-1 in v tem aktu.
(3) Odjemalec, ki zaradi motenj na distribucijskem
sistemu, višje sile in drugih okoliščin ne more izvrševati pravic dostopa do
distribucijskega sistema, je ob nastopu takih razmer dolžan o tem takoj
obvestiti distributerja.
15. člen
(uravnotežene obratovalne razmere)
(1) Distributer toplote mora skrbeti za uravnotežene
obratovalne razmere v distribucijskem sistemu.
(2) V okviru tehničnih možnosti je distributer toplote
dolžan vzdrževati takšne temperaturne in pretočno-tlačne razmere v
distribucijskem sistemu, da zagotovi varno in zanesljivo obratovanje ter
zadostne količine toplote vsem odjemalcem.
(3) Za potrebe vodenja distribucijskega omrežja in
obračuna storitev ter ugotavljanja količin prevzete toplote v distribucijski
sistem in predane iz njega, morajo biti na vseh prevzemnih in odjemnih mestih
nameščene zakonsko ustrezne merilne naprave.
16. člen
(sistemska kontrola)
Distributer toplote izvaja sistemsko kontrolo
distribucijskega sistema z namenom nadzora nad delovanjem distribucijskega
sistema, merilnih in ostalih naprav, odkrivanja poškodb in načrtovanja
izvajanja rednih vzdrževalnih del in posodobitev distribucijskega sistema v
naslednjih časovnih razporedih:
-       
pregled vročevodnih jaškov: enkrat letno;
-       
pregled zapornih armatur: enkrat letno;
-       
pregled distribucijskega sistema: enkrat letno;
-       
pregled merilnih naprav: skladno z zakonom, ki ureja meroslovje;
-       
daljinska kontrola obratovalnih parametrov distribucijskega sistema:
večkrat dnevno.
2. Varovanje distribucijskega sistema
17. člen
(soglasje distributerja za posege v prostor v varovalnem
pasu distribucijskega sistema)
(1) V varovalnem pasu ima distributer toplote pravico
nadzorovati dejavnosti in posege ter pravico dostopa do distribucijskega
sistema.
(2) Za zagotovitev varnosti distribucijskega sistema ter
varnosti objektov, naprav in premoženja ter zdravja in življenja ljudi in
živali v območju distribucijskega sistema, izdaja distributer toplote smernice
in mnenja na prostorske akte, skladno s predpisi, ki urejajo prostorsko
načrtovanje, projektne pogoje k nameravanim posegom tretjih oseb v varovalni
pas pred začetkom izdelave projektov za pridobitev gradbenega dovoljenja in
soglasja k projektnim rešitvam, skladno s predpisi, ki urejajo graditev
objektov za posege, ki se nanašajo ali imajo vpliv na distribucijski sistem.
(3) Pri pripravi smernic in projektnih pogojev
distributer toplote določi tudi morebitne posebne varnostne ukrepe v varovalnem
pasu distribucijskega sistema.
(4) Distributer toplote odloči o zahtevi za izdajo
soglasja za nameravane posege v območje varovalnega pasu na podlagi predložene
projektne dokumentacije, upoštevajoč določbe tehničnih predpisov in varnega ter
zanesljivega obratovanja in vzdrževanja distribucijskega sistema.
(5) Za posege tretjih oseb v varovalni pas, za katere po
zakonodaji ni treba pridobiti gradbenega dovoljenja, distributer toplote na
podlagi vloge investitorja in na podlagi predloženih izvedbenih rešitev,
usklajenih z veljavnimi predpisi in izdanimi pogoji s strani distributerja
toplote, izda soglasje za izvedbo nameravanih del.
18. člen
(posegi v varovalni pas distribucijskega sistema brez
soglasja distributerja)
Če tretja oseba ni pridobila soglasja za poseg v varovalni
pas skladno s prejšnjim členom, distributer toplote nemudoma zahteva prepoved
izvajanja del v varovalnem pasu in obvesti pristojne državne organe.
3. Kakovost ogrevnega medija
19. člen
(kakovost ogrevnega medija)
(1) Distributer toplote mora zagotavljati napajanje
distribucijskega sistema le z ustrezno kemično pripravljeno vodo. Kakovost ogrevnega
medija se ugotavlja na prevzemnem mestu proizvajalca toplote. Prevzeta toplota
je ustrezne kakovosti, če izmerjeni parametri na prevzemnem mestu ustrezajo
parametrom, določenim v drugem odstavku tega člena in kot so podrobneje
opredeljeni v pogodbi o prevzemu toplote.
(2) Kemične in fizikalne lastnosti ogrevnega medija, ki
vstopa v distribucijski sistem, morajo ustrezati vsaj naslednjim vrednostim:
1.     
Ogrevni medij v vročevodnem sistemu:
- 
prevodnost pri 25 °C: < 30 μS/cm;
- 
prevodnost po kationskem filtru pri 25 °C: < 10 μS/cm;
- 
pH pri 25 °C: 9,5–10;
- 
kisik: < 0,02 mg/l;
- 
klorid (Cl): < 1,0 mg/l;
- 
skupno železo (Fe): < 0,05 mg/l.
(3) Distributer toplote lahko sprejme v distribucijski
sistem le ogrevni medij z lastnostmi, ki ustrezajo območju vrednosti navedenim
v prejšnjem odstavku.
4. Nadzor nad obratovanjem distribucijskega sistem
20. člen
(obveznost nadzora distribucijskega sistema s strani
distributerja toplote)
(1) Distributer toplote mora organizirati nadzor nad
delovanjem in obratovanjem distribucijskega sistema, redno pregledovati
varovalne pasove in skrbeti za uravnotežene obratovalne razmere.
(2) Nadzor nad delovanjem in obratovanjem
distribucijskega sistema se izvaja z vizualnim nadzorom in s pomočjo procesne,
merilne, registracijske, telemetrijske in programske opreme. Potrebno je
zagotoviti:
1.     
nadzor nad prevzemom toplote v distribucijski sistem;
2.     
distribucijo toplote ter vodenje distribucijskega sistema;
3.     
nadzor nad delovanjem in vodenjem distribucijskega sistema,
napovedovanje odjema toplote;
4.     
nadzor nad delovanjem ključnih objektov na distribucijskem sistemu;
5.     
nadzor nad predajo toplote in izvajanje meritev odjema toplote
odjemalcem na odjemnih mestih;
6.     
ugotavljanje in javljanje motenj na distribucijskem sistemu in
neuravnoteženih obratovalnih razmer;
7.     
simuliranje in napovedovanje pretočno-tlačnih razmer v distribucijskem
omrežju.
(3) Izvajanje nadzora nad delovanjem in obratovanjem
distribucijskega sistema mora distributer toplote izvajati skladno z internimi
operativnimi tehnološkimi navodili.
21. člen
(služba stalne pripravljenosti)
Za zagotavljanje varnega, zanesljivega in učinkovitega
obratovanja distribucijskega sistema distributer toplote organizira službo
stalne pripravljenosti, ki izvaja 24-urni nadzor nad delovanjem
distribucijskega sistema in je sposobna izvesti nujne ukrepe za odpravo oziroma
omilitev poškodb oziroma motenj na distribucijskem sistemu in organizacijo
potrebnih popravil za vzpostavitev uravnoteženega delovanja v najkrajšem možnem
času.
22. člen
(nadzor nad priključkom in toplotno postajo)
(1) Distributer toplote ima pravico in dolžnost
izvajanja nadzora nad delovanjem priključka in toplotne postaje zaradi
zagotavljanja varnega, zanesljivega in učinkovitega obratovanja celotnega
sistema daljinskega ogrevanja. Nadzor vključuje kontrolo stanja priključka,
ventilov V1, V2 in elementov toplotne postaje ter kontrolo vstopnih in
izstopnih parametrov na odjemnem mestu.
(2) Zaradi varnosti izvajanja del in zagotavljanja
nemotenega obratovanja distribucijskega sistema, ima samo distributer toplote
pravico nadzora, upravljanja in vzdrževanja glavnih zapornih ventilov V1 in V2.
Stroške prve vgradnje ventilov V1 in V2 krije odjemalec, stroške njunega
vzdrževanja in zamenjave pa krije distributer toplote.
(3) V primeru večjih netesnosti ali poškodb za glavnimi
zapornimi ventili V1 in V2 oziroma na primarni strani toplotne postaje lahko
ventile zapre tudi pooblaščeni vzdrževalec oskrbovane stavbe ali pa
intervencijske službe – gasilci.
(4) V primeru začasne ali dolgotrajne prekinitve dobave
toplote distributer toplote izvede ločitev toplotne postaje in internih
toplotnih naprav od distribucijskega sistema z zaprtjem in pečatenjem glavnih
zapornih ventilov V1 in V2 in z vzpostavitvijo kontroliranega minimalnega
obtoka ogrevnega medija preko kratke vezi za preprečitev nastanka škode na
distribucijskem sistemu.
5. Zagotavljanje zanesljive oskrbe
23. člen
(zagotavljanje zanesljive oskrbe)
Distributer toplote je dolžan zagotavljati zanesljivo oskrbo
s toploto in dela na distribucijskem sistemu in prekinitve distribucije toplote
izvajati skladno z določbami EZ-1 in tega akta.
6. Vzdrževanje distribucijskega sistema
24. člen
(obveznost distributerja za vzdrževanje distribucijskega
sistema)
(1) Distributer toplote vzdržuje distribucijski sistem,
ki ga upravlja tako, da posebno skrbnost namenja varnosti, zanesljivosti in
učinkovitosti delovanja distribucijskega sistema tako, da izvaja redna
vzdrževalna dela, ki obsegajo tekoča in investicijska vzdrževalna dela ter
izredna (nepredvidena) vzdrževalna dela.
(2) Distributer toplote pripravi letni načrt rednih
vzdrževalnih del.
(3) Distributer toplote je dolžan redno vzdrževati
objekte in naprave distribucijskega sistema, ki so v njegovem upravljanju tako,
da je ves čas ohranjena njegova funkcionalna in obratovalna usposobljenost in
varnost delovanja v času dobe koristnosti distribucijskega sistema (redno
tekoče vzdrževanje). Načrt rednih tekočih vzdrževalnih del zajema popravila na
osnovnih sredstvih, ki ne pomenijo povečanja življenjske dobe, vrednosti ali
zmogljivosti osnovnih sredstev, ampak le ohranjajo zmogljivosti v predvideni
dobi koristnosti.
(4) Distributer toplote je dolžan izvesti posodobitve
distribucijskega sistema, ki je v njegovem upravljanju, s tem, da ga občasno
obnovi, zamenja iztrošene sestavne dele oziroma spremeni njegovo konstrukcijo
in s tem podaljša dobo obratovanja oziroma izboljša značilnosti obratovanja
distribucijskega sistema (redno investicijsko vzdrževanje). Načrt rednih
investicijskih vzdrževalnih del zajema zamenjavo ali preureditve oziroma obnovo
obstoječih osnovnih sredstev, ki pomenijo povečano zmogljivost ali podaljšanje
predvidene dobe koristnosti distribucijskega sistema.
25. člen
(pravice in obveznosti pri rednih vzdrževalnih delih na
distribucijskem sistemu)
(1) Distributer toplote sme začasno odklopiti odjemalca
zaradi rednega vzdrževanja, pregledov ali remontov, preizkusov ali kontrolnih
meritev ter razširitve distribucijskega sistema.
(2) Redna dela je distributer toplote dolžan opraviti v
času, ki je nujno potreben, da se delo opravi in izbrati čas, ki čim manj
prizadene odjemalce.
(3) Za začasno omejitev ali prekinitev distribucije
toplote, ki je posledica izvedbe rednih del, distributer toplote ni
odškodninsko odgovoren. Redna dela se ne smejo izvajati v času, ko je
pričakovati večjo porabo toplote.
26. člen
(pravice in obveznosti pri izrednih nepredvidenih delih na
distribucijskem sistemu)
(1) V primeru motenj ali okvar na distribucijskem
sistemu, vključno s priključkom do glavnih zapornih ventilov V1 in V2, ki
nastanejo kot posledica višje sile ali delovanja tretje osebe, mora distributer
toplote v najkrajšem možnem času izvesti izredna nepredvidena dela za
zagotovitev nemotenega ter zanesljivega delovanja distribucijskega sistema
oziroma organizirati potrebna popravila za vzpostavitev uravnoteženega
delovanja.
(2) V primeru iz prejšnjega odstavka lahko distributer
toplote, če je to nujno potrebno zaradi varnosti, zaradi čimprejšnje
vzpostavitve nemotenega delovanja ali zaradi drugih upravičenih razlogov,
začasno omeji ali prekine distribucijo toplote.
(3) Zaradi izrednih del z namenom zagotovitve nemotenega
in zanesljivega delovanja distribucijskega sistema, distributer toplote
odjemalcem ne odgovarja za morebitno nastalo škodo zaradi omejene ali
prekinjene distribucije toplote.
(4) Tretja oseba, ki povzroči motnje ali okvare na
distribucijskem sistemu, nosi vse stroške potrebnih izrednih nepredvidenih del
ter odgovarja za morebitno nastalo škodo.
27. člen
(dela na distribucijskem sistemu na podlagi zahtev tretjih
oseb)
(1) Če je distributer toplote pozvan, da izvede na
distribucijskem sistemu določena dela za potrebe tretjih oseb izven rokov, ki
so določeni v izdanem soglasju, izvede ta dela na stroške naročnika del po
predhodni presoji upravičenosti zahtevanih del in vpliva predvidenih del na
zanesljivost delovanja distribucijskega sistema oziroma na odjemalce.
(2) Distributer toplote prične z deli na zahtevo tretje
osebe potem, ko mu je ta predložila usklajen dogovor z vsemi prizadetimi
odjemalci.
(3) V kolikor so posledice del, zaradi potreb tretjih
oseb, motnje v delovanju dela ali celotnega distribucijskega sistema, nosi
stroške odprave motenj in morebitno škodo odjemalcev, naročnik teh del. Izvedbo
del lahko distributer toplote prepusti tudi tretji osebi, če ta oseba dokaže, da
ima za izvedbo teh del izbranega usposobljenega izvajalca. Dela se morajo
izvajati v skladu s tehničnimi zahtevami in navodili distributerja toplote.
28. člen
(objavljanje informacij o vzdrževalnih delih)
(1) Distributer toplote je dolžan o predvidenem odklopu
zaradi rednih vzdrževalnih del v pisni obliki pravočasno obvestiti odjemalce, v
primeru večjega števila odjemalcev in v primeru, da osebno obveščanje ni
stroškovno učinkovito, pa v sredstvih javnega obveščanja in na spletni strani
distributerja vsaj 48 ur pred odklopom. Če ima stavba upravnika, se za drug
oseben način obveščanja šteje tudi obvestilo upravniku stavbe.
(2) Distributer toplote je dolžan o nepredvideni
prekinitvi distribucije toplote zaradi izrednih vzdrževalnih del v najkrajšem
možnem času obvestiti prizadete odjemalce toplote v sredstvih javnega
obveščanja in na spletni strani distributerja z navedbo predvidenega časa za
odpravo nastalih motenj. Če ima stavba upravnika, distributer toplote obvesti
tudi upravnika stavbe.
(3) Obvestilo iz prvega in drugega odstavka tega člena
mora vsebovati:
-       
del sistema, ki je v delu;
-       
začetek in predvideno končanje del;
-       
načrt omejitev ali začasnih odklopov;
-       
seznam odjemnih mest, ki bodo prizadeta.
29. člen
(obveznost odjemalca za vzdrževanje njegovih toplotnih
naprav)
(1) Odjemalec je dolžan vzdrževati toplotne naprave, ki
so v njegovi lasti.
(2) Odjemalec mora s skrbnostjo dobrega gospodarja
skrbeti, da so njegove naprave in napeljave izvedene, uporabljene in vzdrževane
na način, da niso možne motnje na drugih napravah in napeljavah v
distribucijskem sistemu in da pretoki na odjemnem mestu in povratna temperatura
iz njegovih naprav ne presega vrednosti določenih v projektni dokumentaciji
toplotne postaje in internih toplotnih naprav.
(3) Vzdrževalna dela v toplotni postaji sme izvajati
samo izvajalec, katerega usposobljenost je predhodno potrjena s strani
distributerja toplote. Enake zahteve glede izvajalca veljajo za vzdrževalna
dela na priključku, pri čemer se ta smejo izvajati le pod nadzorom pooblaščene osebe
distributerja toplote.
30. člen
(razdelitev stroškov obratovanja in vzdrževanja toplotnih
naprav odjemalca)
Če distributer toplote ugotovi, da delovanje toplotnih naprav
odjemalca ni varno, zanesljivo, ali učinkovito, pozove odjemalca, da na svoje
stroške izvede potrebne ukrepe na toplotni postaji ali na internih toplotnih
napravah. Če odjemalec v roku, ki ga določi distributer toplote, ukrepov ne
izvede in bi lahko tako obratovanje povzročalo splošno nevarnost, nevarnost za
življenje in premoženje, ali škodo distributerju toplote, lahko distributer
toplote odjemalca odklopi do izvedbe ukrepov.
7. Obratovanje distribucijskega sistema v primeru
motenj, ogroženosti distribucijskega sistema in višje sile
31. člen
(motnje na distribucijskem sistemu)
(1) Motnja na distribucijskem sistemu je vsak
nenačrtovani dogodek ali okoliščina, zaradi katere je moteno uravnoteženo
obratovanje celotnega distribucijskega sistema ali njegovega dela in prekinjena
ali motena distribucija toplote.
(2) Motnje nastopijo tudi v primerih izpadov
proizvodnega vira v takšnem obsegu, da ni mogoče zagotoviti nemotene
distribucije toplote v predvidenem obsegu.
(3) V primeru motenj distribucijskega sistema ima
distributer toplote pravico in dolžnost, da takoj izvede možne tehnične ukrepe,
s katerimi prepreči širjenje motenj ter vzpostavi nemoteno distribucijo
toplote.
32. člen
(višja sila)
(1) Kot višjo silo se obravnava vsak dogodek ali
okoliščina, ki je izven nadzora distributerja toplote in je ni bilo mogoče
pričakovati, se ji izogniti oziroma jo odvrniti, kot so na primer: povodnji in
poplave, zemeljski plazovi, potresi, ukrepi državnih organov in izpad
električnega omrežja na območju proizvodnega vira ali črpališča ali odjemalca.
(2) Če distributer toplote delno ali v celoti ne izpolni
pogodbenih obveznosti zaradi nastopa višje sile, je za čas njenega trajanja
prost kakršnekoli odgovornosti do odjemalcev.
(3) Če višja sila distributerju toplote delno ali v
celoti preprečuje izpolnjevanje pogodbenih obveznosti več kot 30 dni, se
morata distributer toplote in odjemalec pisno dogovoriti o nadaljnjem
izvrševanju pogodbe.
(4) V primeru omejitve ali prekinitve distribucije
toplote zaradi delovanja višje sile distributer toplote ni odškodninsko
odgovoren uporabnikom in odjemalcem ter tretjim osebam.
33. člen
(obveščanje v primeru motenj na distribucijskem sistemu)
(1) Distributer toplote je dolžan o nastanku višje sile
ali motenj na distribucijskem sistemu v najkrajšem možnem času obvestiti
prizadete odjemalce v sredstvih javnega obveščanja in na spletni strani
distributerja z navedbo predvidenega časa za odpravo nastalih motenj. Če ima
stavba upravnika, distributer toplote obvesti tudi upravnika stavbe.
(2) Obvestilo na spletni strani distributerja toplote
mora vsebovati:
-       
navedbo dela distribucijskega sistema, na katerem so motnje distribucije
toplote;
-       
seznam stavb, katerim bo prekinjena ali motena distribucija toplote, če
je to mogoče.
IV. POGOJI IN NAČIN IZVAJANJA PRIKLJUČITEV NA DISTRIBUCIJSKI
SISTEM
1. Priključitve na distribucijski sistem
34. člen
(postopek priključitve na distribucijski sistem)
(1) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem, morajo izpolnjevati predpisane tehnične normative in druge
pogoje za zagotavljanje varnega, zanesljivega in učinkovitega obratovanja
distribucijskega sistema. Potrebne minimalne pogoje, katere mora upoštevati
projektna rešitev in katera je osnova za pridobitev soglasja s strani
distributerja toplote, poda na zahtevo investitorja distributer toplote.
(2) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem, morajo biti zgrajeni po enakih ali primerljivih
tehničnih normativih, kot del distribucijskega sistema na katerega se
priključujejo.
(3) Neposredno (fizično) priključitev na distribucijski
sistem izvede distributer toplote ali drug izvajalec pod nadzorom distributerja
toplote. Stroške izvedbe priključitve na distribucijski sistem nosi odjemalec.
(4) Polnitev distribucijskega sistema in toplotnih
postaj, kot tudi internih instalacij ogrevanja pri direktnih hišnih postajah, z
ogrevnim medijem lahko izvede le distributer toplote. Stroške prve polnitve in
ostale z izvedbo prve priključitve povezane stroške prilagoditve obratovanja
distribucijskega sistema krije distributer toplote. Če se prva priključitev
zaradi razlogov na strani odjemalca izvaja izven rokov, ki so določeni v
izdanem soglasju za priključitev, izvede distributer toplote ta dela na stroške
odjemalca po predhodni presoji upravičenosti zahtevanih del in vpliva
predvidenih del na zanesljivost delovanja distribucijskega sistema oziroma na
odjemalce.
(5) Stroške naslednjih polnitev in prilagoditev
obratovanja distribucijskega sistema, ki nastanejo zaradi odjemalčevih dejanj,
krije odjemalec.
35. člen
(listine, ki jih je treba predložiti pred polnitvijo)
(1) Investitor oziroma odjemalec mora pred polnitvijo
vsakega novega ali spremenjenega distribucijskega voda, priključka ali toplotne
postaje distributerju toplote predložiti naslednje dokumente:
-       
dokazila o usposobljenosti izvajalca, ki je izvedel distribucijski vod,
priključek ali toplotno postajo;
-       
izjavo, da so naprave zgrajene v skladu s projektno dokumentacijo, veljavnimi
predpisi, pravili stroke, tehničnimi zahtevami distributerja toplote, soglasjem
h gradnji in soglasjem k priključitvi na distribucijski sistem;
-       
geodetski posnetek distribucijskega voda, priključka in toplotne
postaje.
(2) Investitor oziroma odjemalec mora po pridobitvi
uporabnega dovoljenja za distribucijski vod, priključek in toplotno postajo, za
katere je bilo izdano gradbeno dovoljenje, uporabno dovoljenje predložiti
distributerju toplote.
(3) Z ogrevnim medijem napolnjeni in obratovalno usposobljeni
distribucijski vod, priključek in toplotna postaja odjemalcu ne dovoljujejo
tudi odjema toplote. Odjem je dovoljen šele po sklenitvi pogodbe o dobavi
toplote.
36. člen
(nadzor nad uporabo ogrevnega medija)
Ogrevnega medija iz distribucijskega sistema ni dovoljeno
uporabljati za polnjenje internih toplotnih naprav ali v druge namene brez
predhodnega dovoljenja distributerja toplote. Vsaka uporaba ogrevnega medija iz
distribucijskega sistema mora potekati pod nadzorom distributerja toplote.
37. člen
(priključitev na distribucijski sistem)
(1) Fizična priključitev novega distribucijskega voda
ali priključka na obstoječ distribucijski sistem je praviloma možna le izven
ogrevalne sezone, to je običajno med 15. majem in 15. septembrom.
(2) Izjemoma je možna priključitev tudi med ogrevalno
sezono, če so izpolnjeni pogoji, kar predhodno preveri distributer toplote
glede na vpliv predvidenih del na zanesljivost delovanja distribucijskega
sistema oziroma na odjemalce. Vse stroške, ki nastanejo zaradi nove priključitve
v času med ogrevalno sezono (npr. zaustavitev obratovanja vročevodnega omrežja,
izguba sistemske vode, ne dobava toplote obstoječim odjemalcem, morebitni
povišani stroški proizvodnje toplote zaradi vklopa vršnega proizvodnega vira
toplote) in temeljijo na veljavnem ceniku storitev distributerja toplote in
metodologiji izračuna povišanih obratovalnih stroškov zaradi priključitve
odjemalca na distribucijski sistem v ogrevalni sezoni, nosi bodoči odjemalec
oziroma investitor novega voda.
2. Pogoji in postopek izdajanja soglasij za
priključitev
38. člen
(pogoji za priključitev)
(1) Priključitev odjemalčevih toplotnih naprav na
distribucijski sistem je treba izvesti skladno s predpisi, ki urejajo
prostorsko načrtovanje, predpisi, ki urejajo graditev objektov, EZ-1, določbami
tega akta in drugimi veljavnimi predpisi.
(2) Soglasja, pogoji in mnenja so pisni dokumenti, ki
jih izdaja distributer toplote skladno s predpisi in pravili stroke za
priključitev odjemalčevih naprav na distribucijski sistem ali za spremembe že
priključenih odjemalčevih naprav.
(3) Distributer toplote mora odločiti o izdaji ali
zavrnitvi soglasja v rokih, ki jih določa zakon, ki ureja splošni upravni
postopek.
39. člen
(soglasje za pridobitev gradbenega dovoljenja)
(1) Distributer toplote izda soglasje za pridobitev
gradbenega dovoljenja za stavbo in posamezni del stavbe, za katere je po
predpisih, ki urejajo graditev objektov, potrebno pridobiti gradbeno
dovoljenje.
(2) Pisni vlogi za izdajo soglasja za pridobitev
gradbenega dovoljenja je treba priložiti projektno dokumentacijo stavbe v fazi
idejne zasnove. Idejna zasnova mora biti izdelana skladno s predpisi, ki
urejajo projektno in tehnično dokumentacijo za graditev objektov in mora
vsebovati shemo poteka priključka od priključnega mesta na distribucijskem vodu
do stavbe, dimenzijo priključka, potrebno toplotno moč stavbe za različne vrste
oskrbe s toploto (npr. ogrevanje, klimatizacija, topla sanitarna voda,
hlajenje, tehnologija) in lokacijo toplotne postaje. S soglasjem za pridobitev
gradbenega dovoljenja se na podlagi podatkov iz idejne zasnove stavbe potrdi
mesto priključitve na distribucijski sistem in podajo zahteve, ki jih je treba
upoštevati pri izdelavi projekta za pridobitev gradbenega dovoljenja.
(3) Distributer toplote na podlagi vloge in priložene
dokumentacije izda oziroma zavrne izdajo soglasja za pridobitev gradbenega
dovoljenja z odločbo, zoper katero je dovoljena pritožba na pristojno
ministrstvo.
(4) Izdano soglasje za pridobitev gradbenega dovoljenja
velja dve leti od datuma izdaje.
(5) Projektno dokumentacijo in drugo gradivo, priloženo
vlogi za izdajo soglasja za pridobitev gradbenega dovoljenja, hrani distributer
toplote.
40. člen
(informacija o priključitvi na distribucijski sistem)
Za priključitev obstoječih stavb in posameznih delov stavb,
za katere po zakonu, ki ureja graditev objektov, ni treba pridobiti gradbenega
dovoljenja, projektant oziroma investitor gradnje pridobi informacijo o možni
priključitvi na distribucijski sistem. V pisni vlogi za pridobitev informacije
je treba navesti situacijo stavbe s predvideno lokacijo toplotne postaje, opis
namena uporabe toplote in podatke o potrebah po toploti.
41. člen
(soglasje za priključitev)
(1) Pred pričetkom gradnje odjemalčevih toplotnih
naprav, ki se jih priključuje na distribucijski sistem, mora investitor gradnje
pridobiti soglasje za priključitev.
(2) Distributer toplote izda soglasje za priključitev na
osnovi pisne vloge investitorja.
(3) Pisni vlogi je treba priložiti:
-       
kopijo gradbenega dovoljenja;
-       
projekt za izvedbo distribucijskega voda, priključka, toplotne postaje
in internih toplotnih naprav in
-       
pisno izjavo s predvidenimi roki začetka gradnje distribucijskega voda
in priključka ter roki fizične priključitve teh na obstoječ distribucijski
sistem.
(4) Za priključitev stavb in posameznih delov stavb, za
katere po zakonu, ki ureja graditev objektov, ni treba pridobiti gradbenega
dovoljenja, je treba pisni vlogi iz prejšnjega odstavka namesto kopije
gradbenega dovoljenja priložiti dokazilo o lastništvu stavbe ali dela stavbe in
ustrezna soglasja lastnikov in solastnikov ali pisno izjavo, s katero
investitor del izjavlja, da je pridobil vsa soglasja lastnikov zemljišč, stavb,
delov stavb in obstoječih toplotnih naprav (priključek, toplotna postaja,
interne toplotne naprave), na katere bo predvidena gradnja vplivala oziroma jih
prizadela.
(5) Pisni vlogi iz prejšnjega odstavka je za gradnjo
distribucijskega voda in priključka potrebno poleg izjave iz prejšnjega
odstavka priložiti dokazilo o lastništvu oziroma soglasju lastnika zemljišča,
po katerem bo distribucijski vod in priključek potekal.
(6) Investitor ali lastnik stavbe lahko določi
pooblaščenca, ki ga zastopa v postopku izdaje soglasja za priključitev. V tem
primeru je potrebno pisni vlogi za izdajo soglasja za priključitev priložiti
tudi pooblastilo o zastopanju.
42. člen
(obvezne vsebine soglasja za priključitev)
Soglasje vsebuje naslednje obvezne sestavine:
a)    
naslov stavbe, za katero se izvaja priključitev (ulica, hišna številka,
kraj, identifikacijska številka stavbe ali dela stavbe);
b)    
navedba investitorja in lastnika stavbe:
- 
za fizične osebe: ime in priimek, naslov odjemalca, kraj, davčna
številka;
- 
za pravne osebe: naziv družbe, sedež družbe, zastopnik družbe, davčna
številka;
c)    
navedbo načrtov in dokumentov, ki so predloženi vlogi za soglasje in na
osnovi katerih je izdano soglasje;
d)    
tehnične značilnosti distribucijskega voda ali priključka;
e)    
priključno moč internih toplotnih naprav;
f)     
namen uporabe toplote;
g)    
pogoj, da bo priključitev stavbe na distribucijski sistem možna, če bo
investitor izvedel priključitev v skladu s tem aktom in tehničnimi zahtevami
distributerja toplote in predloženimi projekti za izvedbo;
h)    
navedba, da soglasje preneha veljati:
- 
če investitor ne izvede priključitve stavbe na distribucijski sistem na
osnovi načrtov, ki so sestavni del te odločbe, v skladu s tem aktom in
tehničnimi zahtevami distributerja toplote;
- 
če investitor ne izvede priključitve stavbe na distribucijski sistem v
roku 24 mesecev od njegove dokončnosti;
i)      
pravni pouk.
43. člen
(veljavnost soglasja)
(1) Dokončno soglasje velja 24 mesecev.
(2) V času iz prejšnjega odstavka mora imetnik soglasja
za priključitev objekta izpolniti vse pogoje, predpisane v soglasju za
priključitev, in distributerju toplote naročiti izvedbo priključitve.
(3) Veljavnost soglasja za priključitev lahko
distributer toplote na zahtevo imetnika soglasja za priključitev podaljša
največ dvakrat, vendar vsakič največ za eno leto.
(4) Zahtevo za podaljšanje mora imetnik soglasja za
priključitev podati 30 dni pred iztekom veljavnosti soglasja za priključitev. V
primeru zamud na strani distributerja toplote se šteje, da je soglasje
podaljšano, kar je distributer toplote dolžan sporočiti imetniku soglasja za
priključitev, ki še ni izvedel priključitve na distribucijski sistem.
44. člen
(postopek odločanja o soglasju za priključitev)
(1) Na osnovi podane vloge in priložene dokumentacije
distributer toplote odloča o izdaji ali zavrnitvi soglasja za priključitev.
Distributer toplote izda soglasje za priključitev, če investitor ali lastnik
stavbe izkaže, da izpolnjuje naslednje pogoje za izdajo soglasja:
-       
če dokaže, da je lastnik oziroma solastnik stavbe ali dela stavbe ali
ima pridobljeno gradbeno dovoljenje za gradnjo;
-       
če so projekti za izvedbo distribucijskega voda, priključka, toplotne
postaje in internih toplotnih naprav izdelani v skladu s predpisi, tem aktom in
tehničnimi zahtevami distributerja toplote;
-       
če je pridobil soglasje solastnikov stavbe oziroma solastnikov
obstoječih vodov, toplotne postaje in internih toplotnih naprav, na katere se
priključuje in o tem podal ustrezno izjavo in
-       
če je namesto kopije gradbenega dovoljenja za distribucijski vod in
priključek predložil dokazilo o lastništvu oziroma soglasju lastnika zemljišča,
po katerem bo distribucijski vod in priključek potekal, v primerih, ko gradbeno
dovoljenje ni potrebno.
(2) O izdaji ali zavrnitvi soglasja za priključitev
odloča distributer toplote z odločbo v upravnem postopku najkasneje v roku
enega oziroma dveh mesecev od vložitve popolne vloge za izdajo soglasja.
(3) O pritožbi zoper odločbo o izdaji ali zavrnitvi
soglasja za priključitev odloča župan.
(4) Projektno dokumentacijo in drugo gradivo, priloženo
vlogi za izdajo soglasja za priključitev, hrani distributer toplote.
45. člen
(zavrnitev soglasja za priključitev)
(1) Investitor ali lastnik stavbe nima pravice do
priključitve:
-       
če investitor ali lastnik stavbe ne izpolnjuje predpisanih pogojev za
priključitev;
-       
če bi zaradi priključitve prišlo do večjih motenj v oskrbi s toploto;
-       
ali če bi priključitev distributerju toplote povzročila nastanek
nesorazmernih stroškov.
(2) Če investitor ali lastnik stavbe nima pravice do
priključitve, distributer toplote zavrne soglasje za priključitev.
3. Sprememba osnovnih parametrov in pogoji za prenos
soglasja
46. člen
(pridobitev novega soglasja zaradi spremembe osnovnih
parametrov)
(1) Sprememba osnovnih parametrov pomeni spremembo
tehničnih značilnosti distribucijskega voda ali priključka, spremembo nazivnih
moči internih toplotnih naprav in spremembo namena uporabe toplote.
(2) V primeru sprememb osnovnih parametrov mora lastnik
stavbe ali investitor gradnje v vseh primerih, ne glede na to, ali se je
sprememba osnovnih parametrov zgodila po sklenitvi pogodbe o priključitvi ali
pred samo priključitvijo na distribucijski sistem, vložiti pisno vlogo za novo
soglasje za priključitev.
(3) Soglasje za spremembo osnovnih parametrov se izda
tako, da se izda novo soglasje za priključitev.
47. člen
(pogoji za prenos soglasja pred priključitvijo)
(1) Če imetnik soglasja umre (fizična oseba) ali preneha
(pravna oseba), če gre za spremembo gradbenega dovoljenja iz razloga spremembe
investitorja ali odsvojitev nepremičnine v času med izdajo soglasja in pred
priključitvijo, se lahko soglasje za pridobitev gradbenega dovoljenja in soglasje
za priključitev preneseta na pravnega naslednika, ki je pravna ali fizična
oseba.
(2) Novi lastnik nepremičnine mora najkasneje v
15 dneh po prejemu sodne odločbe ali sklenitve pogodbe o nastali spremembi
iz prejšnjega odstavka o spremembi obvestiti distributerja toplote in o tem
predložiti dokazila ter soglasje za priključitev, sicer mora zaprositi za novo
soglasje za priključitev.
(3) Prenos soglasja za priključitev na drugo lokacijo ni
mogoč.
48. člen
(sprememba lastnika priključka)
(1) Če po sklenitvi pogodbe o priključitvi pride na
podlagi univerzalnega, singularnega pravnega nasledstva ali zaradi statusnih
sprememb lastnika priključka do spremembe lastnika priključka, mora novi
lastnik nepremičnine najkasneje v 15 dneh po prejemu sodne odločbe ali
sklenitve pogodbe o spremembi obvestiti distributerja toplote in o tem
predložiti dokazila ter soglasje za priključitev.
(2) Vsakokratni lastnik stavbe stopi na mesto pravnega
prednika kot pravni naslednik v pogodbo o priključitvi.
49. člen
(neuporaba priključka)
(1) Če je odjemalec odklopljen več kot deset let brez
vmesnih prekinitev, se domneva, da odjemalec ne namerava več ohranjati možnosti
odjema toplote. Distributer toplote lahko v tem primeru fizično prekine
povezavo med priključkom in distribucijskim vodom.
(2) Distributer toplote v primerih nameravane fizične
prekinitve iz prejšnjega odstavka, lastnika objekta za katerega je bil izveden
priključek, obvesti o nameravani fizični prekinitvi iz razlogov dotrajanosti,
splošne nevarnosti, nevarnosti za življenje in premoženje, ali škodo
distributerju toplote, pri čemer ga seznani z možnostjo in stroški obnove,
potrebne za ohranitev funkcionalnega stanja priključka in možnosti nadaljnje
uporabe.
50. člen
(odstranitev stavbe)
(1) Če želi lastnik stavbo, v katero je napeljan
priključek odstraniti, mora pred začetkom odstranitve od distributerja toplote
pridobiti soglasje.
(2) Vlogi za soglasje je potrebno priložiti načrt
odstranjevalnih del, v katerem se prikaže način odstranitve priključka, ki bo
zaradi odstranitvenih del prizadet.
(3) Soglasje, ki ga izda distributer toplote, vključuje
pogoje, ki jih mora odjemalec upoštevati pri odstranjevanju stavbe.
4. Stroški priključitve
51. člen
(stroški priključitve)
(1) Lastnik stavbe ali investitor gradnje ima pravico do
priključitve, če distributer toplote oceni, da je priključitev ekonomsko
upravičena ali če se bodoči odjemalec odloči, da bo sam kril nesorazmerne
stroške priključitve na obstoječ distribucijski sistem. Medsebojne pravice in
obveznosti v zvezi s tem uredita odjemalec in distributer toplote v pogodbi o
priključitvi.
(2) Distributer toplote oceni ekonomsko upravičenost
priključitve na podlagi analize stroškov in koristi ter z uporabo metode
sedanje vrednosti denarnih tokov, pri čemer se upoštevajo parametri iz
splošnega akta agencije o metodologiji za oblikovanje cene toplote za daljinsko
ogrevanje. Pri izračunu ekonomske upravičenosti investicije gradnje priključka
do točke v sistemu, kjer je priključitev možna ali v ojačitev obstoječega
sistema oziroma pri kombinaciji obojega, se upošteva referenčna ekonomska doba
uporabe 20 let.
(3) Pri analizi ekonomske upravičenosti priključitve
distributer toplote upošteva:
-       
stroške za izvedbo potrebne investicije v priključek in v ojačitev
obstoječega sistema, če je potrebna (vrednost investicije);
-       
predvidene prihranke ali dodatne stroške distributerja toplote, ki
nastanejo zaradi spremenjene višine vzdrževalnih in obratovalnih stroškov kot
posledica izvedenih ojačitev sistema;
-       
strošek iz naslova donosa na finančna sredstva, ki so potrebna za
izvedbo investicije;
-       
predvidene dodatne prihodke distributerja toplote, glede na predviden
obseg uporabe priključka s strani odjemalcev.
(4) Stroški priključitve so vsi stroški, ki jih ima
distributer toplote zaradi zahtevane priključitve iz prve, druge in tretje
alineje prejšnjega odstavka.
(5) Stroški za izvedbo potrebne investicije so stroški
projektiranja, stroški pridobivanja upravnih dovoljenj in potrebnih stvarnih
pravic, stroški gradnje objektov in naprav in vsi drugi stroški, ki jih
distributer toplote ne bi imel, če ne bi prišlo do zadevne priključitve. Za
izračun stroškov se upoštevajo trenutne cene na trgu in podatki iz pogodb
preteklih gradenj primerljivih objektov.
(6) Predvideni dodatni stroški distributerja toplote so
vsi stroški z obratovanjem ter rednim in investicijskim vzdrževanjem, ki jih bo
imel distributer toplote, glede na izkustvena merila s podobno energetsko
infrastrukturo, v zvezi z investicijo iz prejšnjega odstavka v referenčni
ekonomski dobi uporabe.
(7) Strošek iz naslova donosa na sredstva za namene
nesorazmernih stroškov priključitve se določi kot povprečna vrednost obrestne
mere zadnjih petih izdanih državnih obveznic Republike Slovenije.
(8) Pri izračunu amortizacijskih dob se za posamezne
dele distribucijskega voda upoštevajo amortizacijske dobe in stopnje, ki jih je
distributer toplote upošteval pri pripravi zadnjih revidiranih letnih
računovodskih izkazov skladno s slovenskimi ali mednarodnimi računovodskimi
standardi in ki ne presegajo davčno priznanih stopenj.
(9) Predvideni dodatni prihodki distributerja toplote so
vsi prihodki, ki jih bo imel distributer toplote zaradi nove priključitve,
upoštevaje s strani odjemalca napovedan odjem toplote.
(10) Dodatne prihodke in stroške, ki se upoštevajo pri
analizi ekonomske upravičenosti, ugotavlja distributer toplote na podlagi
podatkov, ki veljajo na dan, ko je s strani odjemalca prejel popolno vlogo za
soglasje za priključitev.
(11) Priključitev je ekonomsko upravičena, če predvideni
dodatni prihodki zadoščajo za pokritje vseh stroškov priključitve. Vse stroške
priključitve, ki so ekonomsko upravičeni, nosi distributer toplote (sorazmerni
stroški priključitve).
(12) Če predvideni dodatni prihodki ne zadoščajo za
pokritje vseh stroškov priključitve, ima odjemalec pravico do priključitve le,
če sam pokrije tisti del stroškov, ki ni pokrit s predvidenimi dodatnimi
prihodki (nesorazmerne stroške).
(13) Distributer toplote določi nesorazmerne stroške kot
znesek, ki je potreben, da je v referenčni ekonomski dobi uporabe
distribucijskega voda v celoti upoštevana takšna pričakovana interna stopnja
donosnosti investicije, kot znaša stopnja donosa na sredstva distributerja
toplote.
(14) Distributer toplote ni dolžan začeti z investicijo,
dokler odjemalec ne sklene pogodbe o priključitvi, s katero se odjemalec
zaveže, da bo v referenčni ekonomski dobi uporabljal distribucijski vod v
napovedanem obsegu odjema toplote, ki izhaja iz soglasja za priključitev, in
dokler ne plača nesorazmernih stroškov, kot je opredeljeno v pogodbi o
priključitvi.
5. Pogodba o priključitvi
52. člen
(vsebina pogodbe o priključitvi)
(1) Po dokončnosti soglasja za priključitev ter pred
priključitvijo na distribucijski sistem skleneta imetnik soglasja za
priključitev in distributer toplote pogodbo o priključitvi. S to pogodbo
uredita vsa medsebojna razmerja v zvezi s priključitvijo stavbe na
distribucijski sistem, plačilom nesorazmernih stroškov priključitve,
lastništvom, izvedbo in nadzorom nad gradnjo priključka, premoženjskimi
vprašanji v zvezi s priključkom in njegovim vzdrževanjem ter druga medsebojna
razmerja, ki se nanašajo na priključitev na distribucijski sistem. Pogodba o
priključitvi je pogoj za sklenitev pogodbe o dobavi toplote.
(2) Obvezna vsebina pogodbe o priključitvi je tudi ureditev
vseh medsebojnih razmerij med distributerjem in lastnikom nepremičnine v zvezi
z morebitno prekinitvijo ali odstranitvijo priključka ter odgovornost za
plačilo s tem povezanih stroškov.
6. Izgradnja priključka in toplotne postaje
53. člen
(obvezen nadzor nad gradnjo priključka in toplotne postaje)
(1) Priključek in toplotna postaja morata biti zgrajena
v skladu s tem aktom in tehničnimi zahtevami distributerja toplote, graditelj
pa mora distributerja toplote pred priključitvijo obvezno pozvati k izvajanju
nadzora nad njegovo izgradnjo.
(2) Distributer toplote mora biti prisoten pri vseh
delih, ki jih investitor ali tretja oseba izvaja na priključku.
(3) Investitor ali tretja oseba so dolžni obveščati
distributerja toplote o morebitni netesnosti, okvarah oziroma poškodbah na
priključku in toplotni postaji.
(4) Vse morebitne zamenjave, popravila in vzdrževalna
dela na priključku in toplotni postaji bremenijo lastnika priključka ali
toplotne postaje.
(5) Nadzor nad gradnjo priključka in toplotne postaje
obvezno izvaja distributer toplote, kar se uredi s pogodbo o priključitvi.
(6) Distributer toplote s priključitvijo naprav lastnika
stavbe ali investitorja na distribucijski sistem ne prevzema odgovornosti za
pravilno in brezhibno delovanje odjemalčevih naprav in ne odpravlja napak, če
naprave ne bi pravilno delovale, čeprav je pregledal projekte in nadziral
gradnjo priključka in toplotne postaje.
54. člen
(določitev tehničnih značilnosti priključka)
Vrsto, število, lego in dimenzijo priključkov določi
distributer toplote v postopku izdaje soglasij, glede na potrebe stavbe,
določbe tega akta in upoštevaje ekonomičnost načina priključitve.
55. člen
(obveznost odjemalca za dopustitev vgradnje tehnološko sodobnih
merilnih naprav)
Odjemalec je dolžan omogočiti distributerju toplote vgradnjo
in obratovanje tehnološko sodobnih merilnih naprav in naprav za namen nadzora
in vodenja obratovanja distribucijskega sistema v prostoru, kjer se nahaja
toplotna naprava.
56. člen
(priključitev novega odjemalca na obstoječ priključek)
(1) Lastnik priključka lahko v zameno za primerno
nadomestilo, ki mu ga je dolžan plačati novi potencialni odjemalec, dovoli in
omogoči priključitev priključka novega potencialnega odjemalca na svoj
priključek, če ta priključek dovoljuje dodatne obremenitve.
(2) Za primerno nadomestilo se šteje nadomestilo v
višini sorazmernega dela stroškov gradnje priključka glede na število njegovih
odjemalcev ali zmogljivosti.
57. člen
(ponovna priključitev odjemalca)
Ponovna priključitev odjemalca na distribucijski sistem
nastopi po odklopu odjemalca zaradi razlogov navedenih v tem aktu in v primeru,
ko je od fizične izvedbe priključka in do dejanskega aktiviranja priključka
minilo več kot eno leto in sta ostala vhodna ventila V1 in V2 zaprta in
zapečatena.
7. Postopek odklopov
58. člen
(odklop po predhodnem obvestilu)
(1) Distributer toplote odklopi odjemalca po predhodnem
obvestilu iz razlogov, navedenih v EZ-1, le, če ta v roku, določenem v
obvestilu, ne izpolni svoje obveznosti s tem, da odstrani vzrok ali vzroke za
odklop (npr. motenje distribucije toplote drugim odjemalcem, onemogočanje
pravilnega registriranja obračunskih količin).
(2) Rok za izpolnitev obveznosti v obvestilu znaša
15 dni za gospodinjske odjemalce in osem dni za ostale odjemalce od dneva
prejema obvestila.
(3) Distributer toplote izvede odklop po predhodnem
obvestilu z zaprtjem in pečatenjem glavnih zapornih ventilov V1 in V2.
(4) Stroške odklopa in priklopa, ki so določeni v ceniku
distributerja toplote, nosi odjemalec.
59. člen
(odklop brez predhodnega obvestila)
(1) Distributer toplote izvede odklop brez predhodnega
obvestila, če odjemalec:
-       
z obratovanjem svojih toplotnih naprav ogroža življenje ali zdravje
ljudi, ali ogroža premoženje;
-       
ob pomanjkanju toplote ne upošteva posebnih ukrepov o omejevanju odjema
toplote iz distribucijskega sistema, s čimer ogroža življenje ali zdravje
ljudi;
-       
nepooblaščeno odjema toploto z uničenjem pečatov ali s poškodovanjem
glavnih zapornih ventilov V1 in V2 oziroma merilne naprave, s čimer ogroža
premoženje;
-       
nepooblaščeno priključi svoje toplotne naprave na distribucijski sistem,
s čimer ogroža premoženje.
(2) Distributer toplote izvede odklop z zaprtjem in
pečatenjem glavnih zapornih ventilov V1 in V2.
(3) Če je ugotovljena zloraba odklopa, lahko distributer
toplote fizično prekine priključek na priključnem mestu na distribucijskem
vodu.
(4) Vnovična dobava toplote po odklopu se začne potem,
ko so odpravljeni razlogi za odklop in ko odjemalec distributerju toplote
poravna nastale stroške v zvezi z odklopom.
(5) Stroške odklopa in priklopa, ki so določeni v ceniku
distributerja toplote, nosi odjemalec.
60. člen
(odklop na zahtevo odjemalca)
(1) Odjemalec, ki je imetnik soglasja za priključitev,
lahko zahteva od distributerja toplote, da njegovo odjemno mesto trajno odklopi
od distribucijskega sistema. V tem primeru pogodba o dobavi toplote preneha
veljati.
(2) Distributer toplote izvede odklop s fizično
prekinitvijo priključka za glavnima zapornima ventiloma V1 in V2 ter pečatenjem
ventilov. Če je ugotovljena zloraba odklopa, lahko distributer toplote fizično
prekine priključek na priključnem mestu na distribucijskem vodu.
(3) Pravica odjemalca do odklopa po tem členu ne posega
v obveznosti odjemalca iz pogodbe o priključitvi, ki se nanašajo na obveznost
uporabe priključka do poteka ekonomske dobe priključka.
(4) Če se odjemalec ponovno priključi na sistem v roku,
ki je krajši od 12 mesecev, mora pred pričetkom dobave toplote poravnati vse
fiksne stroške dobave, ki bi jih plačeval, če bi toploto prejemal nepretrgoma.
(5) Distributer toplote lahko odjemalcu, ki je zahteval
odklop, zavrne ponovno priključitev na distribucijski sistem ali izdajo novega
soglasja za priključitev, dokler odjemalec ne poravna vseh obveznosti iz
pogodbe o priključitvi, ki izvirajo iz časa pred odklopom.
(6) Odjemalec mora za ponovno priključitev pridobiti
novo soglasje za priključitev in skleniti novo pogodbo o priključitvi.
(7) Stroške odklopa in priklopa, ki so določeni v ceniku
distributerja toplote, nosi odjemalec.
8. Ponovna priključitev in povrnitev škode
61. člen
(ponovna priključitev in povrnitev škode)
(1) Distributer toplote je dolžan odjemalca, ki je bil
odklopljen, na njegove stroške ponovno priključiti na distribucijski sistem, ko
ugotovi, da je odjemalec odpravil razloge za odklop in izpolnil pogoje iz tega
akta.
(2) Distributer toplote, ki je odjemalca neutemeljeno
odklopil, mora v 24 urah od ugotovitve neutemeljenega odklopa na svoje stroške
znova priključiti objekte, naprave ali napeljave odjemalca omrežja na svoj
distribucijski sistem.
(3) Distributer toplote ima pravico do povračila škode,
ki je nastala zaradi ravnanj odjemalca in zaradi katerih ga je odklopil po
predhodnem obvestilu oziroma brez predhodnega obvestila. Distributer toplote v
odškodninskem zahtevku predvsem uveljavlja škodo, ki je nastala zaradi
odjemalčeve namerne poškodbe merilne naprave, poškodb na distribucijskem
omrežju, ki so nastale zaradi ravnanj odjemalca in poškodb glavnih zapornih
ventilov V1 in V2.
(4) Odjemalec ima pravico do povračila škode zaradi
neutemeljenega odklopa v skladu s splošnimi pravili odškodninske odgovornosti.
Pravico do povračila škode uveljavlja s pisno zahtevo, ki jo mora posredovati
distributerju toplote v desetih dneh po neutemeljenem odklopu.
(5) Distributer toplote mora po prejetju zahtevka v
desetih dneh odjemalcu posredovati odgovor. Pri obravnavi zahteve distributer
toplote ugotavlja:
-       
ali je bilo glede na letni čas in temperaturne razmere ter vrsto stavbe
ogroženo življenje in zdravje odjemalca in
-       
ali je odjemalec utrpel dodatne stroške, da si je v času odklopa
zagotovil ogrevanje.
V. SPLOŠNI POGOJI ZA DOBAVO IN ODJEM TOPLOTE
1. Dobava toplote
62. člen
(pogodba o dobavi toplote)
(1) Pogodba o dobavi toplote se sklene v pisni obliki
ali tudi v elektronski obliki skladno s predpisi, ki urejajo elektronsko
poslovanje, v kolikor za to obstajajo možnosti pri obeh pogodbenih strankah.
(2) Pogodba o dobavi toplote se sklene med
distributerjem toplote in odjemalcem, ki je imetnik soglasja za priključitev v
primeru prvih priključitev na distribucijsko omrežje (imetnik soglasja za
priključitev) oziroma lastnik nepremičnine, v kateri ali za katero je bilo
izvedeno odjemno mesto (lastnik nepremičnine).
(3) Če odjemalec, ki odjema toploto (npr. najemnik,
uporabnik), ni imetnik soglasja za priključitev oziroma lastnik nepremičnine,
se pogodbeno razmerje o dobavi in odjemu toplote uredi med imetnikom soglasja
za priključitev oziroma lastnikom nepremičnine, odjemalcem, ki odjema toploto (npr.
najemnik, uporabnik) in distributerjem toplote. Odjemalec, ki ni lastnik
nepremičnine in lastnik nepremičnine sta solidarno odgovorna za nastale
obveznosti dobave toplote v skladu z določbami tega akta, razen v primeru, da
je subsidiarna odgovornost določena z drugim zakonom.
(4) Če pogodba o dobavi toplote ni sklenjena v pisni ali
elektronski obliki in odjemalec toploto dejansko odjema, se šteje, da je
pogodbeno razmerje med distributerjem toplote in odjemalcem nastalo z dnem
dobave toplote oziroma z dnem, ko je odjemalec postal lastnik nepremičnine. Če
odjemalec, ki odjema toploto, ni lastnik nepremičnine, sta odjemalec, ki odjema
toploto in lastnik nepremičnine solidarno odgovorna, razen v primeru, da je
subsidiarna odgovornost določena z drugim zakonom.
(5) Splošni pogodbeni pogoji so sestavni del pogodbe o
dobavi toplote in so znani vnaprej ter odjemalcu tudi dostopni. Distributer
toplote splošne pogodbene pogoje odjemalcu zagotovi pred sklenitvijo pogodbe,
tudi če se pogodba sklepa po posrednikih. Splošni pogodbeni pogoji
distributerja toplote morajo biti skladni s tem aktom.
63. člen
(odpoved pogodbe o dobavi)
(1) Pogodba o dobavi toplote je sklenjena za nedoločen
čas, razen če se distributer toplote in odjemalec v pogodbi ne dogovorita
drugače.
(2) Odjemalec lahko odpove pogodbo o dobavi toplote
pisno z 90-dnevnim odpovednim rokom.
(3) Po preteku odpovednega roka iz prejšnjega odstavka
distributer toplote ustavi dobavo toplote na odjemno mesto. Če sovpada datum
odpovednega roka na dela prosti dan (praznik, sobota ali nedelja), potem izvede
distributer toplote zaustavitev dobave toplote prvi naslednji delovni dan.
Distributer toplote ne prevzema nikakršnih obveznosti (npr. pravnih in
finančnih) za škodo, ki bi z zaustavitvijo dobave toplote nastala odjemalcu.
(4) Odpoved od pogodbe o dobavi toplote ni mogoča v
primerih:
-       
če odpoved pogodbe o dobavi toplote zahteva posamezni odjemalec, ki se s
toploto oskrbuje iz skupnega odjemnega mesta;
-       
če odpoved pogodbe o dobavi toplote zahteva odjemalec, ki bi se po
odpovedi pogodbe o dobavi toplote želel oskrbovati z drugim virom energije,
kljub dejstvu, da je na določenem območju na podlagi posebnega zavezujočega
predpisa predpisana prioritetna uporaba toplote iz distribucijskega sistema kot
energenta za ogrevanje prostorov.
(5) Ne glede na določbo druge alineje prejšnjega
odstavka je odpoved od pogodbe o dobavi toplote mogoča v primeru odstranitve
(rušitve) stavbe.
(6) Če se odjemalec po odpovedi pogodbe o dobavi toplote
znova odloči za dobavo toplote na istem odjemnem mestu v roku, ki je krajši od
12 mesecev, mora pred pričetkom dobave toplote poravnati vse fiksne stroške
dobave, ki bi jih plačeval, če bi toploto prejemal nepretrgoma.
(7) Pogodba o dobavi toplote velja in zavezuje
distributerja toplote in odjemalca tudi v primeru, če je odjemalcu iz
kakršnegakoli razloga na strani odjemalca prekinjena dobava na njegovo odjemno
mesto in če v tem času na odjemnem mestu odjemalca ni izkazana količina
dobavljene toplote.
(8) Če je odpoved pogodbe o dobavi podana pred izpolnitvijo
obvez iz pogodbe o priključitvi, distributer toplote ponovno oceni ekonomsko
upravičenost priključitve skladno z 51. členom tega akta, pri čemer
upošteva že realiziran obseg odjema toplote. Če ima odpoved pogodbe o dobavi za
posledico nastanek ali spremembo višine nesorazmernih stroškov priključitve
zaradi spremembe izhodiščnih parametrov pri oceni ekonomske upravičenosti
priključitve, mora odjemalec plačati te stroške, preden je odpoved veljavna.
64. člen
(sestavine pogodbe o dobavi)
Pogodba o dobavi toplote mora vsebovati:
a)    
podatke o distributerju toplote, odjemalcu oziroma odjemalcih, če je
skupno odjemno mesto in lastniku stavbe oziroma lastnikih posameznih delov
stavbe, če je skupno odjemno mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zastopnik družbe;
b)    
podatke o distributerju toplote in skupini odjemalcev, če je skupno
odjemno mesto: ime in priimek/naziv družbe, naslov odjemalcev/sedež družbe,
kraj, davčno številko/ID za DDV, naziv skupine odjemalcev, naslov skupine
odjemalcev, podatke o zastopniku/pooblaščencu skupine odjemalcev ali podatke o
upravniku skupine, ki skupino odjemalcev zastopa v njihovem imenu in za njihov
račun;
c)    
predmet pogodbe;
d)    
ponujeno raven kakovosti storitev;
e)    
podatke o odjemnem mestu:
- 
naslov odjemnega mesta (ulica, hišna številka, kraj, identifikacijska
številka stavbe ali dela stavbe),
- 
oznake odjemnega mesta,
- 
obračunsko moč odjemnega mesta na osnovi izdanega soglasja,
- 
uvrstitev v tarifno skupino,
- 
delež fiksnih stroškov odjemalca na odjemnem mestu;
f)     
vrste vzdrževalnih storitev;
g)    
ceno toplote na dan podpisa pogodbe;
h)    
podatke o obračunu toplote in načinu plačila;
i)      
način razdelitve stroškov dobave toplote, če je odjemno mesto skupno
(razdelilnik stroškov);
j)      
podatke o načinu spremembe cen toplote, načinu obračuna toplote in
načinu plačila;
k)    
trajanje pogodbe, pogoje za podaljšanje in prenehanje vzdrževalnih
storitev in pogodbe;
l)      
pravice in obveznosti pogodbenih strank v zvezi z neizpolnjevanjem
pogodbe;
m)   
načine pridobivanja podatkov o vseh veljavnih tarifah in stroških
vzdrževanja;
n)    
podatke, v katerih pogodbena partnerja določita morebitne posebnosti
pogodbenega razmerja;
o)    
dogovore o nadomestilu in povračilu v primeru, če ni dosežena raven
kakovosti storitev iz pogodbe, vključno z nenatančnim ali zapoznelim
obračunavanjem toplote;
p)    
informacije o pravicah odjemalcev;
r)     
določbe glede zbiranja, obdelave in shranjevanja osebnih podatkov
odjemalcev.
65. člen
(obveščanje)
(1) Odjemalec je distributerju toplote dolžan pisno
sporočiti vse spremembe podatkov (npr. ime ali firmo, naziv, prebivališče,
poslovni naslov, sedež, statusnopravne spremembe, uvedbo postopkov zaradi
insolventnosti, spremembe odjemne skupine, spremembe lastnika odjemnega mesta,
plačnika, nastop in prenehanje višje sile, spremembe soglasja za priključitev)
najkasneje v roku 15 dni po nastali spremembi in predložiti dokumente, ki
izkazujejo spremembe.
(2) Distributer toplote spremembe upošteva od prvega naslednjega
obračunskega obdobja, ki sledi mesecu, v katerem je bila podana sprememba.
(3) Odjemalec mora distributerju toplote spremembe
podatkov poslati pisno po pošti ali po faksu ali elektronski pošti, in sicer na
naslove oziroma številke faksa, navedene v pogodbi o dobavi toplote ali na
spletni strani distributerja toplote.
(4) Če odjemalec ne sporoči sprememb podatkov, se računi
in druga sporočila, poslana odjemalcu na ime in naslov, ki sta navedena v
pogodbi o dobavi, štejejo za prejeta.
(5) Distributer toplote bo pošto (npr. račune, opomine,
odgovore na reklamacije, obvestila, odpoved pogodbe, obvestila vezana na
akcije, neposredno trženje, tržne analize) pošiljal odjemalcu z redno pošto na
naslov odjemalca, naveden v pogodbi o dobavi toplote oziroma na sedež pravne
osebe, ki je naveden v poslovnem registru, ali po elektronski pošti na
elektronski naslov, ki je bil posredovan s strani odjemalca.
66. člen
(spremembe pogodbe o dobavi in odjemalca)
(1) V primeru lastninsko pravnih sprememb pri
odjemalcih, ki vplivajo na obstoječe pogodbeno razmerje med distributerjem
toplote in odjemalcem, sta obstoječi ali novi odjemalec dolžna distributerja
toplote obvestiti o navedenih spremembah najkasneje v 15 dneh po nastali
spremembi ter poskrbeti, da tudi novi odjemalec sklene pogodbo o dobavi
toplote, oziroma vstopi v obstoječo pogodbo o dobavi toplote, v primeru, da gre
za skupno odjemno mesto.
(2) Obvestilo iz prejšnjega odstavka obsega:
a)    
podatke o dosedanjem odjemalcu oziroma vseh odjemalcih, če je skupno
odjemno mesto in o lastniku stavbe oziroma lastnikih delov stavbe, če je skupno
odjemno mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
podatke o novem odjemalcu oziroma vseh odjemalcih, če je skupno odjemno
mesto in o lastniku stavbe oziroma lastnikih delov stavbe če je skupno odjemno
mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
c)    
podatke o odjemnem mestu: številka in naslov merilnega mesta;
d)    
priložene listine kot dokazilo o prenosu lastninske pravice (fotokopijo);
e)    
podpisano izjavo novega odjemalca na obrazcu distributerja toplote, da
vstopa v že sklenjeno pogodbeno razmerje če gre za skupno odjemno mesto;
f)     
stanje merilne naprave na dan prenosa lastninske pravice.
(3) Po prejemu obvestila, ki vsebuje podatke iz
prejšnjega odstavka, preide pogodbeno razmerje med dosedanjim odjemalcem in
distributerjem toplote na novega odjemalca. Če odjemalec ni sporočil stanja
merilne naprave na dan prenosa lastninske pravice, se šteje, da velja obvestilo
o spremembi od prvega naslednjega obračunskega obdobja, ko je distributer
toplote prejel obvestilo v svojem vložišču.
(4) V primeru nepopolnega obvestila iz drugega odstavka
tega člena distributer toplote odjemalca obvesti o manjkajočih podatkih oziroma
dokumentih ter ga pozove k dopolnitvi vloge. Do prejema popolnega obvestila je
za vse obveznosti iz pogodbe o dobavi toplote zavezan dosedanji odjemalec, ne
glede na prenos lastninske pravice.
(5) V primeru univerzalnega pravnega nasledstva vstopi
univerzalni pravni naslednik v pravice in obveznosti iz pogodbe o dobavi
toplote, sklenjene med dosedanjim odjemalcem in distributerjem toplote.
Univerzalni pravni naslednik odjemalca je dolžan takoj po nastanku spremembe
obvestiti distributerja toplote o nastali spremembi.
67. člen
(ureditev pogodbenih razmerij z odjemalcem, ki ni lastnik
nepremičnine oziroma imetnik soglasja za priključitev)
(1) Imetnik soglasja za priključitev oziroma lastnik
nepremičnine lahko distributerju pisno predlaga, da se pogodbeno razmerje uredi
z odjemalcem, ki odjema toploto (npr. najemnik, uporabnik) in ki ni imetnik
soglasja za priključitev oziroma lastnik nepremičnine.
(2) Pisni predlog odjemalca mora vsebovati:
a)    
podatke o dosedanjem odjemalcu:
- 
za fizične osebe: ime in priimek, naslov odjemalca in davčno številko,
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
podatke o odjemalcu toplote, ki ni lastnik nepremičnine:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
c)    
podatke o odjemnem mestu: številka in naslov odjemnega mesta.
(3) Distributer, imetnik soglasja za priključitev oziroma
lastnik nepremičnine in odjemalec, ki ni imetnik soglasja za priključitev
oziroma lastnik nepremičnine pogodbeno razmerje uredijo s sklenitvijo
tripartitnega dodatka k pogodbi o dobavi toplote, ki jo ima imetnik soglasja za
priključitev oziroma lastnik nepremičnine sklenjeno z distributerjem toplote.
(4) Distributer toplote ima pravico, da ne privoli v
sklenitev dodatka k pogodbi o dobavi toplote iz prejšnjega odstavka, dokler
niso izpolnjene vse finančne in druge obveznosti odjemalca na odjemnem mestu, kjer
se vrši dobava toplote. Distributer toplote mora o tem dejstvu pisno obvestiti
odjemalca ter navesti razlog zavrnitve.
(5) Imetnik soglasja za priključitev oziroma lastnik
nepremičnine, ki ima sklenjeno pogodbo o dobavi toplote in odjemalec, ki odjema
toploto na podlagi sklenjenega dodatka k pogodbi o dobavi toplote sta solidarno
odgovorna, razen v primerih, ko je z drugimi zakoni določena subsidiarna
odgovornost.
(6) Dodatek k pogodbi o dobavi toplote prične veljati s
prvim naslednjim obračunskim obdobjem, ko je distributer toplote prejel
podpisan dodatek k pogodbi o dobavi toplote v svoje vložišče.
(7) Imetnik soglasja za priključitev oziroma lastnik
nepremičnine, ki imata sklenjeno pogodbo o dobavi toplote in odjemalec, ki
odjema toploto na podlagi sklenjenega dodatka k pogodbi o dobavi se zavezujeta,
da bosta distributerja toplote obvestila o vseh spremembah, ki bi vplivale na
pogodbeno razmerje o dobavi toplote.
(8) Za dodatek k pogodbi o dobavi toplote se smiselno
uporabljajo določbe tega akta, ki veljajo za pogodbo o dobavi toplote.
68. člen
(sprememba splošnih pogodbenih pogojev)
(1) O spremembi splošnih pogodbenih pogojev mora
distributer toplote obvestiti odjemalca osebno najmanj mesec dni pred njihovo
uveljavitvijo, če se sprememba nanaša na pogodbo o dobavi toplote. Obvestilo
izvede s prilogo k računu, kjer obvesti odjemalca o spremembi in ga usmeri na
distributerjevo spletno stran in sedež distributerja toplote, kjer je
objavljena celotna vsebina novih splošnih pogodbenih pogojev.
(2) Če odjemalec zaradi sprememb splošnih pogojev ne
želi več odjemati toplote pod spremenjenimi pogoji lahko, razen v primerih, ko
odpoved od pogodbe o dobavi toplote v skladu z določbami tega akta ni mogoča,
odstopi od pogodbe o dobavi toplote najkasneje v roku 30 dni od uveljavitve
sprememb splošnih pogojev. Če distributer ne prejme pisnega odstopa odjemalca v
navedenem roku, se šteje, da je odjemalec pristal na spremembe splošnih
pogodbenih pogojev.
2. Posebna razmerja na skupnih odjemnih mestih
69. člen
(skupno odjemno mesto)
Skupno odjemno mesto je odjemno mesto v večstanovanjski,
poslovni ali stanovanjsko-poslovni stavbi, na katerem se meri poraba toplote za
več pravnih oziroma fizičnih oseb skupaj. V tem primeru izvršujejo obveznosti
in pravice, ki jih imajo po teh pogojih odjemalci, vse te osebe skupaj in se
jih obravnava kot enega odjemalca.
70. člen
(urejanje pogodbenih razmerij na skupnem odjemnem mestu)
(1) Pogodbo o dobavi toplote za skupno odjemno mesto
sklene v imenu in za račun odjemalcev, ki se oskrbujejo s toploto iz skupnega
odjemnega mesta, upravnik stanovanjske oziroma poslovne stavbe oziroma drug
pooblaščenec lastnikov posameznih delov stavb v skladu s pooblastili, ki jih
ima pri zastopanju lastnikov posameznih delov.
(2) Če večstanovanjska, poslovna ali
stanovanjsko-poslovna stavba s skupnim odjemnim mestom nima upravnika ali
pooblaščenca lastnikov posameznih delov stavb, lahko sklepa distributer toplote
eno pogodbo o dobavi toplote, ki jo podpišejo vsi odjemalci oziroma pogodbo o
dobavi toplote sklepa z vsakim odjemalcem posebej.
(3) Za urejanje pogodbenih razmerij na skupnem odjemnem
mestu se smiselno uporabljajo določbe akta, ki urejajo sklepanje pogodb o
dobavi toplote, razen če v tem poglavju ni drugače določeno.
(4) Odjemalec, ki odjema toploto iz skupnega odjemnega
mesta, vstopi v sklenjeno pogodbo o dobavi toplote za skupno odjemno mesto z
Izjavo o vstopu v pogodbo o dobavi toplote.
(5) Odjemalec, ki odjema toploto iz skupnega odjemnega
mesta je dolžan najkasneje v 15 dneh po začetku odjemanja toplote ali po
njegovem prenehanju sporočiti distributerju naslednje podatke:
a)    
ime in priimek ali firmo odjemalca:
- 
za fizične osebe: ime in priimek, naslov odjemalca in davčno številko,
- 
za pravne osebe: naziv družbe, sedež družbe, davčno številko ali ID za DDV,
matično številko družbe, zakoniti zastopnik družbe;
b)    
naslov in podatke o delu stavbe oziroma o stavbi, v kateri odjema
toploto;
c)    
datum začetka ali prenehanja odjema toplote in
d)    
priložiti listine kot dokazilo o prenosu lastninske pravice
(fotokopijo).
(6) Za začetek ali prenehanje odjema toplote se šteje
začetek ali prenehanje uporabe dela stavbe oziroma stavbe, v kateri odjema
toploto oziroma ko je odjemalec postal lastnik dela stavbe.
(7) Če distributer toplote nima pravilnih podatkov o
odjemalcu iz petega odstavka tega člena, neposredno ali s posredovanjem
upravnika stavbe pozove osebo, ki uporablja zadevni del stavbe oziroma stavbo,
da nemudoma sporoči podatke.
(8) Če odjemalec, ki je postal lastnik dela stavbe, ki
je oskrbovan s toploto iz skupnega odjemnega mesta, iz katerega se oskrbuje še
več drugih odjemalcev toplote, ne želi vstopiti v obstoječe pogodbeno razmerje
namesto prejšnjega lastnika dela stavbe in ne podpiše Izjave o vstopu v pogodbo
o dobavi toplote, se šteje, da je pogodbeno razmerje nastalo z dnem, ko je
odjemalec postal lastnik oziroma ko je pričel z uporabo dela stavbe oziroma
stavbe, v kateri odjema toploto.
71. člen
(razdelilnik stroškov za toploto)
(1) Stroški za toploto so določeni za skupno odjemno
mesto, odjemalci na skupnem odjemnem mestu pa so dolžni distributerju toplote
posredovati razdelilnik stroškov za toploto, ki vključuje fiksne stroške
toplote (obračunska moč in vzdrževanje merilne naprave) in stroške dobavljene
toplote, s katerim si v odstotkih razdelijo celotno obveznost plačila stroškov
oskrbe s toploto in drugih storitev na skupnem merilnem mestu. Vsota vseh
deležev na razdelilniku stroškov mora znašati 100 odstotkov. Razdelilnik
stroškov toplote je sestavni del pogodbe o dobavi toplote.
(2) Razdelilnik stroškov dobavljene toplote mora biti
izdelan v skladu s pravilnikom, ki ureja način delitve in obračuna stroškov za
toploto v stanovanjskih in drugih stavb z več posameznimi deli (v nadaljnjem
besedilu: pravilnik) in posredovan v skladu z navodili distributerja toplote.
(3) Razdelilnik stroškov dobavljene toplote se lahko
spremeni v skladu s pravilnikom in se upošteva s prvim naslednjim obračunskim
obdobjem, ko distributer toplote prejme razdelilnik stroškov v svoje vložišče.
72. člen
(način in odgovornost glede sporočanja razdelilnika stroškov
za dobavljeno toploto distributerju toplote)
(1) Merjenje dobave toplote vsakemu posameznemu delu
stavbe ni obveznost ali strošek distributerja toplote, če s pogodbo o dobavi ni
drugače določeno.
(2) Distributer toplote ni odgovoren za pripravo in
pravilnost razdelilnika stroškov za dobavljeno toploto. Distributer toplote ni
izvajalec obračuna in izvajalec delitve stroškov dobavljene toplote po
pravilniku, razen če je s pogodbo drugače določeno.
(3) Razdelilniki stroškov dobavljene toplote za obračun
stroškov dobavljene toplote morajo biti izdelani v skladu s pravilnikom in
posredovani v skladu z navodili distributerja in sklenjenim sporazumom o načinu
sporočanja mesečnih razdelilnikov stroškov.
(4) Odjemalci morajo določiti pooblaščenca za sporočanje
mesečnega razdelilnika stroškov za dobavljeno toploto, ki je lahko tudi
upravnik ali izvajalec delitve. Pooblaščenec za sporočanje mesečnega
razdelilnika stroškov za dobavljeno toploto in upravnik stanovanjske oziroma
poslovne stavbe ali drug pooblaščenec mora na podlagi pisnega pooblastila
lastnikov stavb podpisati z distributerjem toplote sporazum o načinu sporočanja
mesečnih razdelilnikov stroškov, v katerem se določi način, roki in pogoji
sporočanja mesečnih razdelilnikov dobavljene toplote.
(5) Če mesečni razdelilniki stroškov za dobavljeno
toploto za obračun toplote niso izdelani in posredovani v roku in na način, kot
to določa sporazum o načinu sporočanja mesečnih razdelilnikov stroškov,
distributer toplote obračuna stroške toplote po zadnjem prejetem razdelilniku
stroškov toplote, ki ga ima na voljo. Reklamacij iz naslova nesporočenih,
napačno sporočenih ali nepravočasno sporočenih razdelilnikov stroškov
distributer toplote ni dolžan upoštevati.
73. člen
(sporočanje sprememb odjemalca na skupnem odjemnem mestu)
(1) Sprememba posameznega odjemalca na skupnem odjemnem
mestu se izvaja po določbah tega akta.
(2) Ob spremembi odjemalca na skupnem merilnem mestu
plača dotedanji odjemalec račun do konca obračunskega obdobja, v katerem se je
zgodila sprememba.
(3) Ne glede na dejstvo, da se je lastninsko pravna ali
statusna sprememba dogodila znotraj obračunskega obdobja, je zavezanec za
plačilo stroškov oskrbe s toploto do konca obračunskega obdobja dotedanji
odjemalec. Če odjemalec izrecno zahteva izvedbo izrednega odčitka ter poračun
distributerja na dan spremembe odjemalca, distributer toplote zaračuna strošek
izrednega obračuna po veljavnem ceniku storitev, hkrati pa lahko zahteva tudi
povračilo stroškov, ki so mu nastali s pridobitvijo izrednega odčitka.
74. člen
(odpoved pogodbe o dobavi na skupnem odjemnem mestu)
Odpoved pogodbe o dobavi toplote na skupnem odjemnem mestu
velja le, če jo podajo odjemalci tega odjemnega mesta skladno z veljavno
zakonodajo, ki ureja razmerja v večstanovanjskih stavbah ter upravljanje
večstanovanjskih stavb. Odpoved lahko poda tudi upravnik stavbe oziroma drug
pooblaščenec odjemalcev, v skladu s pooblastili, ki jih ima pri zastopanju
lastnikov delov stavb. Z dnem prejema popolne odpovedi začne teči odpovedni rok
po pogodbi o dobavi toplote oziroma po tem aktu. Za odpoved po tem členu se
smiselno uporabljajo določbe 63. člena tega akta.
3. Storitev dobave toplote
75. člen
(čas dobave toplote)
(1) Distributer toplote dobavlja odjemalcu toploto v
času ogrevalne sezone in mu zagotavlja na odjemnem mestu v priključni postaji
parametre skladno z določbami tega akta.
(2) Ogrevalna sezona se prične 1. julija tekočega
leta, konča pa 30. junija prihodnjega leta. Ogrevanje se prične po
1. oktobru, ko je zunanja temperatura tri dni zaporedoma ob 21. uri 12 °C
ali manj. Ogrevanje se konča po 20. aprilu, ko zunanja temperatura ob 21.
uri preseže trikrat zaporedoma 12 °C. Izjemoma se lahko začetek ogrevanja
prične pred 1. oktobrom, če je bilo v drugi polovici septembra daljše
obdobje hladnega vremena in so se temperature ob 21. uri gibale med 12 °C in 13
°C.
4. Začetek dobave toplote
76. člen
(začetek dobave toplote)
(1) Distribucijski sistem je mogoče pričeti uporabljati,
ko:
1.     
je izdano soglasje za priključitev;
2.     
so izpolnjeni pogoji iz izdanih soglasij;
3.     
je sklenjena pogodba o priključitvi;
4.     
je priključitev pravilno izvedena;
5.     
je sklenjena pogodba o dobavi toplote;
6.     
so izvedeni pregledi in preizkusi in so o tem izdana poročila;
7.     
lastnik nepremičnine ali imetnik soglasja za priključitev predloži
uporabno dovoljenje za stavbo ali za toplotne naprave, če je bilo izdano
gradbeno dovoljenje;
8.     
so poravnane finančne obveznosti bodočega odjemalca toplote do
distributerja toplote;
9.     
je podpisan zapisnik o nastavitvi toplotne postaje.
(2) Odjemalec in distributer toplote z zapisnikom
določita dejanski začetek dobave toplote. Zapisnik mora med drugim vsebovati
obračunsko moč, začetno stanje merilnih naprav in datum začetka dobave. Lastnik
nepremičnine ali imetnik soglasja lahko zaprosi za začetek dobave toplote pred
pridobitvijo uporabnega dovoljenja na osnovi predložene odločbe o poskusnem
obratovanju.
(3) Distributer toplote dobavlja odjemalcu toploto
praviloma neprekinjeno. Prekinitve so možne v primerih, določenih s tem aktom
in skladno z določbami pogodbe o dobavi toplote.
5. Ugotavljanje dobavljenih količin toplote
77. člen
(ugotavljanje dobavljenih količin toplote)
(1) Količina dobavljene toplote se ugotovi na podlagi
odčitka merilne naprave, nameščene na merilnem mestu v priključni postaji.
(2) Količina dobavljene toplote se meri neposredno s
toplotnim števcem in je izražena v MWh oziroma kWh.
(3) Pri ugotavljanju količine dobavljene toplote se ne
upoštevajo merilne naprave, ki so namenjene za interno razdelitev porabljene
toplote.
(4) Količino dobavljene toplote ugotavlja distributer
toplote.
(5) Merilne naprave odčitava pooblaščena oseba
distributerja toplote ali po predhodnem dogovoru z distributerjem toplote
odjemalec sam ali se odčitavajo z napravo, ki omogoča daljinski prenos
podatkov.
(6) Šteje se, da odjemalec prevzame toploto na odjemnem
mestu v enaki kakovosti, kot je bila predana, in v količini, kot je bila
izmerjena na odjemnem mestu.
(7) Če odjemalec ne soglaša s kakovostjo ali količino
toplote, prevzete na odjemnem mestu, je dokazno breme na strani odjemalca.
(8) Distributer toplote posreduje podatke meritev,
pridobljenih iz merilne naprave, le odjemalcu oziroma njegovemu pooblaščencu. V
primeru zahtev po pridobitvi podatkov tretje osebe, mora tretja oseba
distributerju posredovati pooblastilo odjemalca oziroma njegovega pooblaščenca
o možnosti pridobitve tovrstnih podatkov v njegovem imenu.
78. člen
(merilne naprave)
(1) Merilne naprave so v lasti distributerja toplote.
(2) Merilne naprave namešča na merilno mesto v
priključni postaji distributer toplote.
(3) Merilne naprave, ki merijo odjem toplote, so
merilniki za vročo vodo (toplotni števci) s pripadajočimi tipali in računsko
enoto.
(4) Merilne ali delilne naprave, ki so nameščene v hišni
postaji ali na internih napravah odjemalca, služijo le za interno razdelitev
stroškov toplote, ki je izmerjena z merilno napravo na merilnem mestu v
priključni postaji.
79. člen
(ustreznost merilnih naprav)
Tip, velikost in mesto namestitve merilne naprave določi
projektant v skladu s pogoji distributerja toplote. Vse merilne naprave morajo
imeti veljavno overitveno oznako v skladu z zakonom, ki ureja meroslovje. Po
namestitvi merilne naprave se na napravo in njene sestavne dele namestijo
pečati, ki onemogočajo njeno demontažo brez poškodbe.
80. člen
(kontrola merilne naprave)
Merilne naprave pregleduje, vzdržuje ter izvaja menjave
distributer toplote.
81. člen
(redni pregledi in zamenjava merilne naprave)
(1) Redne preglede merilne naprave in njihovo zamenjavo
v zakonitem roku izvaja distributer toplote v skladu z zakonom, ki ureja
meroslovje.
(2) Če je pri odjemalcu zaradi namestitve ali
odstranitve internih toplotnih naprav ali drugih razlogov na strani odjemalca,
potrebno zamenjati merilno napravo z novo drugih dimenzij ali karakteristik,
nosi stroške nabave in vgradnje nove merilne naprave ter ostale stroške
predelave napeljave odjemalec.
(3) Distributer toplote in odjemalec imata poleg rednih
pregledov vedno pravico kontrolirati točnost merilne naprave. Če se pri
pregledu ugotovi, da točnost merilne naprave presega vrednost predpisanega
največjega dopustnega merilnega pogreška, plača stroške pregleda distributer
toplote, v nasprotnem primeru pa odjemalec.
82. člen
(okvara merilnih naprav)
(1) V primeru okvare merilnih naprav, poškodbe ali
motnje v delovanju merilne naprave, mora odjemalec o tem takoj obvestiti
distributerja toplote. Distributer toplote je dolžan navedene napake odpraviti
takoj, ko je glede na naravo napake mogoče.
(2) Če se ugotovi, da je odgovornost za okvaro, poškodbo
ali motnjo v delovanju merilne naprave na strani odjemalca, bremenijo stroški
popravila ali zamenjave merilne naprave odjemalca, v nasprotnem primeru pa
distributerja toplote.
83. člen
(način izvajanja meritev)
(1) Distributer toplote zagotavlja merjenje količin toplote
v okviru in pod pogoji, kot je določeno v soglasju za priključitev in s pogodbo
o dobavi toplote. Odjem mora biti znotraj delovnega območja merilne naprave, ki
je bil določen na osnovi zahteve k priključitvi.
(2) Če je odjem toplote izven delovnega območja merilne
naprave, distributer toplote ne odgovarja za predpisano natančnost merjenja. V
tem primeru je odjemalec dolžan plačati odmerjene količine toplote ne glede na
možne merske napake.
(3) Če je odjem toplote večkrat zaporedoma izven
pogodbenih okvirov, mora odjemalec na zahtevo distributerja toplote nemudoma
podati vlogo za spremembo soglasja za priključitev.
84. člen
(naprave za daljinski prenos podatkov)
(1) Naprave, ki v toplotni postaji omogočajo daljinski
prenos podatkov za potrebe obračuna in učinkovito delovanje toplotne postaje
namešča, premešča in vzdržuje distributer toplote na stroške odjemalca.
Distributer toplote tudi predpiše zahtevane lastnosti naprav s funkcijo
daljinskega prenosa podatkov.
(2) Odjemalci, ki imajo nameščene naprave, ki omogočajo
daljinski prenos podatkov, morajo distributerju toplote, če je to tehnično
možno, brezplačno dati na voljo kabelsko povezavo ali možnost napeljave take
povezave do ustreznega komunikacijskega omrežja.
(3) Odjemalci, pri katerih so nameščene merilne naprave
in naprave, ki omogočajo daljinski prenos podatkov, ki za svoje delovanje
potrebujejo električno energijo, morajo distributerju toplote brezplačno
omogočiti priklop na električno omrežje.
6. Merjenje količin toplote
85. člen
(obveznost distributerja za zagotavljanje merilnih podatkov)
Distributer toplote je odgovoren za zagotavljanje merilnih
podatkov za obračun prevzetih in dobavljenih količin toplote.
86. člen
(obdobje popisa)
(1) Redno obdobje popisa je časovni interval, v katerem
distributer toplote izvaja redna odčitavanja merilnih naprav in je enako
obračunskemu obdobju.
(2) Redno obdobje popisa je mesečno.
87. člen
(obveznost odjemalca glede zagotavljanja meritev)
(1) Pri izvajanju aktivnosti iz 84. in 85. člena
tega akta mora odjemalec distributerju toplote omogočiti neoviran dostop do
vseh merilnih naprav. Odjemalec mora poskrbeti, da so merilne naprave vedno
dostopne. Odjemalec mora zavarovati merilne naprave pred poškodbami overitvenih
oznak merilnih naprav, poškodbo pečatov (npr. za računsko enoto, temperaturna
tipala dovoda, temperaturna tipala povratka), drugimi poškodbami in jih
zavarovati pred zmrzaljo.
(2) Če distributer toplote zaradi odsotnosti odjemalca
ali zaradi drugih razlogov na strani odjemalca ni mogel odčitati merilne naprave,
je odjemalec dolžan na osnovi obvestila distributerja toplote javiti pravilen
odčitek v roku in na način, ki ga določi distributer toplote.
88. člen
(določanje količin dobavljene toplote brez odčitka)
Za obračunsko obdobje, za katerega niso bile odčitane merilne
naprave zaradi odsotnosti odjemalca ali drugih razlogov na strani odjemalca
(npr. onemogočanje dostopa do merilne naprave), distributer toplote zaračuna
toploto na osnovi ocenjene porabe v obračunskem obdobju, upoštevajoč preteklo
porabo in dejanski temperaturni primanjkljaj v obračunskem obdobju.
89. člen
(določanje količin dobavljene toplote v primeru okvare
merilne naprave, ki je nastala brez krivde odjemalca)
(1) Če se ugotovi, da so zaradi okvare merilne naprave,
ki je nastala brez krivde odjemalca, količine predane toplote nepravilno
registrirane oziroma nepravilno merjene, se na podlagi dokumentiranih podatkov
izmerjene količine toplote sporazumno popravijo za čas od zadnje kontrole
merilne naprave do ugotovitve nepravilnosti, vendar za največ 12 mesecev
od dneva, ko so bile nepravilnosti ugotovljene. Pri tem je treba upoštevati vse
okoliščine, v katerih je odjemalec prejemal toploto v času, ko je merilna
naprava nepravilno merila oziroma registrirala količine predane toplote.
(2) Če ne pride do sporazumnega popravka izmerjenih
količin, se popravek izvrši tako, da se predane količine toplote za obračunsko
obdobje, v katerem merilne naprave niso pravilno merile oziroma registrirale
teh količin, določi na osnovi srednjih vrednosti predanih količin, v obdobju
pred in po nastanku okvare, z upoštevanjem dinamike dobave toplote oziroma
temperaturnega primanjkljaja.
90. člen
(izračun količin dobavljene toplote v primeru okvare merilne
naprave)
(1) Za obdobje, ko je merilna naprava pokvarjena, se
določi dobavljena količina na podlagi porabe v primerljivem obračunskem
obdobju, ko je merilna naprava še pravilno delovala, z upoštevanjem vseh
okoliščin, ki vplivajo na odjem toplote.
(2) Primerljivo obračunsko obdobje določi distributer
toplote. Za stavbe, za katere ni mogoče določiti primerljivega obračunskega
obdobja (nove stavbe), se uporabi podatke iz primerljive druge stavbe.
(3) Dobavljena količina toplote, ki je odvisna od
zunanje temperature, se za obračunsko obdobje, ko je bila merilna naprava pokvarjena,
določi na naslednji način:
Q = Qh x K x Y
pri tem oznake pomenijo:

Q 

...

dobavljena količina toplote (MWh);


Qh 

...

obračunsko (priključno) moč toplotnih naprav za ogrevanje
  in klimatizacijo prostorov (MW);


K

...

število ur obratovanja odjemalčevih toplotnih naprav z
  obračunsko (priključno) močjo v obračunskem obdobju;


Y

…

faktor odjema toplote. Na podlagi izračunov porab v
  preteklih sezonah je faktor odjema za redni odjem 0,65;

 


K

=

24 x Z x (tn–tz sr)


     tnp – tzmin


pri tem oznake pomenijo:

Z 

...

število ogrevalnih dni;


tn 

...

srednja projektna ali predpisana temperatura prostorov;


tnp 

...

srednja projektna notranja temperatura prostorov;


tz sr

...

srednja zunanja temperatura v obračunskem obdobju;


tz min

...

– 14 °C, računska minimalna zunanja temperatura.

91. člen
(neupravičen odjem)
(1) Za neupravičen odjem toplote se šteje:
1.     
odjem toplote, ki ni merjen z merilno napravo za ugotavljanje količin
dobavljene toplote;
2.     
odjem toplote, merjen z merilno napravo, ki ni overjena pri akreditiranem
kontrolnem organu;
3.     
odjem toplote, merjen z merilno napravo, ki je namerno poškodovana;
4.     
odjem toplote, merjen z merilno napravo, kjer so nepooblaščeno
odstranjeni oziroma poškodovani pečati merilne naprave oziroma njeni sestavni
deli;
5.     
odjem toplote, merjen z merilno napravo, katere overitev pri
akreditiranem kontrolnem organu je potekla, zamenjava merilne naprave pa ni
mogoča iz razlogov na strani odjemalca;
6.     
odjem toplote, izveden z nedovoljenim posegom v distribucijski sistem;
7.     
odjem toplote, ki ga izvaja odjemalec s tem, da je priključil svoje
interne toplotne naprave na distribucijski sistem brez soglasja distributerja
toplote.
(2) Dokazno breme upravičenega odjema je na strani
osebe, za katero obstaja utemeljen sum, da izvaja neupravičen odjem toplote.
(3) Če trajanje neupravičenega odjema ni mogoče
ugotoviti, se neupravičen odjem toplote obračuna od zadnjega odčitka merilne
naprave s strani distributerja toplote. V primeru, da zadnjega odčitka merilne
naprave ni bilo mogoče pridobiti, je dokazno breme o trajanju neupravičenega
odjema na strani osebe, ki izvaja neupravičen odjem toplote.
(4) Če ni mogoče ugotoviti količin neupravičeno odvzete
toplote, se količina toplote določi v skladu z 90. členom tega akta, pri
čemer se uporabi podatke iz primerljivega obračunskega obdobja oziroma iz
primerljive druge stavbe, z upoštevanjem najvišjega faktorja odjema toplote
(Y=1).
(5) Vsak neupravičen odjem toplote, odstranitev oziroma
poškodovanje pečata merilne naprave oziroma njenih sestavnih delov se praviloma
prijavi organom pregona in energetskemu inšpektorju.
92. člen
(priključitev internih toplotnih naprav brez vednosti
distributerja toplote na sistem ogrevanja v stavbi, ki je že priključena na
distribucijski sistem)
(1) Če odjemalec priključi svoje interne toplotne
naprave brez vednosti distributerja toplote na sistem ogrevanja v stavbi, ki je
že priključena na distribucijski sistem, lahko distributer toplote sam sestavi
zapisnik z datumom, ko je bil tak poseg tehnično mogoč ali dejansko ugotovljen.
Če distributer ne razpolaga s podatki o obračunski moči takega odjemalca, le
tega predhodno pozove k pridobitvi soglasja za priključitev.
(2) Distributer toplote v takem primeru odjemalcu
obračuna novo obračunsko moč, ostale odjemalce na istem odjemnem mestu pa
obvesti preko pooblaščenca o dodatni priključitvi in povečanju obračunske
toplotne moči zaradi ureditve razdelilnika stroškov in spremembe pogodbenega
razmerja. Če distributer toplote ne prejme novega razdelilnika ima pravico, da
razdeli stroške skladno s kriteriji, ki so veljali za razdelitev stroškov pred
povečanjem obračunske moči na račun dodatnega priklopa.
7. Nujna oskrba gospodinjskih odjemalcev
93. člen
(nujna oskrba gospodinjskih odjemalcev)
(1) Distributer toplote v primeru predvidenega odklopa
distribucije toplote zaradi neporavnanih pogodbenih obveznosti obvesti
gospodinjskega odjemalca o datumu predvidenega odklopa, možnosti nujne oskrbe,
o dokazilih, ki jih mora predložiti, ter rokih za predložitev dokazil.
(2) Nujna oskrba je ukrep, ki preloži odklop
gospodinjskega odjemalca in je namenjena samo skrajnim primerom ogrožanja
življenja in zdravja gospodinjskega odjemalca, ki si zaradi svojih
premoženjskih razmer, dohodkov in drugih socialnih okoliščin ne more zagotoviti
drugega vira energije za ogrevanje, ki bi mu povzročil enake ali manjše stroške
za najnujnejše ogrevanje stanovanjskih prostorov.
(3) Do nujne oskrbe so upravičeni gospodinjski odjemalci
iz prejšnjega odstavka izključno v primeru, da bi bilo v primeru odklopa
ogroženo življenje in zdravje gospodinjskega odjemalca in oseb, ki z odjemalcem
prebivajo v skupnem gospodinjstvu.
(4) Gospodinjski odjemalec, ki je prejel obvestilo
distributerja toplote o odklopu zaradi neporavnanih pogodbenih obveznosti in
želi uveljaviti pravico do nujne oskrbe na podlagi prvega odstavka
296. člena EZ-1, mora v roku osmih dni od prejema obvestila o odklopu
podati distributerju toplote vlogo za priznanje te pravice in predložiti
ustrezna dokazila. Obrazec vloge za uveljavitev pravice do nujne oskrbe je odjemalcem
dostopen na spletni strani distributerja toplote.
(5) Distributer toplote pri presoji upravičenosti do
nujne oskrbe najprej ugotavlja, ali je gospodinjski odjemalec izpolnjuje
kriterije iz drugega odstavka tega člena, nato pa, ali obstajajo okoliščine,
zaradi katerih bi bilo v primeru odklopa ogroženo življenje ali zdravje
gospodinjskega odjemalca oziroma oseb, ki z njim prebivajo v skupnem
gospodinjstvu, ki se ugotavljajo na podlagi izpolnjevanja enega izmed
naslednjih dveh pogojev:
-       
ali glede na letni čas in temperaturne razmere ter vrsto stavbe, v
kateri gospodinjski odjemalec prebiva, odklop distribucije toplote ogroža
življenje in zdravje tega odjemalca ter oseb, ki z njim prebivajo, zaradi
neobstoja možnosti uporabe drugega vira ogrevanja z enakimi ali nižjimi
stroški;
-       
ali bi bilo v primeru odklopa distribucije toplote ogroženo zdravstveno
stanje gospodinjskega odjemalca oziroma oseb, ki z njim prebivajo v skupnem
gospodinjstvu.
(6) Do nujne oskrbe glede na letni čas in temperaturne
razmere so gospodinjski odjemalci lahko upravičeni le v obdobju ogrevalne
sezone.
(7) Do nujne oskrbe v obdobju ogrevalne sezone niso
upravičeni gospodinjski odjemalci, ki prebivajo v stavbah, v katerih je vsaj v
enem bivalnem prostoru odjemalca omogočeno ogrevanje s trdimi gorivi ali drugim
virom ogrevanja.
(8) Distributer toplote kot ustrezno dokazilo za
izpolnjen pogoj, da gre za gospodinjskega odjemalca iz drugega odstavka tega
člena, upošteva potrdilo Centra za socialno delo, iz katerega je razvidno, da
je odjemalec vložil vlogo za dodelitev redne denarne socialne pomoči že pred
prejemom obvestila o odklopu.
(9) Distributer toplote v postopku ugotavljanja
upravičenosti do nujne oskrbe zaradi letnega časa in temperaturnih razmer
zahteva potrdilo oziroma zapisnik o rednem letnem pregledu kurilnih naprav
pristojne dimnikarske službe, iz katerega je nedvoumno razvidno, da ni vsaj v
enem prostoru možno ogrevanje na trda ali druga goriva in izjavo odjemalca, da
v nobenem prostoru ni vgrajena kurilna naprava za ogrevanje na trda ali druga
goriva ali druga ogrevalna naprava. Dokazilo ne sme biti starejše od enega
leta.
(10) Upravičenost do nujne oskrbe zaradi zdravstvenega
stanja distributer toplote presoja na podlagi dokazila, iz katerega izhaja, da
bi bilo v primeru odklopa ogroženo življenje in zdravje gospodinjskega
odjemalca oziroma oseb, ki z njim prebivajo v skupnem gospodinjstvu.
(11) Distributer toplote v postopku ugotavljanja
upravičenosti do nujne oskrbe zaradi zdravstvenega stanja upošteva potrdilo
osebnega zdravnika, da gospodinjski odjemalec za ohranjanje življenja in
zdravja nujno potrebuje distribucijo toplote z namenom zagotavljanja ustreznih
bivalnih razmer. Potrdilo mora biti izdano posebej za namen ugotavljanja
upravičenosti do nujne oskrbe in mora natančno opredeliti obdobje, v katerem bi
odklop ogrožal življenje in zdravje gospodinjskega odjemalca.
(12) Če distributer toplote presodi, da je gospodinjski
odjemalec upravičen do nujne oskrbe, o tem pisno obvesti odjemalca. Obvestilu,
ki je namenjeno odjemalcu priloži seznam nasvetov za varčevanje z energijo, ki
lahko pripomorejo k znižanju porabe energije oziroma stroškov ogrevanja.
Distributer toplote sme pri izvajanju nujne oskrbe omejiti odjem toplote
gospodinjskemu odjemalcu do količine, ki je nujno potrebna, da ne pride do
ogrožanja življenja in zdravja tega odjemalca ter oseb, ki z njim prebivajo.
(13) Gospodinjski odjemalec je upravičen do nujne oskrbe
za čas od predvidenega odklopa, kot izhaja iz obvestila iz prvega odstavka tega
člena in dokler obstajajo okoliščine, ki povzročajo ogrožanje življenja in
zdravja tega odjemalca ter oseb, ki z njim prebivajo, vendar najdlje do
dokončne odločbe Centra za socialno delo glede dodelitve redne denarne socialne
pomoči. Za ta čas se odklop gospodinjskega odjemalca preloži.
(14) Če distributer toplote presodi, da niso izpolnjeni
pogoji za nujno oskrbo, o tem nemudoma pisno obvesti gospodinjskega odjemalca
in nadaljuje s postopkom odklopa.
8. Obveščanje odjemalcev
94. člen
(kontaktna točka za odjemalce)
(1) Distributer mora odjemalcem zagotoviti potrebne
informacije glede njihovih pravic, veljavnih predpisov in metod za reševanje
sporov, ki so jim na voljo v primeru spora z distributerjem toplote na spletni
strani distributerja toplote in v kontaktni točki, ki se nahaja na sedežu
distributerja toplote.
(2) V kontaktni točki distributer toplote zagotovi
najmanj informacije o:
-       
načinih reševanja sporov;
-       
veljavnih cenah toplote;
-       
splošno veljavnih pogojih v zvezi z dostopom do teh storitev in v zvezi
znjihovo uporabo;
-       
načinu pridobitve podatkov o njihovi porabi;
-       
pravicah do oskrbe s toploto določene kakovosti po razumni ceni v skladu
predpisi in splošnimi akti.
95. člen
(obveščanje odjemalcev)
(1) Distributer toplote odjemalcem toplote dvakrat letno
poda informacije o obračunu toplote, ki vključujejo:
-       
veljavne dejanske cene;
-       
dejansko porabo energije in dejanske stroške v obračunskem obdobju;
-       
primerjave porabe energije odjemalca s porabo energije v istem obdobju
prejšnjega leta;
-       
primerjave s povprečnim normaliziranim ali referenčnim porabnikom
energije iz iste porabniške kategorije vedno, kadar je to mogoče in koristno.
(2) Distributer toplote odjemalcem toplote posreduje
podatke o pravnih in fizičnih osebah, ki nudijo informacije o učinkoviti rabi
energije, vključno z naslovi spletnih strani, na katerih je mogoče dobiti
informacije o razpoložljivih ukrepih za izboljšanje energetske učinkovitosti.
(3) Ne glede na prvi odstavek tega člena mora
distributer toplote odjemalcem podati informacije o obračunu toplote najmanj
štirikrat letno:
-       
na zahtevo odjemalca ali
-       
če je odjemalec izbral možnost elektronskega prejemanja obračuna.
(4) Distributer toplote daje odjemalcem podatke o
obračunu toplote in informacije o njih ter dostop do informacij o njihovi
porabi brezplačno.
9. Kakovost toplote
96. člen
(kakovost toplote)
(1) Kakovost dobavljene toplote se ugotavlja na odjemnem
mestu odjemalca.
(2) Dobavljena toplota iz distribucijskega sistema je
ustrezne kakovosti, če je diferenčni tlak na odjemnem mestu, za vročevodno in
toplovodno omrežje daljinskega ogrevanja, minimalno 0,4 bar. Temperatura dovoda
na odjemnem mestu se zagotavlja v odvisnosti od zunanje temperature, kot je
razvidno iz Diagrama poteka temperatur ogrevne vode v dovodnem in povratnem
vodu na odjemnem mestu v odvisnosti od zunanjih temperatur, ki je kot Priloga 1
sestavni del tega akta.
(3) Distributer toplote odgovarja za kakovost dobavljene
toplote skladno s tem aktom, pogodbo o dobavi toplote in zapisnikom, pod
pogojem, da so odjemalčeve toplotne naprave zgrajene in obratujejo skladno s
projektno dokumentacijo in da so obratovalno sposobne.
(4) Če odjemalec oporeka kakovosti toplote, mora
distributer toplote ali njegov pooblaščenec opraviti meritve in rezultate
meritev posredovati odjemalcu skupaj z izjavo o kakovosti toplote. Distributer
toplote v osmih dneh po obvestilu odjemalca začne postopek preverjanja
kakovosti toplote in odjemalca v osmih dneh po končanih meritvah obvesti o
svojih ugotovitvah. Če distributer toplote izda izjavo o skladnosti kakovosti
toplote, nosi stroške meritev odjemalec.
(5) Če se odjemalec z izsledki meritev o kakovosti
toplote ne strinja, lahko opravi meritve na lastne stroške. Uporabljene merilne
naprave in metodologija merjenja morajo ustrezati stanju tehnike in morajo biti
skladne z določbami predpisov, ki urejajo akreditacijo in predpisov, ki urejajo
način določanja organov za ugotavljanje skladnosti.
(6) Distributer toplote mora v osmih dneh preizkusiti
ugotovitve odjemalca glede kakovosti toplote. Distributer toplote je dolžan
obvestiti odjemalca o svojih ugotovitvah v osmih dneh po izvedbi meritev.
(7) Če odjemalec dokaže odstopanja, višino nadomestila,
način in rok plačila nadomestila za posamezno vrsto kršitve, določita
distributer toplote in odjemalec sporazumno. Nadomestilo mora biti sorazmerno
glede na višino nastale škode, težo kršitve in stopnjo odgovornosti
distributerja toplote.
(8) Ne glede na plačilo nadomestila iz prejšnjega
odstavka, lahko odjemalec od distributerja toplote po splošnih predpisih o
odškodninski odgovornosti zahteva povrnitev škode, če škoda presega izplačano
nadomestilo.
10. Obračun, način plačil, postopek opominjanja in
reševanje reklamacij
97. člen
(obračunsko obdobje)
(1) Obračunsko obdobje je časovni interval, na katerega
se nanaša obračun.
(2) Redno obračunsko obdobje stroškov dobavljene toplote
je mesečno.
98. člen
(obračun toplote)
(1) Stroški dobavljene toplote se obračunavajo glede na:
-       
razvrstitev odjemalca v ustrezno tarifno skupino;
-       
obračunsko moč;
-       
dobavljeno količino toplote.
(2) Obračun toplote se izvede glede na dejanske odčitke
merilne naprave.
99. člen
(zaračunavanje storitev dobavljene toplote)
(1) Distributer toplote zaračunava storitve dobave
toplote in druge obveznosti, v skladu s predpisi, ki urejajo dejavnost
distribucije toplote ter pogodbo o dobavi za vsako odjemno mesto posebej. Na
skupnih odjemnih mestih vsak etažni lastnik prejme svoj račun v skladu z
razdelilnikom stroškov.
(2) Perioda izstavljanja računov je mesečna.
(3) Z obračunom obračunske moči in dobavljenih količin
toplote je krita storitev distribucije toplote na odjemno mesto.
(4) Ostale storitve, ki jih distributer toplote
zaračunava, vendar v tarifnem sistemu za distribucijo toplote niso zajete,
obračuna distributer toplote po ceniku, ki ga objavi na spletni strani in
sedežu podjetja ali pa so navedene v posebni pogodbi o izvajanju storitev.
100. člen
(postopek določanja obračunske moči)
(1) Distributer toplote na osnovi vloge odjemalca v
postopku izdaje soglasja za priključitev na distribucijski sistem določi
priključno moč za posamezne namene rabe toplote:
-       
ogrevanje prostorov (OGP);
-       
priprava sanitarne tople vode (STV).
(2) Priključno moč distributer toplote določi na osnovi
nazivne moči internih toplotnih naprav, določene s projektno dokumentacijo
strojnih instalacij in strojne opreme internih toplotnih naprav, ki jo korigira
v skladu z določbami tega akta in določbami tehničnih zahtev distributerja
toplote o priključitvi stavb na distribucijski sistem.
(3) Če je treba zaradi spremenjene priključne moči, ki
je nastala zaradi spremembe namembnosti stavbe, dozidave ali nadzidave
dimenzijsko povečati priključek ali vhodna ventila V1 in V2, povečati oziroma
zamenjati elemente toplotne postaje, mora odjemalec pridobiti novo soglasje za
priključitev, po postopku navedenem v tem aktu in priložiti zahtevano
dokumentacijo.
(4) Če je potreba po spremembi priključne moči nastala
zaradi izvedbe ukrepov toplotne zaščite stavbe, spremembe namembnosti dela
stavbe, ukinitve in posodobitve internih toplotnih naprav, ki ne pogojujejo
povečave oziroma fizične predelave priključka ali toplotne postaje, odjemalec
poda vlogo za spremembo obračunske moči, kateri priloži projektno
dokumentacijo, ki dokazuje izvedene spremembe, ki imajo za posledico spremembo
priključne moči.
(5) Distributer toplote na osnovi vloge odjemalca v
postopku sklepanja pogodbe o dobavi toplote določi obračunsko moč. Obračunska
moč je lahko enaka ali manjša od priključne moči po izdanem soglasju za
priključitev in se potrdi z zapisnikom o nastavljeni obračunski moči ob
nastavitvi v toplotni postaji s strani pooblaščene osebe distributerja toplote.
(6) V primeru skupnega odjemnega mesta distributer
toplote, na osnovi priključne moči po izdanem soglasju za priključitev in s
strani odjemalcev predloženega razdelilnika stroškov dobavljene toplote, določi
obračunsko moč posameznega odjemalca. Seštevek obračunskih moči posameznih
odjemalcev mora biti enak priključni moči po izdanem soglasju za priključitev.
(7) Obračunska moč je lahko manjša od priključne moči
kadar posamezni deli stavbe in njihove interne toplotne naprave niso zgrajeni v
celotnem obsegu po predloženi dokumentaciji ob izdaji soglasja za priključitev
ali pa je na obstoječi zgradbi izvedena energetska sanacija ali druge
spremembe, ki imajo za posledico spremembo priključne moči.
(8) Če odjemalec poda vlogo za zmanjšanje priključne
moči pred izpolnitvijo obvez iz pogodbe o priključitvi, distributer toplote
ponovno oceni ekonomsko upravičenost priključitve skladno z 51. členom
tega akta, pri čemer upošteva že realiziran obseg odjema toplote. Če ima
zmanjšanje priključne moči za posledico nastanek ali spremembo višine
nesorazmernih stroškov priključitve zaradi spremembe izhodiščnih parametrov pri
oceni ekonomske upravičenosti priključitve, mora odjemalec plačati te
nesorazmerne stroške, preden je zmanjšanje obračunske moči veljavno.
(9) Vse izračune za spremembo priključne moči morajo
izdelati za to strokovno usposobljena podjetja, ki izpolnjujejo pogoje za
projektanta, določene v zakonu, ki ureja graditev objektov.
(10) Priključne moči ni mogoče znižati pod vrednost
toplotnih izgub stavbe.
101. člen
(rok in način plačila)
(1) Terjatev distributerja toplote do odjemalca nastane
20. v mesecu za zaračunane storitve preteklega meseca. Navedeno velja za
odjemalce – gospodarske subjekte in fizične osebe. Kadar je odjemalec javni
organ, velja v skladu z zakonom, ki ureja preprečevanje zamud pri plačilih
valutni rok 30 dni od prejema računa. Navedeni valutni roki veljajo, če s
pogodbo o dobavi toplote ali predpisi ni drugače določeno.
(2) Če odjemalec ne plača računa pravočasno, distributer
toplote odjemalca pozove k izpolnitvi obveznosti s pisnim opominom, ki za
gospodinjske odjemalce ne sme biti krajši od 15 dni. Če odjemalec ne plača
računa po preteku roka, določenega v opominu, distributer odjemalca obvesti o
predvidenem odklopu. Rok od prejema obvestila o odklopu do dejanskega odklopa
ne sme biti krajši od 15 dni.
(3) Za nepravočasna plačila distributer toplote
zaračunava zamudne obresti.
102. člen
(zavarovanje plačil)
Distributer toplote lahko v času trajanja pogodbe o dobavi
toplote zahteva od poslovnega odjemalca ali industrijskega odjemalca ustrezno
zavarovanje za plačilo obveznosti (npr. bančno garancijo, unovčljivo na prvi
poziv, menico, predplačilo), pri čemer lahko znesek zavarovanja znaša največ
povprečni znesek dvomesečnega računa.
103. člen
(reklamacija)
(1) Odjemalec lahko pri distributerju toplote reklamira:
-       
količino in kvaliteto dobavljene toplote v priključni postaji;
-       
nepravilno delovanje merilnikov toplote;
-       
zastoje ter okvare pri dobavi toplote;
-       
obračun dobavljene toplote;
-       
druge storitve.
(2) Odjemalec lahko reklamacijo pošlje pisno ali po
elektronski pošti oziroma poda ustno na zapisnik pri distributerju toplote.
(3) Na skupnih odjemnih mestih lahko reklamacijo poda le
pooblaščenec odjemalcev v imenu lastnikov nepremičnin.
(4) V primeru reklamacije računa za obračun toplote je
odjemalec dolžan poravnati nesporni del v pogodbenem roku, za sporni del pa
mora podati pisno reklamacijo najkasneje v roku osmih dni od prejema računa.
(5) Distributer toplote je dolžan odjemalcu pisno
odgovoriti najkasneje v roku osmih delovnih dni od prejema reklamacije na
zadnji distributerju toplote posredovani naslov.
104. člen
(način reševanja reklamacij)
(1) Distributer toplote mora odjemalca pisno obvestiti o
svojem stališču do prejete reklamacije in njegovih že sprejetih ukrepih in
predlogih za ustrezno rešitev reklamacije.
(2) Če je na osnovi reklamacije ugotovljena napaka po
krivdi distributerja toplote v zvezi s kakovostjo dobavljene toplote v priključni
postaji in se je ne da odpraviti v najkrajšem času (do 24 ur), mora distributer
toplote posredovati odjemalcu ali pooblaščencu odjemalcev pisni odgovor o
rešitvi reklamacije v najkrajšem času, najkasneje pa v treh delovnih dneh od
prejema reklamacije.
(3) Upravičene reklamacije upošteva distributer toplote
pri obračunu toplote sorazmerno s časom njihovega trajanja in upoštevaje
okoliščine v času motenj pri dobavi toplote.
VI. TARIFNI SISTEM IN TARIFNI ELEMENTI ZA DOBAVO TOPLOTE
1. Tarifni elementi in tarifne postavke
105. člen
(tarifni elementi in tarifne postavke)
(1) Tarifna elementa, za katera distributer toplote
določi tarifne postavke na način in pod pogoji, določenimi s tem aktom, sta
obračunska moč in dobavljena količina toplote.
(2) Tarifne postavke za posamezne tarifne elemente so:
-       
fiksni del tarife za toploto (TPF), ki predstavlja ceno za
enoto obračunske moči v EUR/MW/leto;
-       
variabilni del tarife za toploto (TPV), ki predstavlja ceno
za enoto dobavljene količine toplote v EUR/MWh.
(3) Fiksni in variabilni del tarifnih postavk toplote za
namen ogrevanja prostorov, pripravo sanitarne tople vode in uporabo v
tehnoloških procesih, distributer toplote oblikuje in določi v skladu s
tarifnim sistemom, opredeljenim v tem aktu, in aktom, ki ureja metodologijo za
oblikovanje cene toplote za daljinsko ogrevanje.
2. Tarifni sistem toplote za namen ogrevanja prostorov
in pripravo sanitarne tople vode
106. člen
(tarifni sistem toplote za namen ogrevanja prostorov)
Distributer toplote razvrsti
odjemalca, ki uporablja toploto za namen ogrevanja prostorov, glede na vrsto
odjemalca in njegovo obračunsko moč (POBR) v posamezne tarifne
skupine naslednjega tarifnega sistema:


Tarifna skupina (TSOGP)

Ogrevni medij

Tarifna postavka (TP)


Variabilni del cene
Toplota (TPV)

Fiksni del cene
Obračunska moč (TPF)


OGP01

Gospodinjski odjem

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



OGP02

Industrijski odjem 

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



OGP03

Poslovni in ostali odjem 

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



107. člen
(tarifni sistem toplote za namen priprave sanitarne tople
vode)
(1) Distributer toplote
razvrsti odjemalce, ki uporabljajo toploto za namen priprave sanitarne tople
vode, glede na vrsto odjemalca in njegovo obračunsko moč (POBR) v
posamezne tarifne skupine naslednjega tarifnega sistema:


Tarifna skupina (TSSTV)

Ogrevni medij

Tarifna postavka (TP)


Variabilni del cene
Toplota (TPV)

Fiksni del cene
Obračunska moč (TPF)


STV01

Gospodinjski odjem

Vroča voda 

[EUR/MWh]

[EUR/MW/mesec]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



STV02

Industrijski odjem 

Vroča voda 

[EUR/MWh]

[EUR/MW/mesec]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



STV03

Poslovni in ostali odjem 

Vroča voda 

[EUR/MWh]

[EUR/MW/mesec]


1. podskupina

0 < POBR ≤ 0,050 MW



2. podskupina

0,050 < POBR ≤ 0,300 MW



3. podskupina

POBR > 0,300 MW



(2) Če odjemalec uporablja skupni prenosnik toplote, ki
se hkrati uporablja za namene ogrevanja prostorov in pripravo sanitarne tople
vode, se za namen obračuna uporablja le tarifni sistem toplote za namen
ogrevanja prostorov.
108. člen
(tarifni sistem za obračun ostalih storitev)
(1) Tarifni sistem za obračun ostalih storitev
sestavljajo tarifne postavke za ostale storitve, ki niso vključene v ceni
toplote.
(2) Ostale storitve, ki niso vključene v ceni za toploto
so storitve, ki jih lahko distributer toplote ponudi na podlagi naročila in
dogovora z odjemalcem. Storitev se obračuna skladno z veljavnim cenikom, ki je
stroškovno naravnan in javno dostopen vsem odjemalcem.
109. člen
(priprava in objava tarifnih postavk)
(1) Distributer toplote mora pred začetkom zaračunavanja
tarifnih postavk tarifne postavke javno objaviti na svoji spletni strani ter
vsaj tri dni pred objavo obvestiti Agencijo za energijo (v nadaljnjem besedilu:
agencija).
(2) Distributer toplote posreduje obvestilo agenciji v
obliki in na način, kot ga določi agencija v skladu s splošnim aktom, ki ureja
način posredovanja podatkov in dokumentov izvajalcev energetskih dejavnosti.
VII. KONČNA DOLOČBA
110. člen
(začetek veljavnosti)
Ta akt začne veljati petnajsti dan po objavi v Uradnem listu
Republike Slovenije.
Št. SON_LOCE_01
Loče, dne 16. junija 2021
EVA 2021-2430-0041
TOPLOTNA OSKRBA
Družba za proizvodnjo in distribucijo
toplotne energije d.o.o.
direktor
Alojz Cugmajster

Priloga
1. Diagram poteka temperatur ogrevne vode v dovodnem in povratnem vodu na
odjemnem mestu v odvisnosti od zunanjih temperatur 