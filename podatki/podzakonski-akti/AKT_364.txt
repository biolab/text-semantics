I. SPLOŠNE DOLOČBE
1. člen
Ta pravilnik ureja vzpostavitev, vodenje in vsebino
centralnega registra oporok (v nadaljnjem besedilu: register), posredovanje
podatkov za vpis v register in posredovanje podatkov iz registra.
2. člen
(1) Notarska zbornica Slovenije (v nadaljnjem besedilu:
zbornica) vzpostavi in vodi posebno dokumentarno bazo podatkov, vpisanih v
register v skladu s 108.c členom Zakona o notariatu v elektronski obliki.
(2) Dokumentarna baza iz prejšnjega odstavka mora biti
urejena tako, da je mogoč zaporedni vnos podatkov za vsako oporoko posebej.
II. VPIS V REGISTER
3. člen
(1) Register vsebuje podatke o oporokah, sestavljenih v
obliki notarskega zapisa, o oporokah, ki so shranjene pri notarju, o oporokah,
ki jih sestavi odvetnik ali so mu izročene v hrambo, o sodnih oporokah in
oporokah, izročenih v hrambo sodišču na podlagi določb zakona, ki ureja
dedovanje.
(2) Podatke o oporokah, ki se evidentirajo v registru,
pošiljajo:
-       
notarji,
-       
odvetniki,
-       
sodišča.
(3) Oseba oziroma organ iz prejšnjega odstavka (v nadaljnjem
besedilu: predlagatelj), posreduje zbornici zahtevo za vpis v register
najkasneje v 15 dneh potem, ko je bila oporoka sestavljena ali prejeta v
hrambo.
4. člen
(1) V register se vpisujejo naslednji podatki:
-       
zaporedna številka in datum vpisa,
-       
ime in priimek oporočitelja (za poročeno žensko tudi dekliški priimek),
-       
EMŠO in kraj rojstva oporočitelja oziroma datum, kraj in država rojstva
za oporočitelja, ki je tuj državljan,
-       
naslov oporočitelja,
-       
datum in opravilna številka, navedena na oporoki,
-       
priimek in ime ter naslov notarja, ki hrani oporoko, oziroma ime in
naslov druge osebe ali naziv in naslov organa, ki hrani oporoko,
-       
vrsta oporoke,
-       
vsaka sprememba, preklic ali razveljavitev oporoke, če je narejena v obliki,
za katero je vpis v register oporok obvezen po Zakonu o notariatu,
-       
datum vrnitve oporoke oporočitelju,
-       
podatek o smrti oporočitelja in
-       
podatek o tem, kdo je vpogledal v register.
5. člen
(1) Zbornica izvede posamezen vpis v register na podlagi
zahteve za vpis v register in na podlagi dokazila o plačilu denarnega
nadomestila za vpis v register.
(2) Zahteva za vpis v register se poda pisno ali z
elektronskim prenosom podatkov na predpisanem obrazcu, ki ga določi Izvršni
odbor Notarske zbornice Slovenije.
(3) Predlagatelj, ki poda zahtevo za vpis v register z
elektronskim prenosom podatkov, se mora identificirati s kvalificiranim
potrdilom po zakonu, ki ureja elektronsko poslovanje in elektronski podpis.
(4) Zbornica izda predlagatelju potrdilo o opravljenem vpisu
v register z navedbo zaporedne številke vpisa najkasneje v 10 dneh po prejemu
zahteve za vpis v register.
(5) Zaporedna številka vpisa v register je sestavljena iz
zaporedne številke vpisa v register v posameznem koledarskem letu in zadnjih
dveh številk koledarskega leta, v katerem so bili podatki o oporoki vpisani v
register.
6. člen
V registru se posamezne oblike oziroma vrste oporok, vpisanih
v register, navedejo z naslednjimi okrajšavami:
1.     
Oporoka, ki jo je notar sestavil v obliki notarskega zapisa:                        NO
2.     
Oporoka, ki jo je notar prejel v hrambo:                                                     NOH
3.     
Oporoka, ki jo je sestavilo sodišče:                                                            SO
4.     
Oporoka, ki jo je sodišče prejelo v hrambo:                                               SOH
5.     
Oporoka, ki jo je sestavil odvetnik:                                                             OO
6.     
Oporoka, ki jo je odvetnik prejel v hrambo:                                               OOH
7. člen
(1) Podatki o spremembi, preklicu ali razveljavitvi oporoke,
podatki o vrnitvi oporoke oporočitelju, podatek o smrti oporočitelja in podatek
o tem, kdo je vpogledal v register, se štejejo kot kasnejši vpisi v register.
(2) Predlagatelji morajo zbornici najkasneje v 15 dneh od
nastopa dejstva iz prejšnjega odstavka na način, ki je določen v drugem
odstavku 5. člena tega pravilnika, podati zahtevo za kasnejši vpis v register.
(3) Kasnejši vpisi v register se vpišejo pod zaporedno
številko vpisa oporoke v register z navedbo datuma kasnejšega vpisa.
(4) Zbornica izda predlagatelju potrdilo o opravljenem
kasnejšem vpisu v register, z navedbo zaporedne številke vpisa najkasneje v 10
dneh po prejemu zahteve za kasnejši vpis v register.
III. VPOGLED V REGISTER
8. člen
(1) Zbornica izda oporočitelju na njegovo zahtevo izpis iz
registra. Pred tem ugotovi njegovo istovetnost, način ugotovitve istovetnosti
pa se vpiše v register.
(2) Zahtevo za izpis iz prejšnjega odstavka lahko zbornici
posreduje tudi notar. Zahteva mora vsebovati tudi podatke o načinu ugotovitve
istovetnosti oporočitelja.
(3) Zahteva za izpis iz registra se poda v pisni ali
elektronski obliki na predpisanem obrazcu, ki ga določi Izvršni odbor Notarske
zbornice Slovenije.
(4) V času življenja oporočitelja druge osebe oziroma organi
nimajo pravice do posredovanja podatkov iz registra.
9. člen
(1) Po smrti oporočitelja se izpis iz registra izda na
podlagi pisne zahteve sodišča ali druge osebe, ki izkaže za to upravičen interes.
(2) Zahteva iz prejšnjega odstavka mora vsebovati naslednje
podatke:
-       
podatke o pošiljatelju zahteve za izpis podatkov iz registra (ime in
priimek ter prebivališče fizične osebe ali firmo in sedež pravne osebe oziroma
naziv in naslov sodišča);
-       
podatke o oporočitelju (ime in priimek, naslov, EMŠO ali datum rojstva
in datum smrti);
-       
navedbo podatkov oziroma okoliščin, ki izkazujejo upravičen interes
pošiljatelja zahteve za izpis podatkov iz registra.
(3) Če zahteva ne vsebuje podatkov iz prejšnjega odstavka,
zbornica pozove pošiljatelja, da dopolni zahtevo.
(4) Zbornica posreduje izpisek na naslov, ki je naveden v
zahtevi, najkasneje v 10 dneh po prejemu popolne zahteve.
(5) V register se vpišejo podatki o prejemniku izpisa iz
registra in datum izdaje izpisa.
IV. NADOMESTILA IN DRUGI STROŠKI
10. člen
(1) Zbornica je upravičena do denarnega nadomestila za vpis v
register in za izdajo izpisa iz registra.
(2) (črtan).
(3) Nadomestilo iz prvega odstavka tega člena se plača na
način, ki ga s posebnim navodilom določi Izvršni odbor Notarske zbornice
Slovenije.
(4) Ne glede na določbo prvega odstavka tega člena zbornica v
razmerju do sodišč, pri izdaji izpisov iz registra, postopa v smislu tretjega
odstavka 13. člena Zakona o sodiščih.
11. člen
(1) Za vpis oporoke plača oporočitelj nadomestilo v višini 41
eurov.
(2) Za kasnejši vpis po 7. členu tega pravilnika, razen za
vpis podatka o smrti, se plača nadomestilo v višini 23 eurov.
(3) Za izpis iz registra plača prosilec nadomestilo v višini 23
eurov.

Pravilnik o centralnem registru oporok (Uradni
list RS, št. 2/07) vsebuje naslednje prehodne in
končne določbe:
»V. PREHODNE IN KONČNE DOLOČBE
12. člen
(1) Zbornica obvesti osebe oziroma organ iz drugega, tretjega
in četrtega odstavka 108.b člena Zakona o notariatu o tehničnih pogojih
pošiljanja oziroma vnosa podatkov v register in o načinu in tehničnih pogojih
posredovanja izpisov iz registra najkasneje do objave sklepa iz drugega
odstavka 63. člena Zakona o spremembah in dopolnitvah zakona o notariatu
(Uradni list RS, št. 73/04) v Uradnem listu Republike Slovenije.
(2) Obrazec iz drugega odstavka 5. člena in tretjega odstavka
8. člena tega pravilnika se določi najkasneje do objave sklepa iz prejšnjega odstavka
v Uradnem listu Republike Slovenije.
13. člen
(1) Sodišča, notarji in odvetniki posredujejo zbornici
podatke o oporokah, s katerimi razpolagajo, v enem mesecu od uveljavitve sklepa
iz drugega odstavka 63. člena Zakona o spremembah in dopolnitvah zakona o
notariatu (Uradni list RS, št. 73/04).
(2) Vpis podatkov o oporoki, ki je že vpisana v centralni
register pri notarjih hranjenih oporok, ki ga vodi zbornica na podlagi sklepa
skupščine Notarske zbornice Slovenije z dne 15. 3. 1997, in vpis podatkov o
drugi oporoki, ki je v hrambi pri notarju ob uveljavitvi sklepa iz prejšnjega
odstavka, se opravi brezplačno.
(3) Vpis podatkov o oporokah, ki jih po prvem odstavku tega
člena posredujejo sodišča in odvetniki, se opravi na stroške oporočitelja.
Sodišča in odvetniki, ki zbornici posredujejo podatke o oporokah, so dolžni
pozvati oporočitelje k plačilu navedenih stroškov. Vpis se opravi po plačilu
stroškov.
14. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o dopolnitvi Pravilnika o centralnem
registru oporok (Uradni list RS, št. 64/08) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Vpis podatkov o oporokah, ki jih do uveljavitve tega
pravilnika sodišča še niso posredovala, se opravi na stroške oporočitelja. K
plačilu navedenih stroškov pozove oporočitelje Notarska zbornica Slovenije.
Vpis se opravi po plačilu navedenih stroškov.
3. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o centralnem
registru oporok (Uradni list RS, št. 37/09) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.