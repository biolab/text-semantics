1. člen
Ta pravilnik določa območje mejnega
prehoda, način opravljanja mejne kontrole, namestitev zastav in zapornic, način
uporabe tehničnih sredstev, podrobnejše pogoje za izdajo
odredbe ministra, pristojnega za notranje zadeve o prepovedi dejavnosti ob
mejni črti ter ugotavljanje in reševanje mejnih incidentov.
I. OBMOČJE MEJNEGA PREHODA
2. člen
(1) Območje mejnega prehoda obsega
neposredno okolico z objekti za varno in učinkovito odvijanje prometa in
opravljanje mejne kontrole.
(2) Območje mejnega prehoda za cestni
promet obsega prostore, kjer se opravlja mejna kontrola, cestne in druge
komunikacije, parkirne prostore, skladišča ter druge objekte, ki so potrebni za
opravljanje mejne kontrole.
(3) Območje mejnega prehoda za
železniški promet obsega poleg tira še peron in funkcionalno omejen oziroma
ločen del železniške postaje, ki je namenjen potnikom in prtljagi ter tovoru v
železniškem prometu.
(4) Območje mejnega prehoda za zračni
promet obsega prostore za opravljanje mejne kontrole, tranzitni prostor za
potnike v mednarodnem prometu, letališko ploščad, prostore za prtljago ter druge
prostore in objekte, ki so potrebni za opravljanje mejne kontrole.
(5) Območje mejnega prehoda za morski
promet obsega fizično omejen del pristanišča, objekte in določen del obale,
potreben za opravljanje mejne kontrole ter del morja okoli plovila, kjer je to
vezano ali zasidrano.
(6) Območje mejnega prehoda lahko
obsega tudi druge objekte in območja, ki niso navedena v drugem, tretjem,
četrtem in petem odstavku tega člena, kadar to opravičujejo varnostne razmere.
3. člen
(1) Odločba, s katero se določi območje
mejnega prehoda, mora vsebovati:
-      
meje območja mejnega prehoda,
-      
parcelne številke območja, zajetega v območje
mejnega prehoda,
-      
objekti in naprave na območju mejnega prehoda,
ki so nujno potrebni za opravljanje mejne kontrole.
(2) Odločba, s katero se določi
območje mejnega prehoda, se vroči lastnikom nepremičnin na območju mejnega
prehoda in uporabnikom, ki opravljajo dejavnost na območju mejnega prehoda.
(3) Organizacije in posamezniki, ki
opravljajo dejavnost na območju mejnega prehoda, so dolžni organu mejne
kontrole izročiti seznam oseb, ki imajo upravičen razlog za gibanje na območju
mejnega prehoda. Seznam mora vsebovati ime in priimek, datum rojstva in
državljanstvo osebe.
II. NAČIN OPRAVLJANJA MEJNE KONTROLE
4. člen
(1) Mejna kontrola se opravi takoj po
prihodu potnika oziroma prevoznega sredstva na območje opravljanja mejne
kontrole. Če je potrebno, se lahko opravi mejna kontrola tudi v samem prevoznem
sredstvu, med vožnjo ali na drugem določenem kraju. Potniki, ki potujejo z
vozili, ostanejo med opravljanjem mejne kontrole praviloma v vozilu.
(2) Policisti
opravljajo mejno kontrolo na območju mejnega prehoda, kjer so za to določena
mesta. O opravljanju mejne kontrole iz kabine ali zunaj nje odloči vodja izmene
na mejnem prehodu, v njegovi odsotnosti ter na mejnih prehodih, kjer vodje
izmene ni, pa policist, ki opravlja mejno kontrolo.
(3) Ob vstopu v Republiko Slovenijo se
mejna kontrola opravlja pred carinsko, ob izstopu iz nje pa za carinsko
kontrolo.
5. člen
(1) Mejna kontrola v železniškem prometu
se opravlja na območju mejnega prehoda za železniški promet ali med vožnjo v
vlaku.
(2) Pri opravljanju mejne kontrole v
železniškem prometu se opravi kontrola potnikov, ki potujejo v železniškem
prometu, uslužbencev železnice, vključno s tistimi, ki se vozijo v tovornih
vlakih in drugih vlakovnih kompozicijah.
(3) Železniški prevoznik mora
poskrbeti, da je pri vsakem vlaku (potniškem ali tovornem) ves čas mejne
kontrole, zadostno število pooblaščenih delavcev železniškega prevoznika, ki po
potrebi nudijo pomoč policistom pri izvajanju mejne kontrole na vlakih
(potniških in tovornih).
(4) Železniški prevoznik je dolžan
obvestiti organ mejne kontrole o vseh dejstvih in okoliščinah, ki bi kakorkoli
lahko vplivale na opravljanje mejne kontrole.
(5) Če je potrebno istočasno
opravljati mejno kontrolo na več vlakih, imajo vlaki, ki vozijo v mednarodnem
prometu prednost pred vlaki, ki vozijo v meddržavnem prometu, potniški vlaki
pred tovornimi, redni vlaki pred izrednimi ter vstopni vlaki pred izstopnimi. V
teh primerih mora železniški prevoznik poskrbeti, da potniki ostanejo v vlaku,
dokler se ne opravi mejna kontrola.
6. člen
(1) Policist, ki sprejema od tujih
varnostnih organov domnevnega državljana Republike Slovenije, mora pred
sprejemom ugotoviti, ali je ta oseba dejansko državljan Republike Slovenije.
(2) V primeru, ko sprejema državljana
druge države članice Evropske unije ali tujca državljana tretje države, mora
preveriti, če se izroča v skladu z razlogi, ki so določeni v mednarodnem
sporazumu. Če ugotovi, da oseba, ki jo izročajo tuji varnostni organi, ni
državljan Republike Slovenije oziroma oseba, ki jo po mednarodnem sporazumu ni
dolžan sprejeti, policist zavrne sprejem take osebe.
7. člen
(1) Policist, odgovoren za
organizacijo in vodenje mejne kontrole na mejnem prehodu, vodi dnevno poročilo,
v katerega se poleg podatkov, navedenih v prilogi II Uredbe (EU) 2016/399 Evropskega parlamenta in Sveta z
dne 9. marca 2016 o Zakoniku Unije o pravilih, ki urejajo gibanje oseb
prek meja (Zakonik o schengenskih mejah) (kodificirano besedilo) (UL L št. 77 z
dne 23. 3. 2016, str. 1) vpiše tudi:
-      
ime in priimek vodje izmene,
-      
imena in priimke policistov kontrolorjev in
številke štampiljk, ki jih uporabljajo,
-      
imena in priimke drugih policistov, ki na
mejnem prehodu opravljajo katero koli pooblastilo po zakonu, ki ureja nadzor
državne meje,
-      
vse primere morebitne delne opustitve mejne
kontrole z natančno opisanimi razlogi in časovnim obdobjem, v katerem je bila
delno opuščena mejna kontrola,
-      
izdaja vseh dokumentov (dokumenti po sporazumu
med Republiko Slovenijo in Republiko Hrvaško o obmejnem prometu in sodelovanju,
vizumi, dovoljenja …),
-      
prijete osebe,
-      
odkrite prekrške in kazniva dejanja,
-      
zavrnitve, preklice zavrnitev in prepovedi
izstopa iz države,
-      
druge policijske in kazensko procesne ukrepe
(izročitve in sprejem tujcev na mejnih prehodih idr.),
-      
(črtana).
(2) Pri policistu iz prejšnjega
odstavka mora biti razvid vseh žigov na mejnem prehodu.
III. NAMESTITEV ZASTAV IN ZAPORNIC
8. člen
(1) Na mejnem prehodu za mednarodni,
meddržavni in obmejni promet sta izobešeni zastavi Republike Slovenije in
Evropske unije, vsaka na svojem drogu.
(2) Drog za zastavo se postavi:
-      
na mejnem prehodu za cestni promet – pred
poslopjem na vstopni strani,
-      
na mejnem prehodu za morski in rečni promet –
na območju mejnega prehoda, predvidenem za pristajanje plovil oziroma ob
objektu, kjer organ mejne kontrole opravlja mejno kontrolo,
-      
na mejnem prehodu za zračni promet – pred
objektom iz smeri letališke ploščadi, kjer organ mejne kontrole opravlja mejno
kontrolo,
-      
na mejnem prehodu za železniški promet – pred
poslopjem organa mejne kontrole.
(3) Zastavi sta v velikosti 3 x 1,5 m, izobešeni na kovinskih drogovih srebrno-modre barve, visokih 7 m, oziroma na drogovih, ki nista nižja od poslopja mejnega prehoda.
(4) Na mejnem prehodu, kjer pihajo
močni vetrovi, sta izobešeni zastavi v velikosti 2 x 1 m na drogovih višine 5 m, oziroma na drogovih, ki nista nižja od poslopja mejnega prehoda.
9. člen
Na vstopni in izstopni strani mejnega
prehoda morajo biti nameščene zapornice v barvah zastave Republike Slovenije. Z
zapornicami na vstopu in izstopu upravlja policija.
10. člen
Mesta postavitev posameznih tabel, zastav
in zapornic, ki so določene s tem pravilnikom, določi policija.
IV. NAČIN UPORABE TEHNIČNIH SREDSTEV
11. člen
(1) Policija pri opravljanju nadzora
državne meje uporablja tehnična sredstva iz prvega odstavka 8. člena Zakona o
nadzoru državne meje (Uradni list RS, št. 35/10 – uradno prečiščeno besedilo,
15/13 – ZNPPol in 5/17).
(2) Table z opozorilnimi napisi se
postavijo tam, kjer je potrebno na ta način opozoriti na bližino državne meje.
(3) Druga signalizacija se postavi na
mestih, kjer je potrebno podati obvestilo o režimu razvrščanja potnikov in
vozil na mejnih prehodih.
(4) Tehnična sredstva za
fotografiranje, video in avdio snemanje se postavijo na delih državne meje,
kjer je to smotrno za odkrivanje in preprečevanje nezakonitih prehodov državne
meje. Ta tehnična sredstva lahko obsegajo tudi postavitev fotografskih naprav z
detektorji gibanja na zeleni meji z namenom opozarjanja na nezakonit prehod
državne meje in v smislu čimprejšnjega interveniranja policije za odkritje
storilca kaznivega dejanja ali prekrška.
(5) Tehnična sredstva za prepoznavo
oseb in predmetov obsegajo:
-      
videonadzorne sisteme na mejnih prehodih, ki se
uporabljajo z namenom dokazovanja kaznivih dejanj in prekrškov ter v
pritožbenem postopku zoper delo policistov,
-      
tehnično opremo, ki se uporablja za izvajanje
Zakonika o schengenskih mejah.
(6) Tehnična sredstva za ugotovitev ali
preverjanje identifikacije oseb ob primerjavi podatkov, zajetih v potovalnem
dokumentu, se uporabljajo tako, da avtomatsko preberejo in preverijo podatke na
potovalnem dokumentu oseb in jih primerjajo s podatki v evidencah, do katerih
dostopa policija.
(7) Tehnična sredstva za
identifikacijo vozil se uporabljajo tako, da omogočajo avtomatsko prepoznavo in
branje registrskih tablic ter njihovo preveritev v evidencah, do katerih
dostopa policija.
(8) Druga tehnična in druga sredstva
so varovalna ograja ali druga tehnična ovira ali druga sredstva, ki se
postavijo, namestijo in uporabljajo na mejnih prehodih ali drugje na državni
meji z namenom preprečevanja nedovoljenega prehajanja državne meje.
(9) Na nameščenost videonadzornih
sistemov se opozori z znakom. Znak mora biti nameščen tako, da je viden vsem
potnikom, ne glede na to, ali vstopajo v državo ali izstopajo iz nje. Znak je
velikosti 21 x 10,7 cm, na katerem je slika kamere in dobro viden napis
»POLICIJA VIDEONADZOROVANO OBMOČJE« (VIDEO SURVEILLANCE), pod njim pa
telefonska številka za pridobitev informacije, kje in koliko časa se hranijo
posnetki videonadzora.
(10) Če so tehnična sredstva iz prvega
odstavka tega člena, razen drugih tehničnih in drugih sredstev kot so varovalna
ograja ali druga tehnična ovira, nameščena med mejnimi prehodi ali na mejnih
prehodih, ko ti ne obratujejo, in niso fizično varovana, mora policija z
ustreznimi organizacijskimi ukrepi zagotoviti, da je dostop do teh naprav
nepooblaščenim osebam onemogočen. Če je to možno, policija zagotovi, da se
posnetki ne hranijo v teh snemalnih napravah. Če to zaradi tehničnih lastnosti
naprav ni možno, je potrebno zagotoviti, da se posnetki shranijo na ustrezen
medij in da so v napravi samo posnetki največ za zadnjih sedem dni.
(11) Posnetki se hranijo v skladu z
zakonom, ki ureja varstvo osebnih podatkov, na primernem mediju v prostorih
policije. Prostor mora biti urejen tako, da je onemogočen dostop nepooblaščenim
osebam.
(12) Pri vpogledu v evidenco
videonadzornega sistema mora biti razvidno, kateri posnetki se hranijo, katera
pooblaščena uradna oseba si je posnetke kasneje ogledala, kopirala ali drugače
elektronsko obdelovala in s kakšnim razlogom.
(13) Pridobljeni posnetki se smejo
kopirati ali kako drugače elektronsko obdelovati samo zaradi dokazovanja v
kazenskih postopkih, postopkih o prekršku, disciplinskih postopkih, pri
ugotavljanju dejanskega stanja v pritožbenih postopkih zoper delo policistov,
pri ugotavljanju morebitne odškodninske odgovornosti ali izobraževanja. Če se
posnetki kopirajo zaradi izobraževanja, jih je potrebno elektronsko tako
obdelati, da iz kopij posnetkov ni mogoče ugotoviti identitete oseb ali drugih
osebnih podatkov.
V. ODREDBA MINISTRA O PREPOVEDI DEJAVNOSTI OB MEJNI ČRTI
12. člen
(1) Minister, pristojen za notranje
zadeve, izda odredbo v skladu z drugim odstavkom 12. člena zakona o nadzoru
državne meje v primerih, ko pride do dogodkov ali pojavov, ki ogrožajo javni
red, ali se takšno ogrožanje utemeljeno pričakuje.
(2) Za dogodke ali pojave iz
prejšnjega odstavka se štejejo zlasti:
-      
množične kršitve javnega reda in miru,
-      
hujša kazniva dejanja,
-      
javna zbiranja, ki povzročajo večje ali daljše
zastoje ali ki lahko povzročijo množično nedovoljeno prehajanje državne meje
ali mednarodne incidente,
-      
večje naravne nesreče,
-      
hujše nesreče, kot so strmoglavljenje letala,
hujše železniške nesreče in podobno,
-      
neposredna nevarnost terorističnih dejanj,
-      
hujši mejni incidenti ali neposredna nevarnost
mejnega incidenta.
(3) Pred uveljavitvijo je treba
odredbo objaviti v sredstvih javnega obveščanja in na svetovnem spletu. O
izdaji odredbe v zračnem oziroma morskem prometu je potrebno obvestiti tudi
Ministrstvo, pristojno za promet. Enako se objavi tudi preklic odredbe.
VI. UGOTAVLJANJE IN REŠEVANJE MEJNIH INCIDENTOV
13. člen
(1) Policisti, ki zaznajo ali zvedo za
mejni incident, morajo takoj storiti vse potrebno, da se zavarujejo sledovi
dejanja in drugi materialni dokazi. O tem obvestijo generalno policijsko
upravo, ta pa obvesti ministrstvo, pristojno za zunanje zadeve.
(2) Poročilo o mejnem incidentu mora
vsebovati: dan in uro storjenega dejanja, podatke o povzročitelju, kako, s čim
in kje je bilo dejanje storjeno, podatke o nastalih posledicah in druge
ugotovitve, pomembne za nadaljnje obravnavanje mejnega incidenta.
(3) Če državni organi ali druge osebe
tujih držav z zrakoplovom kršijo zračni prostor ob mejni črti Republike
Slovenije, je potrebno poleg podatkov iz prejšnjega odstavka navesti tudi
podatke o: opaženi vrsti in označbi zrakoplova, smeri, višini in oceni leta v
notranjost zračnega prostora, vremenskih razmerah, kraju, s katerega je bila
opažena kršitev, ter času in smeri, v kateri
je zrakoplov zapustil zračni prostor Republike Slovenije. Določba se smiselno
uporablja tudi za kršitve nedotakljivosti slovenskega morja in drugih voda.
14. člen
(1) Na podlagi poročila in podatkov iz
prejšnjega člena generalna policijska uprava odloči ali bo sama obravnavala
mejni incident ali bo to naložila krajevno pristojni policijski upravi ali
organu, ki je določen z mednarodno pogodbo.
(2) Če generalna policijska uprava na
podlagi podatkov o mejnem incidentu oceni, da je pri obravnavanju mejnega
incidenta potrebno sodelovanje ministrstva, pristojnega za zunanje zadeve, ali
predstavnikov državnih organov sosednje države, jih o dogodku obvesti ali to
naloži krajevno pristojni policijski upravi.
15. člen
(1) Če državni organ sosednje države
obvesti policijo, da je prišlo do mejnega incidenta na skupni državni meji,
mora organizacijska enota policije, ki je bila o tem obveščena, takoj, preko pristojne
policijske uprave, poročati generalni policijski upravi, ki odredi izvedbo
nadaljnjih ukrepov.
(2) Državni organ, ki obravnava mejni
incident, lahko pritegne k sodelovanju strokovnjake drugih državnih organov,
organizacij in družb.
16. člen
(1) Na podlagi ugotovitev, ki izhajajo
iz obvestila iz prvega odstavka 13. člena tega pravilnika, pristojni organ, ki
obravnava mejni incident, opravi ogled kraja mejnega incidenta, če je to
mogoče.
(2) Ogled je potrebno obvezno
opraviti, če ima mejni incident za posledico smrt ali telesno poškodbo osebe
ali nastanek večje materialne škode.
(3) Za opravljanje ogleda se smiselno
uporabljajo določbe zakona, ki ureja kazenski postopek. O ogledu se napiše
zapisnik. Če je potrebno, se opravi tudi rekonstrukcija mejnega incidenta. Pri
rekonstrukciji lahko sodelujejo tudi predstavniki pristojnih organov sosednje
države.
17. člen
Mejni incidenti se rešujejo:
-      
z dogovorom varnostnih organov obeh držav,
-      
po diplomatski poti,
-      
z delom mešanih komisij določenih z mednarodno
pogodbo.
18. člen
(1) Reševanje mejnih incidentov z
dogovorom varnostnih organov obeh držav izvajajo pristojne policijske uprave
ali generalna policijska uprava. Mejne incidente brez nastalih posledic ali z
manjšimi posledicami rešuje pristojna policijska uprava s pristojnimi organi
sosednje države na podlagi predhodnega dovoljenja generalne policijske uprave.
Mejne incidente s hujšimi posledicami rešuje generalna policijska uprava.
(2) Generalna policijska uprava o
posledicah in rešitvah mejnega incidenta obvesti ministrstvo, pristojno za
zunanje zadeve.
(3) V primeru reševanja mejnih
incidentov po diplomatski poti policija pošlje vso dokumentacijo ministrstvu,
pristojnemu za zunanje zadeve. Ta po diplomatski poti obvesti pristojne organe
sosednje države. O rešitvi obvesti generalno policijsko upravo.
(4) Kadar mejne incidente rešujejo
mešane komisije, morajo pri delu upoštevati veljavne mednarodne pogodbe.

Pravilnik o izvajanju Zakona o nadzoru državne
meje (Uradni list RS, št. 116/07)
vsebuje naslednji končni določbi:
»VII. KONČNI DOLOČBI
19. člen
Z dnem začetka uporabe tega pravilnika se
preneha uporabljati Pravilnik o izvajanju Zakona o nadzoru državne meje (Uradni
list RS, št. 45/04, 39/05 in 60/07).
20. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
21. decembra 2007.«.

Pravilnik o spremembah Pravilnika o izvajanju
Zakona o nadzoru državne meje (Uradni list RS, št. 38/12) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu
Republike Slovenije.«.

Pravilnik o spremembah Pravilnika o izvajanju
Zakona o nadzoru državne meje (Uradni list RS, št. 21/17)
vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.