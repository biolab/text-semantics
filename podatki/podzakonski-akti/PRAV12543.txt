1. člen
Ta pravilnik določa natančnejše pogoje, vsebino in postopek posredovanja
pisne izjave pacienta, s katero pacient prepove vpogled v povzetek podatkov o
pacientu (v nadaljnjem besedilu: prepoved) v Centralnem registru podatkov o
pacientih (v nadaljnjem besedilu: CRPP).
2. člen
(1) Pacient lahko kadarkoli poda prepoved.
(2) Če pacient začasno ali trajno ni sposoben odločati o
sebi, lahko prepoved poda pacientov zdravstveni pooblaščenec, ki ga je pacient
za to pooblastil po zakonu, ki ureja pacientove pravice, pacientov zakoniti
zastopnik ali druga oseba, ki jo pacient za to pooblasti.
(3) Prepoved lahko poda tudi pacient, ki je dopolnil
15 let starosti in je v skladu z zakonom, ki ureja pacientove pravice,
sposoben razumeti pomen in posledice svoje odločitve. Za pacienta, ki še ni
dopolnil 15 let starosti, lahko prepoved podajo njegovi starši ali skrbnik.
3. člen
(1) Prepoved se poda za:
-       
izvajalca zdravstvene dejavnosti (v nadaljnjem besedilu: izvajalec) v
Republiki Sloveniji ali
-       
državo izvajalca.
(2) Prepoved vsebuje naslednje podatke o pacientu:
-       
osebno ime,
-       
EMŠO ali ZZZS številka zavarovane osebe,
-       
datum in kraj podaje prepovedi,
-       
podpis pacienta, če pacient sam poda prepoved.
(3) V primeru iz drugega ali tretjega odstavka prejšnjega
člena prepoved poleg podatkov iz prejšnjega odstavka vsebuje tudi naslednje
podatke o osebi iz drugega ali tretjega odstavka prejšnjega člena:
-       
osebno ime,
-       
razmerje do pacienta (pravna podlaga);
-       
naslov stalnega in začasnega prebivališča,
-       
EMŠO ali ZZZS številka zavarovane osebe,
-       
datum in kraj podaje prepovedi,
-       
podpis.
4. člen
(1) Prepoved se poda v pisni obliki in velja do njenega
preklica.
(2) Prepoved se lahko poda na spletnem mestu zVEM, z
vlogo, podpisano z varnim elektronskim podpisom, overjenim s kvalificiranim
potrdilom, ali s posredovanjem prepovedi osebnemu zdravniku pacienta, ki
prepoved posreduje v CRPP najpozneje do konca delavnika.
5. člen
(1) Pacient ali oseba iz drugega ali tretjega odstavka
2. člena tega pravilnika lahko prepoved prekliče na spletnem mestu zVEM, z
vlogo, podpisano z varnim elektronskim podpisom, overjenim s kvalificiranim
potrdilom, ali z obvestilom preklica prepovedi osebnemu zdravniku pacienta, ki
preklic prepovedi posreduje v CRPP najpozneje do konca delavnika.
(2) Preklic prepovedi vsebuje podatke iz drugega in
tretjega odstavka 3. člena tega pravilnika.
6. člen
(1) Obrazec o prepovedi je v Prilogi 1, ki je sestavni
del tega pravilnika.
(2) Obrazec o preklicu prepovedi je v Prilogi 2, ki je
sestavni del tega pravilnika.
KONČNA DOLOČBA
7. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-58/2015/27
Ljubljana, dne 29. oktobra 2015
EVA 2015-2711-0027
Milojka Kolar Celarc l.r.
Ministrica
za zdravje

Priloga 1: Obrazec
Prepoved vpogleda v povzetek podatkov o pacientu
Priloga 2: Obrazec
Preklic prepovedi vpogleda v povzetek podatkov o pacientu