I. SPLOŠNE DOLOČBE
1. člen
(namen uredbe)
Ta uredba v skladu z Direktivo Sveta
96/82/ES z dne 9. decembra 1996 o obvladovanju nevarnosti večjih nesreč, v
katere so vključene nevarne snovi (UL L št. 10 z dne 14. 1. 1997, str. 13),
nazadnje spremenjeno z Direktivo 2012/18/EU Evropskega parlamenta in Sveta z
dne 4. julija 2012 o obvladovanju nevarnosti večjih nesreč, v katere so
vključene nevarne snovi, ki spreminja in nato razveljavlja Direktivo Sveta
96/82/ES (UL L št. 197 z dne 24. 7. 2012, str. 1), določa ukrepe za
preprečevanje večjih nesreč in zmanjševanje njihovih posledic za ljudi in
okolje (v nadaljnjem besedilu: zmanjšanje tveganja za okolje).
2. člen
(izjeme)
Določbe te uredbe se ne uporabljajo za:
-      
obrate, ki jih upravlja Slovenska vojska,
-      
obrate, ki povzročajo ionizirajoče sevanje,
-      
prevoz nevarnega blaga v cestnem, železniškem
in zračnem prometu, po morju in celinskih vodah zunaj obrata,
-      
vmesno, začasno skladiščenje nevarnega blaga
pri prevozu nevarnega blaga v cestnem, železniškem in zračnem prometu, po morju
in celinskih vodah zunaj obrata,
-      
natovarjanje, raztovarjanje in pretovarjanje
nevarnega blaga od enega do drugega prevoznega sredstva v pristaniščih in
ranžirnih postajah zunaj obrata,
-      
transport nevarnih snovi po cevovodih, vključno
s črpalnimi postajami, če gre za cevovod ali črpalno postajo zunaj obrata,
-      
raziskovanje in izkoriščanje mineralnih surovin
v rudnikih, razen v primerih, ko so pri raziskovanju in izkoriščanju mineralnih
surovin nevarne snovi iz priloge 1, ki je sestavni del, te uredbe, prisotne pri
kemijskih ali toplotnih postopkih obdelave mineralnih surovin ali pri
skladiščenju v povezavi s temi postopki obdelave,
-      
raziskovanje in izkoriščanje mineralnih surovin
v obalnem morju,
-      
odlagališča odpadkov, razen če gre za delujoče
naprave za odstranjevanje jalovine, ki nastaja pri raziskovanju in izkoriščanju
mineralnih surovin, kjer so prisotne nevarne snovi iz priloge 1 te uredbe.
3. člen
(izrazi)
Izrazi uporabljeni v tej uredbi imajo
naslednji pomen:
1.    
Nevarnost je lastnost nevarne snovi ali značilnost določenih okoliščin,
ki lahko povzroči škodo okolju ali zdravju ljudi.
2.    
Nevarna snov je snov iz priloge 1 te uredbe, ki je navedena v tabeli 1
ali se razvršča med nevarne snovi z nevarnimi lastnostmi iz tabele 2.
3.    
Upravljavec obrata je povzročitelj obremenitve okolja, ki ima v posesti
obrat.
4.    
Naprava je nepremična ali premična tehnološko zaokrožena osnovna
proizvodna enota znotraj obrata, v kateri se nevarne snovi proizvajajo ali
uporabljajo ali se z njimi ravna ali se jih shranjuje. Naprava obsega vse
objekte, opremo, napeljave, cevovode, stroje, orodja in infrastrukturo, kot so
industrijski tiri, grajeni in negrajeni deli obale, pristaniška infrastruktura
ter trajna in začasna skladišča, potrebna za obratovanje obrata.
5.    
Shranjevanje nevarnih snovi je prisotnost določene količine nevarnih
snovi v obratu zaradi skladiščenja, odlaganja za varno hranjenje ali
ustvarjanja zalog.
6.    
Verižni učinek je povečana verjetnost in možnost za nastanek večje
nesreče ali možnost hujših posledic večje nesreče v posameznem obratu zaradi
njegove lokacije in bližine drugih obratov in nevarnih snovi, ki se
proizvajajo, skladiščijo ali kakorkoli drugače uporabljajo v teh obratih.
7.    
Načrt zaščite in reševanja je načrt zaščite in reševanja po predpisih s
področja varstva pred naravnimi in drugimi nesrečami.
8.    
Obrat je celotno območje, ki ga upravlja isti upravljavec in na katerem
je ena ali več naprav, vključno s pripadajočo ali z njimi povezano
infrastrukturo in tehnološkimi procesi, v katerih se proizvajajo, skladiščijo
ali kakor koli drugače uporabljajo nevarne snovi.
9.    
Obstoječi obrat je obrat, ki je ministrstvu, pristojnemu za varstvo
okolja (v nadaljnjem besedilu: ministrstvo), poslal prijavo skladno z 9. ali
21. členom Uredbe o preprečevanju večjih nesreč in zmanjševanju njihovih
posledic (Uradni list RS, št. 88/05).
10.  Okoljevarstveno
dovoljenje je dovoljenje iz 86. člena Zakona o varstvu okolja (Uradni list RS,
št. 39/06 – uradno prečiščeno besedilo, 49/06 – ZMetD, 66/06 – Odl. US in 33/07
– ZPNačrt in 57/08 – ZFO-1A; v nadaljnjem besedilu: zakon).
11.  (črtana).
II. RAZVRSTITEV OBRATOV
4. člen
(vrste obratov in merila za razvrstitev
obratov)
(1) Obrati se glede na vrsto in
količino nevarnih snovi, ki so v obratu, razvrstijo v:
-      
obrate manjšega tveganja za okolje ali
-      
obrate večjega tveganja za okolje.
(2) Obrat manjšega tveganja za okolje
je, če je:
-      
količina najmanj ene od nevarnih snovi, ki je v
obratu, večja ali enaka količini za razvrstitev, ki je za to nevarno snov
določena v stolpcu 2 tabele 1 priloge 1 te uredbe, ali
-      
količina najmanj ene od nevarnih snovi, ki je v
obratu in se razvršča med nevarne snovi z eno od nevarnih lastnosti iz stolpca
1 tabele 2 priloge 1 te uredbe, večja ali enaka količini za razvrstitev, ki je
za snov s to nevarno lastnostjo določena v stolpcu 2 tabele 2 priloge 1 te
uredbe.
(3) Obrat večjega tveganja za okolje
je, če je:
-      
količina najmanj ene od nevarnih snovi, ki je v
obratu, večja ali enaka količini za razvrstitev, ki je za to nevarno snov
določena v stolpcu 3 tabele 1 priloge 1 te uredbe, ali
-      
količina najmanj ene od nevarnih snovi, ki je v
obratu in se razvršča med nevarne snovi z eno od nevarnih lastnosti iz stolpca
1 tabele 2 priloge 1 te uredbe, večja ali enaka količini za razvrstitev, ki je
za snov s to nevarno lastnostjo določena v stolpcu 3 tabele 2 priloge 1 te
uredbe.
(4) Nevarne lastnosti snovi in
pripravkov se določijo skladno s predpisi o razvrščanju, pakiranju in
označevanju nevarnih snovi in pripravkov.
(5) Za eksplozivne snovi iz tabele 2
priloge 1 te uredbe, ki imajo po predpisih o razvrščanju, pakiranju in
označevanju nevarnih snovi in pripravkov opozorilna stavka R2 ali R3 in ki so
hkrati razvrščene po predpisih s področja mednarodnega cestnega prevoza
nevarnega blaga, se upošteva razvrstitev po predpisih s področja mednarodnega
cestnega prevoza nevarnega blaga.
(6) Za snovi in pripravke, ki po
predpisih o razvrščanju, pakiranju in označevanju nevarnih snovi ali pripravkov
niso razvrščeni kot nevarni (npr. odpadki) in so prisotni ali bi lahko bili
prisotni v obratu ter imajo ali bi lahko imeli v obratu enake lastnosti glede
povzročitve večje nesreče, se upoštevajo postopki za začasno razvrščanje
skladno s predpisi iz četrtega odstavka tega člena.
(7) Kadar bi se obrat z upoštevanjem
meril iz drugega in tretjega odstavka tega člena lahko razvrstil med obrate
manjšega tveganja za okolje ali med obrate večjega tveganja za okolje, se ga
razvrsti med obrate večjega tveganja za okolje.
5. člen
(dodatna merila za razvrstitev obratov)
(1) Za razvrstitev med obrate manjšega
ali večjega tveganja za okolje se upoštevajo tudi skupne količine treh skupin
nevarnih snovi v obratu.
(2) Skupne količine treh skupin
nevarnih snovi iz prejšnjega odstavka so:
-      
skupna količina strupenih in zelo strupenih
nevarnih snovi v obratu iz tabele 1 priloge 1 te uredbe in nevarnih snovi v
obratu, ki so razvrščene med nevarne snovi z lastnostjo s številko 1 ali 2 iz
stolpca 1 tabele 2 priloge 1 te uredbe,
-      
skupna količina oksidativnih, eksplozivnih,
vnetljivih, lahko vnetljivih in zelo lahko vnetljivih snovi v obratu iz tabele
1 priloge 1 te uredbe in nevarnih snovi v obratu, ki so razvrščene med nevarne
snovi z lastnostjo s številko 3, 4, 5, 6, 7a, 7b ali 8 iz stolpca 1 tabele 2
priloge 1 te uredbe,
-      
skupna količina okolju nevarnih snovi z
opozorilnimi stavki R50, R50/53 ali R51/53 v obratu iz tabele 1 priloge 1 te
uredbe in nevarnih snovi v obratu, ki so razvrščene med nevarne snovi z
lastnostjo s številko 9i in 9ii iz stolpca 1 tabele 2 priloge 1 te uredbe.
(3) Obrat
manjšega tveganja za okolje je, če za eno od skupnih količin iz prejšnjega
odstavka velja:
kjer je:
qi – količina posamezne
nevarne snovi v obratu,
Q2i – količina za
razvrstitev, ki je za posamezno nevarno snov določena v stolpcu 2 tabele 1 ali
tabele 2 priloge 1 te uredbe.
(4) Obrat
večjega tveganja za okolje je, če za eno od skupnih količin iz drugega odstavka
tega člena velja:
kjer je:
Q3i – količina za
razvrstitev, ki je za posamezno nevarno snov določena v stolpcu 3 tabele 1 ali
tabele 2 priloge 1 te uredbe.
(5) Kadar bi se obrat z upoštevanjem
dodatnih meril iz tega člena lahko razvrstil med obrate manjšega tveganja za
okolje ali med obrate večjega tveganja za okolje, se ga razvrsti med obrate
večjega tveganja za okolje.
6. člen
(pravila za razvrstitev obratov)
(1) Za razvrstitev obratov v eno od
skupin iz prvega odstavka 4. člena te uredbe se za posamezno nevarno snov
upošteva največja od naslednjih količin te nevarne snovi:
-      
ki je v obratu dejansko prisotna,
-      
ki bi v obratu lahko bila prisotna z
upoštevanjem največje trenutne zmogljivosti obrata,
-      
za katero se utemeljeno domneva, da bi lahko
nastala ob nepredvidenih dogodkih ali večji nesreči.
(2) Če ima posamezna nevarna snov iz
tabele 1 priloge 1 te uredbe tudi nevarno lastnost iz stolpca 1 tabele 2
priloge 1 te uredbe, se pri razvrščanju obrata upoštevajo količine za
razvrščanje iz tabele 1 priloge 1 te uredbe.
(3) Če ima posamezna nevarna snov več
nevarnih lastnosti iz stolpca 1 tabele 2 priloge 1 te uredbe, se pri
razvrščanju obrata upošteva najmanjša količina za razvrstitev, ki je za te nevarne
lastnosti določena v stolpcu 2 ali 3 tabele 2 priloge 1 te uredbe.
(4) Ne glede na prejšnji odstavek se
pri upoštevanju dodatnih meril za razvrstitev obratov iz prejšnjega člena
upoštevajo količine za razvrstitev glede na nevarno lastnost snovi, ki je bila
upoštevana pri računu skupnih količin treh skupin nevarnih snovi iz drugega
odstavka prejšnjega člena.
(5) Pri razvrstitvi obratov se
mešanice in pripravki snovi obravnavajo enako kot čiste snovi pod pogojem, da
so v mejah koncentracije, ki so določene glede na njihove lastnosti v predpisih
o razvrščanju, označevanju in pakiranju nevarnih snovi in pripravkov, razen če
je v prilogi 1 te uredbe zanje podana odstotna sestava ali druga specifikacija.
(6) Pri razvrstitvi obratov se nevarne
snovi, ki so v obratu v količinah, ki so manjše od 2% količin za razvrščanje iz
tabele 1 ali tabele 2 priloge 1 te uredbe, lahko zanemarijo pri določanju
celotne količine nevarnih snovi, če njihova prisotnost ne more povzročiti večje
nesreče v obratu.
III. UKREPI ZA PREPREČEVANJE VEČJIH NESREČ IN ZA ZMANJŠEVANJE
NJIHOVIH POSLEDIC
7. člen
(obveznosti upravljavca obrata)
(1) Upravljavec obrata mora ukreniti
vse potrebno, da se pri načrtovanju, gradnji, obratovanju, vzdrževalnih delih,
večjih spremembah, zaustavitvi in prenehanju obratovanja preprečijo večje
nesreče in zmanjšajo njihove posledice.
(2) Upravljavec obrata mora za
obratovanje obrata skladno z zakonom pridobiti okoljevarstveno dovoljenje.
(3) Upravljavec obrata mora izvajati
ukrepe, ki mu jih naloži ministrstvo skladno z 18. členom te uredbe zaradi
možnosti verižnih učinkov.
(4) Upravljavec obrata večjega
tveganja za okolje mora obveščati javnost skladno z 19. členom te uredbe.
(5) Upravljavec obrata večjega
tveganja za okolje mora izdelati načrt zaščite in reševanja skladno s predpisi
s področja varstva pred naravnimi in drugimi nesrečami.
(6) Upravljavec obrata mora
ministrstvo obvestiti o nameri dokončnega prenehanja obratovanja obrata.
8. člen
(vloga za pridobitev okoljevarstvenega
dovoljenja)
(1) Upravljavec obrata mora vlogo za
pridobitev okoljevarstvenega dovoljenja (v nadaljnjem besedilu: vloga) vložiti
na ministrstvo na obrazcu, ki ga ministrstvo objavi na svetovnem spletu na
svoji domači strani.
(2) Vloga se lahko vloži pisno ali v
elektronski obliki v skladu s predpisi o elektronskem poslovanju.
(3) V primeru, da so v vlogi tudi
podatki, ki štejejo za poslovno skrivnost, mora upravljavec obrata:
-      
priložiti sklep, s katerim pooblaščeni organ
upravljavca v skladu z zakonom o gospodarskih družbah določi, kateri podatki
štejejo za poslovno skrivnost,
-      
ustrezno označiti podatke v vlogi, ki štejejo
za poslovno skrivnost, in
-      
predložiti izvod vloge, namenjen za vpogled
javnosti, v katerem morajo biti podatki, ki štejejo za poslovno skrivnost,
nadomeščeni z ustrezno vsebino.
IV. VLOGA UPRAVLJAVCA OBRATA MANJŠEGA TVEGANJA ZA OKOLJE
9. člen
(vsebina vloge upravljavca obrata manjšega
tveganja za okolje)
Vloga upravljavca obrata manjšega tveganja
za okolje mora vsebovati:
1.    
podatke o upravljavcu obrata,
2.    
podatke o obratu z navedbo kraja obrata (naslov in parcelne številke
zemljišč) in njegovih dejavnosti,
3.    
zasnovo zmanjšanja tveganja za okolje in
4.    
strokovno oceno o ustreznosti zasnove zmanjšanja tveganja za okolje.
10. člen
(zasnova zmanjšanja tveganja za okolje)
(1) Zasnova zmanjšanja tveganja za
okolje je pisni dokument, s katerim upravljavec obrata prikaže, da je storil
vse potrebno za preprečevanje večjih nesreč in za zmanjšanje njihovih posledic.
Zasnova zmanjšanja tveganja za okolje zajema zasnovo preprečevanja večjih nesreč
in prikaz izvajanja zasnove preprečevanja večjih nesreč v obratu. Po vsebini in
obsegu mora biti sorazmerna s tveganjem za okolje, značilnim za obrat.
(2) Podrobnejša vsebina zasnove
zmanjšanja tveganja za okolje je določena v smernicah, ki jih pripravi ministrstvo
in jih objavi na svetovnem spletu na svoji domači strani.
11. člen
(zasnova preprečevanja večjih nesreč)
(1) Zasnova preprečevanja večjih
nesreč je pisna izjava upravljavca obrata, s katero opredeli politiko varstva
pred večjimi nesrečami za obrat, ki ga upravlja.
(2) V zasnovi preprečevanja večjih
nesreč upravljavec obrata določi načela in usmeritve glede preprečevanja večjih
nesreč in zmanjšanja njihovih posledic.
(3) Z zasnovo preprečevanja večjih
nesreč se upravljavec obrata zavezuje, da z ustreznimi sredstvi, organizacijo
in sistemom vodenja zagotavlja visoko stopnjo varstva pred večjimi nesrečami.
V. VLOGA UPRAVLJAVCA OBRATA VEČJEGA TVEGANJA ZA OKOLJE
12. člen
(vsebina vloge upravljavca obrata večjega
tveganja za okolje)
Vloga upravljavca obrata večjega tveganja
za okolje mora vsebovati:
1.    
podatke o upravljavcu obrata,
2.    
podatke o obratu z navedbo kraja obrata (naslov in parcelne številke
zemljišč) in njegovih dejavnosti,
3.    
varnostno poročilo in
4.    
strokovno oceno o ustreznosti varnostnega poročila.
13. člen
(varnostno poročilo)
(1) Varnostno poročilo je pisni
dokument, s katerim upravljavec obrata prikaže, da je storil vse potrebno za
preprečevanje večjih nesreč in za zmanjšanje njihovih posledic. V varnostnem
poročilu upravljavec obrata analizira možne večje nesreče obrata in prikaže
način preprečevanja teh nesreč in zmanjševanja njihovih posledic na zdravje in
premoženje ljudi in na okolje.
(2) Upravljavec obrata v varnostnem
poročilu:
1.    
prikaže zasnovo preprečevanja večjih nesreč,
2.    
prikaže sistem obvladovanja varnosti,
3.    
prikaže večje nesreče, do katerih lahko pride v obratu,
4.    
prikaže, da z ustreznimi in zadostnimi ukrepi preprečuje večje nesreče
in zmanjšuje njihove posledice,
5.    
prikaže zagotavljanje varnosti in zanesljivosti obrata pri načrtovanju
obrata, v času gradnje, obratovanja in vzdrževanja obrata,
6.    
zagotovi podatke o tveganju za okolje, na podlagi katerih lahko
pristojni organ odloča o urejanju prostora in graditvi objektov v bližini
obrata,
7.    
prikaže, da pri obravnavi večjih nesreč upošteva možnost verižnih
učinkov skladno z 18. členom te uredbe,
8.    
prikaže vplivno območje obrata, na katerem bi učinki večjih nesreč v
obratu lahko škodljivo vplivali na zdravje in premoženje ljudi ter na okolje,
9.    
prikaže območje za pošiljanje informacije o varnostnih ukrepih skladno z
19. členom te uredbe,
10.  prikaže,
da je izdelal načrt zaščite in reševanja ter da je lokalni skupnosti poslal
podatke skladno s predpisi s področja varstva pred naravnimi in drugimi
nesrečami.
(3) Varnostno poročilo mora vsebovati
zlasti podatke in vsebine, določene v prilogi 3, ki je sestavni del, te uredbe,
in v smernicah, ki jih pripravi ministrstvo in jih objavi na svetovnem spletu
na svoji domači strani.
(4) Ne glede na drugi in tretji
odstavek tega člena lahko ministrstvo z upoštevanjem Odločbe Komisije št.
98/433/ES z dne 26. junija 1998 o usklajenih merilih za oprostitve v
skladu z 9. členom Direktive Sveta 96/82/ES o obvladovanju nevarnosti večjih
nesreč, v katere so vključene nevarne snovi (UL L št. 192 z dne 8. 9.
1998, str. 19) odloči o zmanjšanem obsegu varnostnega poročila, katerega
vsebina obravnava le nevarnosti večjih nesreč, ki izhajajo iz preostalih
nevarnih snovi ali preostalega dela obrata. Ministrstvo odloči na podlagi vloge
upravljavca obrata, v kateri prikaže, da določene nevarne snovi v obratu ali
določen del obrata ne predstavljajo nevarnosti za večjo nesrečo.
(5) Ne glede na tretji odstavek tega
člena mora varnostno poročilo vsebovati tudi seznam nevarnih snovi v obratu.
Seznam nevarnih snovi mora vsebovati količine in nevarne lastnosti za tiste
nevarne snovi v obratu, ki so navedene v tabeli 1 priloge 1 te uredbe ali imajo
nevarne lastnosti, navedene v tabeli 2 priloge 1 te uredbe.
(6) Upravljavec obrata v varnostnem
poročilu navede tudi organizacije, ki so sodelovale pri izdelavi varnostnega
poročila.
(7) Upravljavec obrata lahko pri
pripravi varnostnega poročila uporabi tudi dokumente ali strokovne podlage,
izdelane skladno s predpisi s področja varstva pred požarom, kemikalij,
varnosti in zdravja pri delu ali varstva pred naravnimi in drugimi nesrečami,
če ti dokumenti ali strokovne podlage obravnavajo večje nesreče obrata skladno
s to uredbo.
14. člen
(sistem obvladovanja varnosti)
(1) Sistem obvladovanja varnosti je
del celotnega sistema organiziranosti in vodenja obrata, ki obsega
organizacijsko strukturo, odgovornosti, navodila, postopke, procese in sredstva
za opredelitev in izvajanje zasnove preprečevanja večjih nesreč.
(2) Zahteve za sistem obvladovanja
varnosti so podrobneje določene v prilogi 2, ki je sestavni del, te uredbe.
VI. VLOGA ZA PODALJŠANJE OKOLJEVARSTVENEGA DOVOLJENJA
15. člen
(vsebina vloge za podaljšanje
okoljevarstvenega dovoljenja)
Vloga upravljavca obrata za podaljšanje
okoljevarstvenega dovoljenja mora vsebovati:
1.    
podatke o upravljavcu obrata,
2.    
podatke o obratu z navedbo kraja obrata (naslov in parcelne številke
zemljišč),
3.    
številko in datum že izdanega okoljevarstvenega dovoljenja in
4.    
varnostno poročilo oziroma zasnovo zmanjšanja tveganja za okolje.
VII. VSEBINA OKOLJEVARSTVENEGA DOVOLJENJA
16. člen
(vsebina okoljevarstvenega dovoljenja)
Okoljevarstveno dovoljenje vsebuje zlasti:
1.    
podatke o upravljavcu z navedbo kraja in lokacije obrata,
2.    
opis dejavnosti in zmogljivosti obrata z navedbo vrste in količine
nevarnih snovi v obratu,
3.    
ugotovitev glede ustreznosti zasnove zmanjšanja tveganja za okolje
oziroma varnostnega poročila,
4.    
dodatne ukrepe za zmanjšanje tveganja za okolje pri gradnji, običajnem
obratovanju, zagonu, poskusnem obratovanju, rednih in izrednih zaustavitvah
obratovanja ter pri dokončnem prenehanju obratovanja obrata, če je to potrebno,
5.    
obveznosti upravljavca obrata, povezane z večjimi spremembami obrata in
informiranjem javnosti o varnostnih ukrepih,
6.    
druge posebne pogoje,
7.    
obveznost, da v primeru spremembe upravljavca obrata najkasneje v 15
dneh obvesti ministrstvo o novemu upravljavcu, in
8.    
čas veljavnosti dovoljenja.
VIII. STROKOVNE OCENE, VERIŽNI UČINKI, INFORMACIJA ZA JAVNOST
IN POROČANJE O VEČJIH NESREČAH EVROPSKI KOMISIJI
17. člen
(strokovne ocene)
Strokovna ocena ustreznosti zasnove
zmanjšanja tveganja za okolje oziroma varnostnega poročila je neodvisen
strokovni nadzor nad kakovostjo in ustreznostjo teh dokumentov.
18. člen
(verižni učinki)
(1) Ministrstvo z odločbo določi tiste
obrate, katerih medsebojna razdalja je manjša ali enaka 700 m, in naloži upravljavcem teh obratov, da si zaradi možnosti verižnih učinkov medsebojno
izmenjajo podatke in jih upoštevajo v zasnovah zmanjšanja tveganja za okolje,
sistemih obvladovanja varnosti, varnostnih poročilih in načrtih zaščite in reševanja
najkasneje v šestih mesecih po prejemu podatkov. Ministrstvo upravljavcem teh
obratov tudi naloži, da sodelujejo pri izdelavi informacije za javnost o
varnostnih ukrepih.
(2) Ministrstvo odločbo iz prejšnjega
odstavka pošlje tudi ministrstvu, pristojnemu za varstvo pred naravnimi in
drugimi nesrečami.
19. člen
(informacija za javnost o varnostnih
ukrepih)
(1) Upravljavec obrata večjega
tveganja za okolje mora za javnost pripraviti informacijo o varnostnih ukrepih
in o ravnanju v primeru večje nesreče (v nadaljnjem besedilu: informacija o
varnostnih ukrepih).
(2) Informacija o varnostnih ukrepih
je pisni dokument in vsebuje najmanj podatke, ki jih določa priloga 4, ki je
sestavni del, te uredbe.
(3) Upravljavec obrata informacijo o
varnostnih ukrepih pregleda in po potrebi spremeni ali dopolni ob vsaki večji
spremembi obrata ali najmanj vsake tri leta.
(4) Upravljavec obrata mora
zagotoviti, da je informacija o varnostnih ukrepih stalno na voljo javnosti, in
sicer tako, da jo objavi na oglasni deski obrata ali na svetovnem spletu na
svoji domači strani.
(5) Ne glede na določbo prejšnjega
odstavka mora upravljavec obrata informacijo o varnostnih ukrepih v pisni
obliki, ne da bi to posebej zahtevali, posredovati vsem osebam in vsem javnim
ustanovam na vplivnem območju v okolici obrata, kjer bi večje nesreče obrata
lahko povzročile škodljive vplive na zdravje in premoženje ljudi, najkasneje v
treh mesecih po začetku obratovanja, po vsaki spremembi ali dopolnitvi
informacije o varnostnih ukrepih skladno s tretjim odstavkom tega člena oziroma
najmanj vsakih pet let.
20. člen
(večja nesreča, o kateri se obvesti
Evropska komisija)
(1) Večja nesreča, o kateri se obvesti
Evropska komisija, je večja nesreča v obratu, ki izpolnjuje merila iz priloge
5, ki je sestavni del, te uredbe.
(2) Ministrstvo, pristojno za varstvo
pred naravnimi in drugimi nesrečami, na podlagi obvestila upravljavca obrata
obvesti ministrstvo o večji nesreči iz prejšnjega odstavka.
(3) Minister, pristojen za varstvo
okolja, v soglasju z ministrom, pristojnim za varstvo pred naravnimi in drugimi
nesrečami, imenuje komisijo za proučitev tehničnih, organizacijskih in drugih
vidikov večje nesreče iz prvega odstavka tega člena.
(4) Komisija iz prejšnjega odstavka
prouči vzroke za nastanek večje nesreče, ravnanje ob večji nesreči ter vrste in
obseg posledic večje nesreče. Komisija izdela poročilo o večji nesreči, ki mora
vsebovati zlasti zaključke glede vzrokov za nastanek večje nesreče, glede
ravnanja ob večji nesreči, glede vrst in obsega posledic večje nesreče in
priporočila za preprečevanje tovrstnih nesreč v prihodnje.
(5) Ministrstvo priporočila za
preprečevanje tovrstnih nesreč pošlje upravljavcem obratov večjega in manjšega
tveganja za okolje.
(6) Ministrstvo, pristojno za varstvo
pred naravnimi in drugimi nesrečami, na podlagi obvestila upravljavca obrata
oziroma poročila komisije iz tretjega odstavka tega člena, o večji nesreči v
obratu obvešča in poroča Evropski komisiji.
IX. NADZOR
21. člen
Nadzor nad izvajanjem te uredbe opravljajo
inšpektorji, pristojni za varstvo okolja.
X. KAZENSKE DOLOČBE
22. člen
(prekrški)
(1) Z globo od 10.000 eurov do 20.000
eurov se kaznuje za prekršek pravna oseba, če:
1.    
si ne izmenja podatkov glede verižnih učinkov skladno z 18. členom te
uredbe,
2.    
ne upošteva podatkov glede verižnih učinkov v zasnovah zmanjšanja
tveganja za okolje, sistemih obvladovanja varnosti, varnostnih poročilih ali ne
sodeluje pri izdelavi informacije o varnostnih ukrepih skladno z 18. členom te
uredbe,
3.    
ne pripravi informacije za javnost v skladu s prvim odstavkom 19. člena
te uredbe,
4.    
ne pregleda in spremeni informacije za javnost v skladu s tretjim
odstavkom 19. člena te uredbe,
5.    
ne objavi informacije o varnostnih ukrepih v skladu s četrtim odstavkom
19. člena te uredbe,
6.    
informacije o varnostnih ukrepih ne pošlje vsem osebam in javnim
ustanovam na vplivnem območju v okolici obrata v skladu s petim odstavkom 19.
člena te uredbe.
(2) Z globo od 5.000 eurov do 10.000
eurov se kaznuje tudi samostojni podjetnik posameznik, če stori prekršek iz
prejšnjega odstavka.
(3) Z globo od 1.000 eurov do 2.500
eurov se kaznuje za prekršek tudi odgovorna oseba pravne osebe, če stori
prekršek iz prvega odstavka tega člena.

Priloga
1: Vrste in količine nevarnih snovi za razvrstitev obrata
Priloga
2: Zahteve za sistem obvladovanja varnosti
Priloga
3: Varnostno poročilo
Priloga
4: Informacija za javnost o varnostnih ukrepih
Priloga
5: Merila za opredelitev večje nesreče, o kateri se obvesti in poroča Evropski
Komisiji

Uredba o preprečevanju večjih nesreč in
zmanjševanju njihovih posledic (Uradni list RS, št. 71/08)
vsebuje naslednje prehodne in končne določbe:
»XI. PREHODNE IN KONČNE DOLOČBE
23. člen
(informacija za
javnost)
Obstoječi obrati morajo najpozneje v treh
mesecih po uveljavitvi te uredbe izvesti obveznosti iz 19. člena te uredbe.
24. člen
(okoljevarstveno
dovoljenje za obstoječe obrate)
(1) Upravljavci obstoječih obratov
morajo pridobiti okoljevarstveno dovoljenje v skladu s to uredbo najpozneje do
31. decembra 2010.
(2) Postopki izdaje okoljevarstvenih
dovoljenj, ki so se začeli na podlagi Uredbe o preprečevanju večjih nesreč in
zmanjševanju njihovih posledic (Uradni list RS, št. 88/05), se končajo po
določbah te uredbe, pri čemer se ne uporabljata 4. točka 9. člena in 4. točka
12. člena.
(3) Čas veljavnosti okoljevarstvenega
dovoljenja za obstoječe obrate začne teči z dnem njegove dokončnosti.
25. člen
(potrditve
varnostnih poročil)
(1) Postopki potrditve delnih ali
končnih varnostnih poročil, ki so se začeli na podlagi Uredbe o ukrepih za
zmanjšanje tveganja za okolje zaradi večjih nesreč z nevarnimi kemikalijami
(Uradni list RS, št. 46/02), se ustavijo po uradni dolžnosti.
(2) Ustreznost varnostnih poročil iz
prejšnjega odstavka se ugotavlja v postopkih izdaje okoljevarstvenega
dovoljenja po določbah te uredbe.
26. člen
(prenehanje
veljavnosti)
Z dnem uveljavitve te uredbe preneha
veljati Uredba o preprečevanju večjih nesreč in zmanjševanju njihovih posledic
(Uradni list RS, št. 88/05).
27. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o preprečevanju
večjih nesreč in zmanjševanju njihovih posledic (Uradni list RS, št. 105/10)
spreminja 24. člen uredbe tako, da se glasi:
»24. člen
(okoljevarstveno
dovoljenje za obstoječe obrate)
(1) Upravljavci obstoječih obratov
morajo pridobiti okoljevarstveno dovoljenje v skladu s to uredbo najpozneje do
31. decembra 2015.
(2) Postopki izdaje okoljevarstvenih
dovoljenj, ki so se začeli na podlagi Uredbe o preprečevanju večjih nesreč in
zmanjševanju njihovih posledic (Uradni list RS, št. 88/05), se končajo po
določbah te uredbe, pri čemer se ne uporabljata 4. točka 9. člena in 4. točka
12. člena.
(3) Čas veljavnosti okoljevarstvenega
dovoljenja za obstoječe obrate začne teči z dnem njegove dokončnosti.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
preprečevanju večjih nesreč in zmanjševanju njihovih posledic (Uradni list RS,
št. 36/14)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
(1) Pravne ali fizične osebe, ki se med
upravljavce obratov večjega tveganja za okolje ali obratov manjšega tveganja za
okolje razvrstijo na podlagi količine težkega kurilnega olja iz spremenjene
tabele 1 iz priloge 1 te uredbe, morajo pridobiti okoljevarstveno dovoljenje v
skladu s to uredbo najpozneje do 31. decembra 2015. 
(2) Upravljavci obratov, katerih
razvrstitev med obrate večjega tveganja za okolje ali med obrate manjšega
tveganja za okolje se spremeni na podlagi količine težkega kurilnega olja iz
spremenjene tabele 1 iz priloge 1 te uredbe, morajo pridobiti okoljevarstveno
dovoljenje v skladu s to uredbo najpozneje do 31. decembra 2015.
6. člen
Ta uredba začne veljati naslednji dan po
objavi v Uradnem listu Republike Slovenije.«.