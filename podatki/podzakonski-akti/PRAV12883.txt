I. SPLOŠNE DOLOČBE
1. člen
(vsebina)
Ta pravilnik določa vrsto, vsebino, obliko, zaporedje,
vezanje in pečatenje, posamezne sestavne dele, način izdelave in spreminjanje
ter način vodenja revizije rudarske tehnične dokumentacije.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
»biološka sanacija« je nadaljevanje tehnične sanacije in pomeni pripravo
tal za ozelenitev – prekritje s plastjo kamnolomske jalovine, zemlje in humusa
in zasaditev avtohtonih grmovnic in dreves;
2.     
»geodetski načrt« je prikaz dejanskega stanja na terenu;
3.     
»spremljanje pridobivalnega prostora« je spremljanje in nadzorovanje
pridobivalnega prostora s sistematičnimi meritvami ali metodami in z njimi
povezanimi postopki;
4.     
»rekultivacija« je biološka sanacija pridobivalnega prostora;
5.     
»sanacija« so vsa dela, potrebna po pridobivanju mineralnih surovin do
vrnitve degradiranih površin v prvotno namensko rabo, in vključuje tehnično in
biološko sanacijo;
6.     
»stratigrafija« je raziskovanje geoloških slojev in proučevanje njihovega
nastanka ter v njih prisotnih fosilnih rastlin in živali;
7.     
»tehnična sanacija« je oblikovanje končnih brežin etaž z ublažitvijo
naklonov, delnim zasutjem izkoriščenih delov in primernim oblikovanjem novo
nastalih površin tako, da se čim manj moteče vklopijo v prvotno okolje.
(2) Drugi izrazi, uporabljeni v tem pravilniku, pomenijo
enako, kakor je opredeljeno v pravilniku, ki ureja zahteve za zagotavljanje
varnosti in zdravja pri delu ter določa tehnične ukrepe za dela pri raziskovanju
in izkoriščanju mineralnih surovin pod zemljo.
3. člen
(vrste rudarske tehnične dokumentacije)
Glede na namen uporabe se rudarska tehnična dokumentacija po
tem pravilniku razvršča na:
-       
rudarske projekte in
-       
drugo rudarsko dokumentacijo.
4. člen
(vrste rudarskih projektov)
Glede na namen in način izvajanja rudarskih del se rudarski projekti
razvrščajo na:
-       
rudarski projekt za pridobitev dovoljenja za raziskovanje;
-       
rudarski projekt za pridobitev koncesije za izkoriščanje;
-       
rudarski projekt za izvedbo;
-       
rudarski projekt izvedene sanacije.
5. člen
(druga rudarska dokumentacija)
Druga rudarska dokumentacija je dokumentacija, na podlagi
katere je mogoča izdelava rudarskih projektov, ter ki zagotavlja varno in
zanesljivo izvajanje rudarskih del, in sicer:
-       
načrt rudniškega prostora;
-       
geološka dokumentacija v rudarstvu;
-       
dokumentacija o kategorizaciji glede na nevarne pojave;
-       
načrti rudarskih merjenj;
-       
dokumentacija o zalogah ali virih mineralnih surovin;
-       
dokumentacija o vplivih na okolje.
II. RUDARSKI PROJEKT
1. Splošne določbe
6. člen
(vsebina rudarskega projekta)
(1) Rudarski projekt je sestavljen iz treh delov, in
sicer iz splošnega, tehničnega in ekonomskega dela.
(2) Splošni in ekonomski del sta enaka za vse vrste
rudarskih projektov.
(3) S tehničnim delom se določajo tehnične rešitve za
posamezne vrste rudarskih projektov.
(4) Tehnični del rudarskega projekta je sestavljen iz
pisnega in grafičnega dela. S pisnim delom se določijo tehnične rešitve za
izvajanje rudarskih del, z grafičnim delom pa se prikaže njihova prostorska
umestitev.
(5) V rudarskem projektu za pridobitev dovoljenja za
raziskovanje in v rudarskem projektu za pridobitev koncesije za izkoriščanje
mora tehnični del vsebovati tudi podatke o raziskovalnem ali pridobivalnem
prostoru lokacije.
(6) Rudarski projekt se predloži upravnemu organu v
papirni obliki.
7. člen
(podatki o raziskovalnem in pridobivalnem prostoru lokacije)
(1) Rudarski projekt za pridobitev dovoljenja za
raziskovanje in rudarski projekt za pridobitev koncesije za izkoriščanje vsebujeta:
a)    
navedbo veljavnega prostorskega akta in rudarskega prostora v javno
korist, če je razglašen kot tak, ki določa rešitve in pogoje za izkoriščanje
mineralnih surovin, z opisom usklajenosti z njim;
b)    
opis pričakovanih vplivov raziskovalnega ali pridobivalnega prostora na
neposredno okolico glede morebitnega prekomernega hrupa, vibracij (potres),
ugreznin, sprememb vodnega režima in emisij plina z navedbo ustreznih ukrepov,
če raziskovalni ali pridobivalni prostor dosega ali presega vplive na okolje,
kot jih predvideva zakon, ki ureja varstvo okolja;
c)    
naslednje grafične prikaze:
- 
lege, velikosti in oblike zemljiške parcele ali zemljiških parcel, na
katerih naj bi se izvajalo raziskovanje ali izkoriščanje, s seznamom teh parcel
in prikazom oboda raziskovalnega ali pridobivalnega prostora (koordinate lomnih
točk poligona), če gre za raziskovanje ali izkoriščanje trdnih mineralnih
surovin, ali lege in velikosti območja, na katerem naj bi se izvajalo
raziskovanje ali izkoriščanje, s prikazom oboda raziskovalnega ali
pridobivalnega prostora (koordinate lomnih točk poligona), če gre za
raziskovanje ali izkoriščanje ogljikovodikov;
- 
lege nameravanega raziskovalnega ali pridobivalnega prostora na
zemljišču z značilnimi absolutnimi in relativnimi višinskimi kotami, odmiki od
sosednjih zemljišč, sosednjih objektov ter varovanih območij in varovalnih
pasov, če gre za raziskovanje ali izkoriščanje trdnih mineralnih surovin, ali s
prikazom varovanih območij in varovalnih pasov znotraj ali v neposredni bližini
nameravanega raziskovalnega ali pridobivalnega prostora, če gre za raziskovanje
ali izkoriščanje ogljikovodikov;
- 
značilnih prerezov (profilov) terena in globine pod njim, do katere se
naj bi opravilo raziskovanje ali izkoriščanje mineralnih surovin;
- 
priključkov rudarske infrastrukture na objekte gospodarske javne
infrastrukture s traso poteka priključkov, prek katerih se raziskovalni ali
pridobivalni prostor nanjo priključuje;
- 
zasnove predvidenih rudniških gradenj s prikazom njihove etapnosti
izvajanja, če so že predvidene.
(2) Grafični prikazi iz točke c) prejšnjega odstavka se
izdelajo na geodetskem načrtu.
8. člen
(vezanje in pečatenje rudarskega projekta)
(1) Vezanje rudarskega projekta z državno vrvico izvede
rudarski projektant. Konca vrvice morata biti dovolj dolga za pečatenje iz
drugega odstavka tega člena in pregledovanje rudarskega projekta.
(2) Vsak rudarski projekt se zapečati. Pečatenje se
izvede tako, da se konca vrvice prekrijeta z nalepko tako, da vrvice ni mogoče
izvleči brez poškodovanja nalepke. Nalepka se opremi z datumom ter žigom in
podpisom potrjevalca rudarskega projekta.
2. Splošni del rudarskega projekta
9. člen
(vsebina splošnega dela)
(1) Splošni del rudarskega projekta vsebuje:
a)    
naslovno stran z naslednjimi podatki:
- 
naslov rudarskega projekta s krajem in imenom raziskovalnega ali
pridobivalnega prostora;
- 
ime naročnika;
- 
ime rudarskega projektanta;
- 
vrsta rudarskega projekta;
- 
številka rudarskega projekta;
- 
kraj in datum izdelave rudarskega projekta;
- 
žig in podpis rudarskega projektanta;
b)    
stran z imeni izdelovalcev rudarskega projekta (odgovorni vodja
rudarskega projekta, odgovorni rudarski projektanti in sodelavci) in njihovimi
podpisi;
c)    
izjavo investitorja o strinjanju s tehničnimi rešitvami;
č)    seznam uporabljenih predpisov;
d)    
seznam uporabljene literature;
e)    
seznam pisnih in grafičnih prilog;
f)     
dokazila o rudarskem projektantu:
- 
potrdilo rudarske inšpekcije, da rudarski projektant v času izdelave
rudarskega projekta izpolnjuje pogoje za opravljanje dejavnosti izdelovanja
rudarskih projektov, kot določa zakon, ki ureja rudarstvo;
- 
dokazilo o registraciji rudarskega projektanta za opravljanje dejavnosti
(izpis iz Poslovnega registra Slovenije);
- 
dokazilo o zavarovanju projektantove odgovornosti;
g)    
imena odgovornih rudarskih projektantov in odgovornega vodje rudarskega
projekta; 
h)    
izjavo projektanta, da odgovorni vodja rudarskega projekta in odgovorni
rudarski projektanti, ki so sodelovali pri izdelavi rudarskega projekta,
izpolnjujejo pogoje za izdelovanje rudarskih projektov, skupaj z navedbo imena
in priimka ter identifikacijske številke posamezne osebe;
i)      
izjavo odgovornih rudarskih projektantov, da so v rudarskem projektu
upoštevane določbe 101. člena Zakona o rudarstvu (Uradni list RS, št. 14/14 –
uradno prečiščeno besedilo; v nadaljnjem besedilu: ZRud-1);
j)      
izjavo odgovornega vodje rudarskega projekta o upoštevanju določb 104.
člena ZRud-1;
k)    
mnenje službe za varstvo pri delu izvajalca rudarskih del glede
upoštevanja predpisov o zagotavljanju varstva in zdravja pri delu;
l)      
dokazila o rudarskem revidentu:
- 
potrdilo rudarske inšpekcije, da rudarski revident izpolnjuje pogoje za
opravljanje dejavnosti revidiranja rudarskih projektov, kot določa zakon, ki
ureja rudarstvo;
- 
dokazilo o registraciji rudarskega revidenta za opravljanje dejavnosti
(izpis iz Poslovnega registra Slovenije);
- 
dokazilo o zavarovanju revidentove odgovornosti;
m)   
imena odgovornih rudarskih revidentov in odgovornega vodje rudarskega
revidiranja;
n)    
izjavo revidenta, da odgovorni vodja revidiranja in odgovorni rudarski
revidenti, ki so sodelovali pri reviziji rudarskega projekta, izpolnjujejo
pogoje za revidiranje rudarskih projektov, z navedbo imena in priimka ter
identifikacijske številke posamezne osebe;
o)    
poročila posameznih revidentov o opravljeni reviziji;
p)    
skupno revizijsko poročilo;
r)     morebitne odgovore, pripombe, pojasnila ali tehnične rešitve
odgovornega vodje rudarskega projekta in odgovornih rudarskih projektantov;
s)    revizijsko klavzulo.
(2) Če je za izvajanje rudarskih del ali rudniških
gradenj potrebna tudi tehnična dokumentacija, kakor jo določajo predpisi, ki
urejajo graditev objektov (v nadaljnjem besedilu: gradbena tehnična
dokumentacija), vsebuje splošni del tudi podatek o odgovornih projektantih, ki
so izdelali takšno gradbeno tehnično dokumentacijo, ter dokazila, da takšna
oseba izpolnjuje pogoje za odgovorne projektante po predpisih, ki urejajo
graditev objektov.
(3) Če je rudarski projekt izdelan za zahtevna rudarska
dela, je izjava osebe, ki jo za to pooblasti nosilec rudarske pravice za
izkoriščanje, o strinjanju s tehničnimi rešitvami sestavni del rudarskega
projekta. Izjava se vloži v rudarski projekt.
3. Tehnični del rudarskega projekta
3.1 Tehnični del rudarskega projekta za raziskovanje
10. člen
(vsebina tehničnega dela rudarskega projekta za pridobitev
dovoljenja za raziskovanje)
Tehnični del rudarskega projekta za pridobitev dovoljenja za
raziskovanje vsebuje:
a)    
projektno nalogo;
b)    
vrsto mineralnih surovin in podatke z opisom strukture zemljišča,
naseljenosti ter drugimi značilnostmi območja;
c)    
lokacijo in navedbo varovanih območij narave, območij nepremične
kulturne dediščine ter vrednot po drugih predpisih;
č)    pogoje pristojnih soglasodajalcev;
d)    
predvidene tehnološke rešitve, ki vsebujejo:
- 
način vzorčenja in analiziranja vzorcev, ki so potrebni pred začetkom
raziskovanja;
- 
količine mineralne surovine, ki se lahko izkoplje ali izčrpa iz ležišča
za namen geoloških in tehnoloških raziskav ter ugotavljanja pogojev za
morebitno poznejše izkoriščanje;
- 
zakonske pogoje in omejitve, ki jih je treba upoštevati pri raziskovanju
mineralnih surovin, in način izvajanja raziskovalnih rudarskih del
(raziskovalni izkop, raziskovalni jašek ali raziskovalna vrtina);
- 
opredelitev preskrbe z energetskimi viri;
- 
opredelitev potrebne infrastrukture;
e)    
morebitne vplive na okolje, ki bi lahko bili posledica izvajanja
raziskovalnih del, oceno teh vplivov na okolje in popis morebitnih obveznosti,
ki izhajajo iz predpisov, ki urejajo varstvo okolja, narave in voda;
f)     
ukrepe za zagotavljanje varnosti in zdravja pri delu;
g)    
način sanacije (sprotna ali končna) po posameznih lokacijah raziskovalnega
prostora, na katerih se bodo izvajala raziskovalna dela, če se na njih z
raziskovanjem ne bi ugotovile ustrezne zaloge in viri mineralnih surovin in se
zato po prenehanju raziskovanja te zaloge in viri mineralnih surovin ne bi
izkoriščali;
h)    
grafične priloge, situacijske načrte, profile in načrte tehničnih
rešitev.
11. člen
(vsebina tehničnega dela rudarskega projekta za izvedbo del
pri raziskovanju)
Tehnični del rudarskega projekta za izvedbo del pri
raziskovanju vsebuje:
a)    
projektno nalogo;
b)    
podatke o odobrenem raziskovalnem prostoru s številko in datumom izdaje
dovoljenja za raziskovanje;
c)    
navedbo pogojev za izvajanje del, določene z dovoljenjem za raziskovanje
in z rudarskim projektom za pridobitev dovoljenja za raziskovanje;
č)    navedbo postopkov in uporabljene opreme pri raziskovanju;
d)    
opredelitev lokacije in načrte za tehnično izvedbo posameznih objektov
in del;
e)    
opredelitev sistematike vzorčenja, mesta, načina jemanja in shranjevanja
vzorcev;
f)     
opredelitev načina analize vzorcev z navedbo standardov za pripravo in
izvedbo preizkusov;
g)    
opredelitev načina prikazovanja in shranjevanja rezultatov raziskovanja;
h)    
opredelitev števila zaposlenih pri izvajanju raziskovalnih del;
i)      
oceno vplivov raziskovalnih del na okolje in ukrepe, s katerimi se
zagotovi, da ne bo preseženo dopustno tveganje za okolje v skladu s projektnimi
pogoji;
j)      
navedbo ukrepov za zagotavljanje varnosti in zdravja pri delu;
k)    
navedbo dokazil o certificirani strojni in električni opremi v skladu z
veljavnimi domačimi in tujimi standardi;
l)      
grafične priloge, situacijske načrte, profile, načrte tehničnih rešitev
in certifikate.
3.2 Tehnični del rudarskega projekta za izkoriščanje
mineralnih surovin
12. člen
(vsebina tehničnega dela rudarskega projekta za pridobitev
koncesije za izkoriščanje)
Tehnični del rudarskega projekta za pridobitev koncesije za
izkoriščanje vsebuje:
a)    
projektno nalogo;
b)    
opredelitev mineralne surovine in pridobivalnega prostora;
c)    
lokacijo in navedbo varovanih območij narave in območij nepremične
kulturne dediščine;
č)    podrobni opis geoloških, geomehanskih in hidroloških značilnosti
ležišča mineralne surovine s podatki o vrsti, kakovosti in rezervah mineralne
surovine;
d)    
navedbo pogojev pristojnih soglasodajalcev;
e)    
navedbo pogojev iz prostorskih aktov;
f)     
predvidene tehnološke rešitve, ki morajo vsebovati:
- 
način odpiranja in priprave nahajališča mineralne surovine;
- 
lokacije in konstrukcije odlagališč jalovine;
- 
oceno stabilnosti brežin površinskega kopa in odlagališča;
- 
način pridobivanja mineralne surovine;
- 
način prevoza izkopanine in materialov s podatki o količinah in vrstah
materialov;
- 
način vzdrževanja prometnih poti na površinskih kopih;
- 
postopke bogatenja in predelave mineralne surovine;
- 
način prezračevanja;
- 
način odvodnjavanja;
- 
način preskrbe z energetskimi viri, opremo, razsvetljavo in delovno
silo;
- 
oceno potrebne infrastrukture;
- 
način ravnanja z odpadki;
- 
način spremljanja (monitoring) vplivov izvajanja del na okolje;
g)    
navedbo ukrepov za zagotavljanje varnosti in zdravja pri delu;
h)    
navedbo načina sanacije (sprotna ali končna) in rekultivacije ter
ureditev prostora med izvajanjem pridobivalnih del in po njem ter opis
morebitnih dodatnih geoloških raziskav;
i)      
grafične priloge, situacijske načrte, profile in načrte tehničnih
rešitev.
13. člen
(vsebina tehničnega dela rudarskega projekta za izvedbo del
pri izkoriščanju trdnih mineralnih surovin)
(1) Tehnični del rudarskega projekta za izvedbo del pri
površinskem izkoriščanju trdnih mineralnih surovin vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
opredelitev načina vključitve tehnološkega procesa v zasnovo
izkoriščanja, določeno z rudarskim projektom za pridobitev koncesije za izkoriščanje
mineralnih surovin;
č)    navedbo naslednjih podatkov o mineralni surovini:
- 
lokacija mineralne surovine;
- 
vrsta, kakovost in količina mineralne surovine;
- 
način in stopnja raziskanosti;
- 
geološki, hidrogeološki in geomehanski podatki o mineralni surovini;
- 
lastnosti prahu mineralne surovine in hribine, če se rudarska dela
izvajajo v nahajališču silikatnih kamnin ali premoga;
- 
navedba količin mineralnih surovin in odkopnih izgub;
- 
opis in obseg dodatnih raziskovalnih del, ki se bodo izvajala med
izkoriščanjem;
d)    
opredelitev tehnološkega procesa pridobivanja mineralne surovine, ki
vsebuje:
- 
način odpiranja in priprave nahajališča mineralne surovine;
- 
način pridobivanja mineralne surovine;
- 
lokacijo in konstrukcijo odlagališč jalovine;
- 
oceno stabilnosti brežin površinskega kopa in odlagališča;
- 
prevoz izkopanine in materialov s podatki o količinah in vrstah
materialov;
- 
način vzdrževanja prometnih poti na površinskih kopih;
- 
postopek bogatenja in predelave mineralne surovine;
- 
način prezračevanja;
- 
način odvodnjavanja;
- 
oceno potrebne infrastrukture;
- 
način ravnanja z odpadki;
e)    
opredelitev preskrbe predvidenih naprav z energetskimi viri, ki vsebuje:
- 
specifikacijo električne in strojne opreme;
- 
izračun porabe vseh vrst energije;
- 
opredelitev preskrbe z vsemi vrstami energije;
- 
opredelitev preskrbe s tehnološko vodo;
- 
situacijski načrt vgradnje strojev in naprav ter lokacij rudniških
gradenj;
- 
opredelitev telefonskih zvez za sporazumevanje, avtomatizacijo, signalizacijo
in informacijske sisteme;
f)     
opredelitev ukrepov za zagotavljanje varnosti in zdravja pri delu;
g)    
opredelitev vplivov na okolje in načina varstva okolja;
h)    
opredelitev načina sanacije in prostorske ureditve degradiranega zemljišča,
ki vsebuje:
- 
omejitev zemljišča, na katerem bo prišlo do poškodb zaradi rudarskih
del,
- 
zavarovanje in sanacijo dela zemljišča, na katerega vpliva odkopavanje;
- 
tehnično in biološko sanacijo zemljišča v skladu s prostorskimi akti in
projektom za izkoriščanje;
i)      
navedbo dokazil o certificirani strojni in električni opremi v skladu z
veljavnimi domačimi in tujimi standardi;
j)      
navedbo ukrepov za zagotavljanje varnosti in zdravja pri delu;
k)    
grafične priloge, situacijske načrte, profile, načrte tehničnih rešitev
in certifikate.
(2) Tehnični del rudarskega projekta za izvedbo del pri
podzemnem izkoriščanju mineralnih surovin vsebuje vse dokumente in priloge, ki
so navedeni v prejšnjem odstavku, razen iz točke e), poleg teh pa vsebuje tudi
opredelitev tehnološkega procesa pridobivanja mineralne surovine, ki vsebuje:
-       
način izdelave jamskih prostorov in podgrajevanja;
-       
način odkopavanja z dimenzijami in položajem odkopov;
-       
način prevoza izkopanine in materialov s podatki o količinah in vrstah
materialov;
-       
navedbo škodljivih plinov, par in ionizirajočega sevanja;
-       
način prezračevanje s potrebnimi izračuni in shemami;
-       
nadzor geoloških in geofizikalnih pojavov;
-       
način odvodnjavanja, potrebne naprave za varovanje pred površinskimi in
podzemnimi vodami;
-       
način opustitve in zapolnjevanja jamskih prostorov;
-       
način vzdrževanja jamskih prostorov.
14. člen
(vsebina tehničnega dela rudarskega projekta za izvedbo del
pri izkoriščanju nafte in zemeljskega plina iz globokih vrtin)
Tehnični del rudarskega projekta za izvedbo del pri
izkoriščanju nafte in plina vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
opredelitev vključitve tehnološkega procesa v zasnovo izkoriščanja,
določeno z rudarskim projektom za pridobitev koncesije za izkoriščanje nafte in
zemeljskega plina iz globokih vrtin;
č)    podatke o nahajališču nafte in zemeljskega plina, ki vsebujejo
prikaz:
- 
geografskega položaja nahajališča in obstoječe prometne infrastrukture;
- 
stopnje in načina raziskanosti nahajališč;
- 
geoloških podatkov s poudarkom na stratigrafiji in tektoniki;
- 
fizikalnih in destilacijskih lastnosti nafte in zemeljskega plina;
- 
mrež in števila obstoječih in projektiranih vrtin z napovedjo največjih
zmogljivosti vrtin ali poteka proizvodnje iz posameznih vrtin v skladu s
pravilnikom, ki določa zahteve za zagotavljanje varnosti in zdravja pri delu
ter tehnične ukrepe za dela pri raziskovanju in izkoriščanju mineralnih surovin
z globinskim vrtanjem;
- 
rezerv nafte in zemeljskega plina z načrtovano stopnjo izkoriščanja;
d)    
tehnični opis tehnologije proizvodnje, zbiranja in prevoza nafte in
zemeljskega plina, ki obsega prikaz:
- 
tehnološkega procesa proizvodnje iz vrtin;
- 
tehnološkega procesa zbiranja, prevoza in oplemenitenja nafte in
zemeljskega plina;
- 
delovnih mest in potrebnega števila zaposlenih;
e)    
tehnični opis naprav in rudniške gradnje, namenjene za izkoriščanje, ki
vsebuje:
- 
objekte in naprave za izkoriščanje nafte in plina ter spremljajočih objektov,
kot so stavbe, vodovodi, energetski vodi in prometna infrastruktura;
- 
preskrbo naftnega in vodnega polja z energetskimi viri;
- 
sisteme zvez;
f)     
situacijski načrt razmestitve objektov in naprav glede na stanje na
terenu;
g)    
tehnologije vrtanja, izgradnje in tehnične opremljenosti vrtin ter
potrebno število zaposlenih pri izvajanju teh del;
h)    
shematski prikaz tehnološkega procesa zbiranja, prevoza in oplemenitenja
nafte in zemeljskega plina;
i)      
strukturno karto produktivne plasti z vrisanimi vrtinami;
j)      
navedbo ukrepov za zagotavljanje varnosti in zdravja pri delu;
k)    
navedbo ukrepov za preprečitev preseganja dopustnih obremenitev okolja;
l)      
navedbo dokazil o certificirani strojni in električni opremi v skladu z
veljavnimi domačimi in tujimi standardi;
m)   
grafične priloge, situacijske načrte, profile, načrte tehničnih rešitev
in certifikate.
15. člen
(vsebina tehničnega dela rudarskega projekta za izvedbo del
pri izkoriščanju geotermičnega energetskega vira)
Tehnični del rudarskega projekta za izvedbo del pri
izkoriščanju geotermičnega energetskega vira vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
opredelitev vključitve tehnološkega procesa v zasnovo izkoriščanja,
določeno z rudarskim projektom za pridobitev koncesije za izkoriščanje
geotermičnega energetskega vira;
č)    navedbo podatkov o nahajališču geotermičnega energetskega vira:
- 
geografski položaj nahajališča;
- 
stopnjo in način raziskanosti nahajališča;
- 
geološke podatke;
- 
fizikalne in kemične lastnosti geotermalne vode (ali vode v primarnem
tokokrogu) in morebitno prisotnost plinov;
- 
prikaz mreže in število obstoječih in projektiranih vrtin z napovedjo
njihovih največjih zmogljivosti ali dinamike proizvodnje iz posameznih vrtin;
- 
prikaz statičnih in dinamičnih rezerv geotermalnega energetskega vira z
načrtovano stopnjo izkoriščanja;
- 
temperaturne karte v statičnih in dinamičnih razmerah na površini
celotnega geotermalnega polja;
d)    
tehnični opis tehnologije, ki zajema prikaz:
- 
tehnološkega procesa izkoriščanja geotermičnega energetskega vira iz
vrtine;
- 
tehnološkega procesa zbiranja geotermičnega energetskega vira;
e)    
navedbo naprav, namenjenih izkoriščanju geotermičnega energetskega vira;
f)     
opredelitev tehnologije vrtanja, opreme vrtin, izgradnje, tehnične
opremljenosti vrtin in potrebno število zaposlenih pri izvajanju teh del;
g)    
shematski prikaz tehnološkega procesa prenosa energije, pridobljene iz
geotermičnih energetskih virov, do odjemalcev;
h)    
navedbo ukrepov za zagotavljanje varnosti in zdravja pri delu;
i)      
navedbo dokazil o certificirani strojni in električni opremi v skladu z
veljavnimi domačimi in tujimi standardi;
j)      
grafične priloge, situacijske načrte, profile, načrte tehničnih rešitev
in certifikate.
16. člen
(vsebina tehničnega dela rudarskega projekta za izvedbo del
pri bogatenju in skladiščenju trdnih mineralnih surovin)
Tehnični del rudarskega projekta za izvedbo del pri bogatenju
in skladiščenju trdnih mineralnih surovin vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
vključitev objekta in dela tehnološkega procesa v zasnovo izkoriščanja,
določeno z rudarskim projektom za pridobitev koncesije za izkoriščanje;
č)    navedbo lokacije objektov priprave in bogatenja mineralne surovine
s prikazom medsebojne povezanosti in povezanosti z objekti za pridobivanje mineralne
surovine ter z javnimi prometnicami;
d)    
navedbo podatkov o fizikalnih in kemičnih lastnostih mineralne surovine,
ki so odločilne za izbiro procesa priprave in bogatenja, če nastajajo med
izkoriščanjem mineralne surovine snovi, ki so po zakonu, ki ureja varstvo
okolja, škodljive zdravju in okolju;
e)    
tehnološko rešitev priprave, bogatenja in skladiščenja mineralne
surovine, ki zajema navedbo in opredelitev načina:
- 
dovoza in prevoza mineralne surovine;
- 
priprave in skladiščenja pred bogatenjem;
- 
procesa bogatenja in skladiščenja med fazami procesa bogatenja;
- 
skladiščenja, odvoza in prevoza proizvodov bogatenja;
- 
odvoza, prevoza in odlaganja jalovine;
- 
preskrbe z vsemi vrstami energije, vključno s shemami in izračuni;
- 
preskrbe s tehnološko vodo, reciklaže vode in čiščenja vode;
- 
skladiščenja, razvoda in reciklaže reagentov;
- 
varnostnih ukrepov proti škodljivim emisijam, samovžigu in eksploziji;
f)     
navedbo izbrane in dimenzionirane opreme z izračunom storilnosti;
g)    
opredelitev izbranega prostora za odlaganje jalovine, konstrukcijo in
izračun stabilnosti sistema jalovišč;
h)    
navedbo načina prezračevanja zaprtih objektov za bogatenje in
skladiščenje mineralnih surovin;
i)      
dimenzioniranje objektov in obtežb na temelje;
j)      
situacijski načrt vgradnje električne/strojne in vodovodne opreme,
naprav ali napeljave;
k)    
prikaze objektov in naprav, s katerimi se izvaja tehnologija bogatenja
in skladiščenja trdnih mineralnih surovin;
l)      
navodila za zagon in poskusno obratovanje;
m)   
navedbo ukrepov za zagotavljanje varnosti in zdravja pri delu;
n)    
navedbo dokazil o certificirani strojni in električni opremi v skladu z
veljavnimi domačimi in tujimi standardi;
o)    
grafične priloge, situacijski načrte, profile, načrte tehničnih rešitev
in certifikate.
3.3 Tehnični del rudarskega projekta za trajno opustitev
izkoriščanja mineralnih surovin
17. člen
(vsebina tehničnega dela rudarskega projekta za izvedbo
sanacije po končanem izkoriščanju mineralne surovine)
Tehnični del rudarskega projekta za izvedbo sanacije po
končanem dovoljenem izkoriščanju vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
opredelitev vplivov na okolje, če je pričakovati, da dela povzročijo
večji vpliv na okolje, kakor je določen s predpisi, ki urejajo varstvo okolja;
č)    možne rešitve tehnične izvedbe sanacijskih in z njimi povezanih
zapiralnih del, ki zajemajo:
- 
predvidene načine izvedbe zapiralnih del;
- 
tehnične rešitve za zagotavljanje dolgoročne stabilnosti površine na
vplivnem območju izkoriščanja mineralne surovine;
- 
določitev nove namembnosti za podzemne in površinske objekte, kakor
izhaja iz veljavnega občinskega prostorskega načrta, in ob upoštevanju določil
glede popolne in trajne opustitve izvajanja rudarskih del v skladu z zakonom,
ki ureja rudarstvo;
- 
idejne rešitve rekonstrukcije podzemnih in površinskih objektov za nove
namembnosti;
- 
predvidene in obstoječe povezave z javno infrastrukturo;
d)    
tehnični opis ukrepov za zagotovitev javne varnosti in odpravo virov
prekomerne obremenitve okolja, ki zajema:
- 
navedbo ukrepov za zagotavljanje stabilnosti površinskih objektov;
- 
odstranjevanje škodljivih snovi iz rudarskih prostorov;
- 
odstranjevanje opreme in napeljave iz rudarskih prostorov;
- 
način zapiranja rudarskih objektov;
- 
navedbo ukrepov za preprečevanje onesnaževanja okolja;
- 
navedbo ukrepov za preprečevanje dostopa do nevarnih območij;
e)    
navedbo ukrepov za zagotavljanje varnosti in zdravja pri delu;
f)     
časovni načrt izvajanja zapiralnih del;
g)    
opredelitev potrebnih meritev vplivov na okolje v pridobivalnem prostoru
po koncu izvajanja zapiralnih del;
h)    
grafične priloge, situacijske načrte, profile in načrte tehničnih
rešitev.
18. člen
(vsebina tehničnega dela rudarskega projekta za sanacijo
nezakonitega kopa)
Tehnični del rudarskega projekta za izvedbo sanacije
nezakonitega izkoriščanja mineralne surovine vsebuje:
-       
projektno nalogo;
-       
prikaz stanja območja, kjer so se izvajala nezakonita rudarska dela, z
izračunom stabilnosti območja;
-       
tehnične rešitve sanacije nezakonitega kopa brez izkoriščanja mineralne
surovine;
-       
navedbo ukrepov za varnost in zdravje pri delu ter tehnične ukrepe za
preprečitev preseganja dopustnih obremenitev okolja.
19. člen
(vsebina tehničnega dela rudarskega projekta izvedene
sanacije)
Tehnični del rudarskega projekta za pridobitev odločbe o
prenehanju pravic in obveznosti rudarske pravice za izkoriščanje vsebuje:
a)    
projektno nalogo;
b)    
navedbo pogojev za izvajanje del, določenih s koncesijsko pogodbo in
rudarskim projektom za pridobitev koncesije za izkoriščanje;
c)    
predlog omejitve pridobivalnega prostora, v katerem se trajno opusti
izkoriščanje mineralne surovine, in omejitev poškodovanih območij zaradi
izkoriščanja;
č)    podrobni opis geoloških, geomehanskih in hidrogeoloških značilnosti
ležišča pred prenehanjem izkoriščanja, s podatki o vrsti, kakovosti in količini
preostale mineralne surovine;
d)    
navedbo izvedenih rudarskih del v času izkoriščanja mineralne surovine,
ki se nanašajo na izkoriščanje in sanacijo površin;
e)    
navedbo strukture in značilnosti zemljišča v pridobivalnem prostoru z
opisom posledic izkoriščanja mineralnih surovin za naseljenost in
infrastrukturo;
f)     
navedbo vpliva izkoriščanja in opustitve izkoriščanja na
kulturnozgodovinske spomenike in naravo;
g)    
analizo vplivov na okolje, ki vsebuje preveritev:
- 
stabilnosti podzemnih in površinskih prostorov;
- 
vplivov rudarskih del na režim podzemnih in površinskih voda ter emisijo
škodljivih snovi v njih;
- 
vplivov rudarskih del na ozračje;
- 
prisotnosti škodljivih snovi v tleh na območju izvajanja rudarskih del;
h)    
geodetski načrt novega stanja zemljišča po končanih zapiralnih delih;
i)      
grafične priloge, situacijske načrte, profile in načrte tehničnih
rešitev.
4. Ekonomski del rudarskega projekta
20. člen
(vsebina ekonomskega dela)
(1) Ekonomski del rudarskega projekta vsebuje finančno
ovrednotenje projekta s popisom, predizmerami in stroški dela, materiala,
opreme, rudarskih postrojev ter strojnih in električnih napeljav.
(2) Ekonomski del rudarskega projekta vsebuje dejanski
predračun stroškov na enoto posameznih vrst rudarskih del in proizvoda ter
oceno stroškov, ki jih bo treba plačati in rezervirati za sanacijo ob
pridobivanju mineralnih surovin in po končanem izkoriščanju.
(3) Pri izračunu stroška končne sanacije je treba
upoštevati tržne vrednosti stroškov dela, materiala, opreme, napeljav in
vzdrževanja na dan izdelave izračuna ter predvideno inflacijo v obdobju do
izteka rudarske pravice. Strošek končne sanacije vključuje tudi strošek
rekultivacije in vzpostavitev ter nadomestitev prejšnjega stanja v
pridobivalnem prostoru po končanem izkoriščanju.
III. DRUGA RUDARSKA DOKUMENTACIJA
1. Načrt rudniškega prostora
21. člen
(vsebina načrta rudniškega prostora)
Načrt rudniškega prostora vsebuje grafični prikaz
raziskovalnega ali pridobivalnega prostora.
22. člen
(način izdelave načrta rudniškega prostora)
(1) Grafični prikaz načrta rudniškega prostora iz
prejšnjega člena se izdela na katastrski karti s topografsko vsebino v merilu
najmanj 1:5000 z označeno mejo rudniškega prostora in mejami posameznih
odkopnih polj in revirjev ter parcelnimi številkami, ki ob začetku odkopavanja
ne smejo biti starejše kot šest mesecev.
(2) Načrt rudniškega prostora se mora dopolnjevati vsako
leto, in sicer najpozneje do 31. januarja tekočega leta.
2. Geološka dokumentacija v rudarstvu
23. člen
(pojem in vsebina geološke dokumentacije v rudarstvu)
(1) Geološka dokumentacija v rudarstvu se uporablja kot
podlaga za izdelavo geoloških kart in rudarskega projekta (v nadaljnjem
besedilu: rudarsko projektiranje).
(2) Geološka dokumentacija v rudarstvu je prikaz
geoloških in geomehanskih struktur na določenem raziskovalnem (dokumentacija za
potrebe raziskovanja mineralnih surovin) ali pridobivalnem prostoru
(dokumentacija za potrebe izkoriščanja mineralnih surovin). Izdela se na
podlagi geoloških raziskav v rudarstvu, ki obsegajo:
-       
ugotavljanje geološke zgradbe in z njo povezano odkrivanje nahajališč
mineralnih surovin;
-       
določanje zalog ali virov mineralnih surovin;
-       
ugotavljanje fizikalno-mehanskih in geoloških parametrov kamnin, v
katerih so zaloge in viri mineralnih surovin;
-       
ugotavljanje geoloških razmer za pridobivanje mineralnih surovin;
-       
ugotavljanje geoloških razmer za izvedbo podzemnih in površinskih
rudniških gradenj.
(3) Geološka dokumentacija za raziskovanje ali
izkoriščanje mineralnih surovin vsebuje geološko karto v merilu od 1:5000 do
1:25000 z značilnimi profili.
(4) Geološka dokumentacija za izkoriščanje mineralnih
surovin vsebuje elaborat o klasifikaciji in kategorizaciji izračunanih zalog in
virov mineralnih surovin.
(5) Del geološke dokumentacije v rudarstvu je
geomehanska dokumentacija, ki vsebuje podatke o inženirsko-geoloških ter
geomehanskih lastnostih hribin.
24. člen
(kartografske podlage za rudarsko projektiranje)
(1) Kartografske podlage geološke dokumentacije v
rudarstvu za rudarsko projektiranje se izdelajo na podlagi rudarske in
geodetske dokumentacije.
(2) Temeljne kartografske podlage za rudarsko
projektiranje so osnovne rudarske karte in tematske rudarske karte, izdelane v
skladu z določbami iz 27. do 31. člena tega pravilnika.
3. Dokumentacija o kategorizaciji glede na nevarne
pojave
25. člen
(vsebina dokumentacije o kategorizaciji glede na nevarne
pojave)
(1) Z dokumentacijo o kategorizaciji glede na nevarne
pojave se glede na predhodno evidentirane obstoječe nevarnosti na določenem
pridobivalnem prostoru določijo stopnje nevarnosti zaradi škodljivih pojavov
plina in vode, kot je vnetljivost, eksplozivnost ali drugačna zdravju nevarna
lastnost mineralnih surovin.
(2) Dokumentacija o kategorizaciji glede na nevarne
pojave se izdela po opravljenih meritvah, na podlagi tematskih kart tehnoloških
procesov.
(3) Z dokumentacijo o kategorizaciji glede na nevarne
pojave se tematske karte tehnoloških procesov razvrstijo glede na stopnjo
obstoječe in mogoče nevarnosti, ki jo določi strokovna oseba, pooblaščena za
posamezno področje v skladu z zakonom, ki ureja rudarstvo, na določenem
pridobivalnem prostoru, ki lahko nastane ob izvajanju rudarskih del.
(4) Pri pripravi dokumentacije o kategorizaciji nevarnih
pojavov je treba upoštevati enak postopek, kot pri izdelavi rudarskega projekta,
ki je določen v II. poglavju tega pravilnika.
4. Načrt rudarskega merjenja
26. člen
(pojem)
(1) Načrt rudarskega merjenja je na podlagi meritev
izdelana karta, ki prikazuje stanje rudarskih del, njihov medsebojni položaj in
položaj glede na stara rudarska dela, objekte in vodotoke na površini.
(2) Načrt ali zemljevid je numerični in grafični merski
dokument. Izdela se ročno ali z računalniškimi grafičnimi programi v skladu z
določbami tega pravilnika.
(3) Pri izdelavi načrta rudarskega merjenja se uporabijo
podatki prostorske izmere, izdelane v skladu s pravilnikom, ki ureja rudarsko
merjenje, mersko dokumentacijo in rudarske karte in upoštevajo geodetski
predpisi in norme, kartografski in topografski ključ, rudarske konvencionalne
oznake ali lastne oznake in simboli, katerih uporaba mora biti navedena v
evidenci uporabljenih oznak in simbolov v načrtu rudarskega merjenja.
27. člen
(vrste rudarskih kart)
(1) Za prikaz stanja in projektiranja rudarskega objekta
in rudarskih del se uporabljajo:
a)    
temeljne rudarske karte;
b)    
tematske rudarske karte, ki so:
- 
karte naravnih danosti;
- 
karte tehnoloških procesov;
c)    
kartografske podlage za rudarsko projektiranje.
(2) Rudarske karte iz prejšnjega odstavka se izdelajo na
podlagi opravljenih meritev.
28. člen
(temeljne rudarske karte)
(1) Temeljne rudarske karte so:
-       
situacijski načrt raziskovalnega prostora;
-       
situacijski načrt pridobivalnega prostora;
-       
temeljna jamska karta;
-       
temeljna karta rudniških gradenj;
-       
odkopna jamska karta.
(2) Situacijski načrt raziskovalnega prostora se izdela
na topografski podlagi in obsega površine tudi izven vrisanih mej
raziskovalnega prostora. Merilo prikaza se določi glede na velikost
raziskovalnega ali pridobivalnega prostora.
(3) Situacijski načrt pridobivalnega prostora je lahko:
-       
situacijski načrt pridobivalnega prostora s podzemnim pridobivanjem, ki
se izdela na topografski podlagi v merilu od 1:1000 do 1:5000 in prikazuje
pridobivalni prostor, vse rudniške objekte na površini, jaške, osnovne jamske
zgradbe, odkopna polja in cone vplivov odkopavanja na površino;
-       
situacijski načrt pridobivalnega prostora s površinskim pridobivanjem,
ki se izdela na topografski podlagi v merilu od 1:1000 do 1:5000 in prikazuje
pridobivalni prostor, vse rudniške objekte, odkopna polja, rudniške
komunikacije, predelovalne obrate, odlagališča in skladišča;
-       
situacijski načrt območja pridobivanja nafte in plina, ki se izdela na
topografski podlagi v merilu od 1:250 do 1:2500 in prikazuje pridobivalni
prostor, proizvodne in tehnološke objekte, proizvodne in raziskovalne vrtine,
skladiščne in komunikacijske objekte ter objekte za varovanje okolja.
(4) Temeljna jamska karta se izdela na podlagi podatkov
izmere in prikazuje vse aktivne jamske prostore, odkope in stara rudarska dela,
tehnološke objekte in postroje, nevarna območja, lokacije zruškov, pojavov vode
in plina, odkopne meje, varnostne stebre, geološke, strukturne in geomehanske posebnosti,
meje pridobivalnega prostora in sosednjih pridobivalnih in raziskovalnih
prostorov, jamske in površinske raziskovalne, odvodnjevalne in globoke vrtine.
Temeljna jamska karta zajema ves rudniški prostor, lahko pa se izdela tudi za
posamezno jamo ali jamski obrat, pri čemer se izdela še pregledna jamska karta,
ki združuje temeljne jamske karte posameznih jam in obratov. Temeljna jamska
karta se izdela v merilu 1:500 do 1:2500, pregledna jamska karta pa v merilu od
1:500 do 1:1000.
(5) Temeljna karta rudniških gradenj se izdela na
podlagi podatkov izmere in temeljne jamske karte in prikazuje podzemne prostore,
novo zgrajena jamska skladišča in odlagališča, jamska skladišča in odlagališča
v opuščenih rudniških prostorih, podatke o količini, vrsti in lokaciji
skladiščenega in odloženega materiala. Temeljna karta rudniških gradenj zajema ves
rudniški prostor, lahko pa se izdela tudi za posamezno rudniško gradnjo, kot so
stavbe, pri čemer je treba izdelati še pregledno karto vseh rudniških gradenj,
ki združuje temeljne karte posameznih rudniških gradenj. Temeljna karta
rudniških gradenj se izdela v merilu 1:500 do 1:2500, pregledna karta rudniških
gradenj pa v merilu 1:500 do 1:1000.
(6) Odkopna jamska karta se izdela na podlagi temeljne
jamske karte in prikazuje odkopna dela, njihovo časovno zaporedje, tehnološke
podatke, ki so potrebni za sprotno in varno vodenje ter pravilnost procesa odkopavanja.
Odkopne jamske karte se izdelajo v merilu 1:500 do 1:2500, ob vsaki večji
spremembi projektnih pogojev pa v merilu 1:5000.
(7) Za potrebe rudarjenja se lahko izdelajo tudi
kombinacije temeljnih rudarskih kart v različnih merilih.
(8) Situacijski načrti raziskovalnega ali pridobivalnega
prostora se dopolnijo ob vsaki večji spremembi projektnih pogojev. Temeljne
jamske karte in karte rudniških gradenj se dopolnjujejo enkrat mesečno in po
vsaki večji spremembi stanja v jami (konec odkopavanja, pojav plina in vode)
ali na površini rudniškega območja. Odkopne jamske karte se dopolnijo enkrat
mesečno.
29. člen
(tematske karte naravnih danosti)
(1) Tematske karte naravnih danosti so geološke karte in
iz njih izhajajoče specializirane karte ter drugi geološki prikazi in izvlečki.
(2) Tematske karte naravnih danosti so:
-       
temeljna geološka karta;
-       
specializirana geološka karta;
-       
hidrološka karta.
(3) Temeljna geološka karta prikazuje nahajališče
mineralne surovine z vsemi prostorskimi, stratigrafskimi, litološkimi,
strukturnimi, hidrološkimi in geomehanskimi podatki ter načinom njihovega
zbiranja in razlage. Površinska geološka karta se izdela na topografski
podlagi, jamska geološka karta pa na podlagi jamske karte. Tlorisni prikazi se
dopolnijo z geološkimi profili, izdelanimi v enakih merilih kakor karte.
(4) Specializirane geološke karte so
inženirsko-geološka, tektonska, hidrogeološka in geomehanska karta ter karte
geofizikalnih, geokemičnih in geoloških raziskav. Specializirane geološke karte
se štejejo za sestavni del temeljne geološke karte in se izdelajo na podlagi
posnetkov in podatkov iz strukturnih in raziskovalnih vrtin ter geoloških
študij.
(5) Hidrogeološka karta rudnika prikazuje površinske in
podzemne vode, vodonosnike in hidrološke objekte ter se izdela na podlagi
topografske in temeljne jamske karte. Hidrogeološka karta je sestavni del
temeljne geološke karte, kot samostojni dokument pa se izdela v primerih, ko
voda ali tekoče mase ogrožajo rudniške gradnje. Hidrogeološka karta se
dopolnjuje enkrat letno in ob večjih spremembah v vodnem režimu (spremembe
količin padavin in podnebne spremembe).
30. člen
(tematske karte tehnoloških procesov)
(1) Tematske karte tehnoloških procesov se izdelajo na
podlagi temeljne jamske karte. Tematske karte tehnoloških procesov so:
-       
karta zračenja jame;
-       
karta odvodnjavanja jame;
-       
karta odvodnjavanja površinskega kopa;
-       
karta energetske mreže jame;
-       
karta energetske mreže površinskega kopa;
-       
načrt obrambe in reševanja.
(2) Karta zračenja jame prikazuje zračilni sistem z vsemi
glavnimi, pomožnimi in separatnimi ventilacijskimi postajami, merskimi
postajami za nadzor zračenja, alarmnimi sistemi, smerjo in količinskimi pretoki
svežega in izrabljenega zraka, zračilnimi in protipožarnimi pregradami ter
možnimi viri onesnaževanja zraka. Karta zračenja jame se izdela za celotno
jamo, po potrebi pa se izdelajo še karte zračenja posameznih obratov in
odkopnih polj. Karta zračenja jame se dopolni enkrat mesečno in v primeru
odstopanj od projektnih zahtev.
(3) Karta odvodnjavanja jame prikazuje podzemne vode,
postroje in cevovode za odvodnjevanje. Na karti odvodnjavanja jame se posebej
označijo vse morebitne nevarnosti in izvedeni ukrepi za zaščito podzemnih
prostorov pred vodnimi vdori. Karta odvodnjavanja jame se dopolni ob vseh večjih
dotokih podzemne vode in odstopanjih od projektnih zahtev, sicer pa vsaj enkrat
letno.
(4) Karta odvodnjavanja površinskega kopa prikazuje
pojave vode na površinskem kopu, padavinsko vplivno površino, odvodnjevalne
objekte in zaščitne ukrepe. Karta odvodnjevanja površinskega kopa se dopolni ob
spremembah odvodnjevalnega sistema in odstopanjih od projektnih zahtev, sicer
pa vsaj enkrat letno.
(5) Karta energetske mreže jame prikazuje oskrbo jame z
električno energijo, vodo in stisnjenim zrakom, pripadajoče postroje in
energetske vodnike. Karta energetske mreže jame se dopolni ob odstopanjih od
projektnih zahtev, sicer pa vsaj enkrat letno.
(6) Karta energetske mreže za površinske kope in
pridobivanje nafte in zemeljskega plina prikazuje oskrbo kopa ali vrtine z
električno energijo, vodo in stisnjenim zrakom, pripadajoče postroje in
energetske vodnike. Karta energetske mreže za površinske kope se dopolni ob
večjih spremembah oskrbe z energijo in ob odstopanjih od projektnih zahtev,
sicer pa vsaj enkrat letno.
(7) Načrt obrambe in reševanja je grafični prikaz
ukrepov, ki so predvideni v splošnem aktu o varnosti in zdravju pri delu
izvajalcev rudarskih del ob morebitnih nevarnostih večjega obsega v jami. Načrt
obrambe in reševanja se dopolni ob vsaki spremembi zračenja v jami in ob
odstopanjih od projektnih zahtev, ob spremembah podzemnih rudniških gradenj in
vseh spremembah tehnologije odkopavanja.
(8) Podlage za projektiranje se izdelajo na osnovi
rudniške merske numerične in grafične dokumentacije. Temeljna podlaga za
projektiranje so rudarske karte iz 27. člena tega pravilnika.
31. člen
(tematske karte pri pridobivanju nafte in plina ter
geotermalne energije)
Tematske karte pri pridobivanju nafte in plina ter
geotermalne energije so strukturne karte efektivnih debelin posameznih ležišč
in povprečni geološki profili čez proizvodno polje.
32. člen
(pomen in hramba rudarskih kart)
(1) Izvirnik rudarske karte je uradni dokument.
(2) Izdelajo se lahko kopije izvirnika kart rudarskih
del na površini ali pod zemljo za uporabo pri izdelavi tematskih kart ter
rudarskih projektov in rudarske dokumentacije, določene s tem pravilnikom.
(3) Izvirniki rudarskih kart se trajno hranijo v
prostorih in razmerah, ki preprečujejo preoblikovanje, poškodovanje ali
uničenje kart.
(4) Formati listov rudarskih kart so osnovni ali
sestavljeni A-formati. Uporabijo se lahko tudi nestandardizirani formati za
prilagoditev posebnim potrebam prikazov konkretnih nahajališč mineralnih
surovin.
5. Dokumentacija o zalogah in virih mineralnih surovin
33. člen
(pojem)
(1) Dokumentacija o zalogah in virih mineralnih surovin
prikazuje raziskane ter klasificirane in kategorizirane zaloge in vire
mineralnih surovin na določenem pridobivalnem prostoru ter opredeljuje njihovo
ekonomsko oceno.
(2) Dokumentacija o zalogah in virih mineralnih surovin
se izdela kot izvleček elaborata, izdelanega v skladu s predpisom, ki ureja
klasificiranje in kategoriziranje zalog in virov mineralnih surovin.
34. člen
(vsebina dokumentacije o zalogah in virih mineralnih surovin)
(1) Dokumentacija o zalogah in virih mineralnih surovin
obsega pisni in kartografski del.
(2) V pisnem delu se povzamejo sklepne ugotovitve
elaborata o klasifikaciji in kategorizaciji.
(3) Kartografski del se izdela kot situacijski načrt z
lokacijo rudniškega prostora.
6. Dokumentacija o vplivih na okolje
35. člen
(nadzor geoloških in geofizikalnih pojavov ter ravni hrupa)
(1) Dokumentacija o vplivih na okolje se izdela kot
načrt za spremljanje in nadzorovanje geoloških, geofizikalnih pojavov in ravni
hrupa, ki nastanejo zaradi izvajanja rudarskih del na določenem raziskovalnem
ali pridobivalnem prostoru.
(2) Dokumentacija o vplivih na okolje se mora sproti
dopolnjevati in shranjevati v merskem arhivu izvajalca rudarskih del do
izročitve dokumentacije Geološkemu zavodu Slovenije v skladu z zakonom, ki
ureja rudarstvo.
IV. VODENJE REVIZIJE RUDARSKEGA PROJEKTA
36. člen
(način vodenja revizije rudarskega projekta)
Odgovorni vodja rudarskega revidiranja vodi postopek revizije
tako, da:
-       
preveri usklajenost rešitev v posameznih delih rudarskega projekta;
-       
pred izdelavo skupnega revizijskega poročila uskladi pripombe in
tehnične rešitve odgovornih rudarskih revidentov;
-       
preveri skladnost rešitev z zahtevami projektne naloge;
-       
izdela skupno poročilo.
V. PREHODNE IN KONČNE DOLOČBE
37. člen
(prenehanje uporabe)
(1) Z dnem začetka veljavnosti tega pravilnika se
preneha uporabljati:
-       
Pravilnik o načinu izdelave, zaporedju, vsebini in reviziji rudarskih
projektov (Uradni list RS, št. 68/03, 83/03 – popr. in 61/10 – ZRud-1);
-       
določbe 35. do 59. člena Pravilnika o rudarskem merjenju, merski
dokumentaciji in rudarskih kartah (Uradni list RS, št. 68/03,
http://www.uradni-list.si/1/objava.jsp?sop=2003-21-0090 in 61/10 – ZRud-1).
38. člen
(dokončanje rudarskih projektov in elaboratov o zalogah in
virih)
(1) Rudarski projekt ter elaborat o zalogah in virih, ki
je v izdelavi na dan začetka veljavnosti tega pravilnika, se lahko izdeluje in
prilaga vlogam v upravnih postopkih po doslej veljavnih predpisih in predpisih
iz prejšnjega člena do 31. decembra 2018, vendar samo, če vložnik ali
projektant dokaže, da je bila pogodba za njihovo izdelavo sklenjena pred
začetkom veljavnosti tega pravilnika in če se takšnim vlogam priloži tudi
geodetski načrt, izdelan v skladu s predpisi, ki urejajo izdelavo geodetskega
načrta, namenjenim za pripravo prostorskih aktov, z vrisano mejo območja
raziskovalnega ali pridobivalnega prostora.
(2) Ne glede na prejšnji odstavek mora biti po začetku
veljavnosti tega pravilnika rudarski projekt vezan in pečaten, kot to določa 8.
člen tega pravilnika.
39. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-200/2016/20
Ljubljana, dne 7. junija 2017
EVA 2016-2430-0056
dr. Peter Gašperšič l.r.
Minister
za infrastrukturo