I. UVODNA DOLOČBA
1. člen
(ustanovitev zavoda)
S tem sklepom se za izvajanje celostne obravnave otrok v
skladu z določbami Zakona o zaščiti otrok v kazenskem postopku in njihovi
celostni obravnavi v hiši za otroke (Uradni list RS, št. 54/21; v nadaljnjem
besedilu: ZZOKPOHO) ustanovi Javni zavod Hiša za otroke (v nadaljnjem besedilu:
zavod) ter se uredijo njegov status, razmerja med ustanoviteljem in zavodom ter
temeljna vprašanja organiziranosti, dejavnosti in financiranje zavoda.
Ustanovitelj zavoda je Republika Slovenija. Ustanoviteljske
pravice in obveznosti Republike Slovenije izvaja Vlada Republike Slovenije (v
nadaljnjem besedilu: vlada).
II. STATUSNE DOLOČBE
2. člen
(pravna osebnost)
Zavod je pravna oseba javnega prava.
Zavod ima pravice, dolžnosti in odgovornosti, ki so določene
z zakonom, tem sklepom in statutom zavoda.
Zavod se vpiše v sodni register.
3. člen
(ime in sedež zavoda)
Ime zavoda je Javni zavod Hiša za otroke.
Skrajšano ime zavoda je Hiša za otroke.
Ime zavoda v angleškem jeziku je Public Institution
Children´s House.
Skrajšano ime zavoda v angleškem jeziku je Children´s House.
Sedež zavoda je Zaloška cesta 59, 1000 Ljubljana.
4. člen
(žig zavoda)
Zavod ima žig okrogle oblike premera 35 mm in žig
premera 20 mm z grbom Republike Slovenije v njuni sredini. Na obodu sta
izpisana ime v slovenskem jeziku in sedež zavoda.
5. člen
(znak in grafična podoba zavoda)
Znak in grafična podoba zavoda se določita s statutom zavoda.
III. DEJAVNOSTI ZAVODA
6. člen
(dejavnosti zavoda)
Zavod v skladu z ZZOKPOHO opravlja javno službo in naloge, ki
so potrebne za izvajanje javne službe na področju celostne obravnave
mladoletnih oškodovancev in prič kaznivih dejanj ter mladoletnikov, ki še niso
stari 18 let, zoper katere teče predkazenski ali kazenski postopek. Zavod
opravlja dejavnosti v obsegu in tako, kakor je določeno z letnim programom dela
in finančnim načrtom.
Poleg nalog iz prvega odstavka tega člena lahko zavod
opravlja tudi tržno dejavnost, ki je namenjena opravljanju dejavnosti, za
katere je zavod ustanovljen, in sicer:
-       
organizira prireditve, ki niso vezane na osnovno dejavnost;
-       
pripravlja strokovna mnenja za zunanje naročnike;
-       
drugo.
Poslovne knjige in poročila zavoda morajo zagotavljati
spremljanje poslovanja in prikaz izida poslovanja s sredstvi javnih financ in
drugimi sredstvi za opravljanje javne službe ločeno od spremljanja poslovanja s
sredstvi, pridobljenimi iz prodaje blaga in storitev na trgu; zagotavljati
morajo možnost ocenjevanja namembnosti, gospodarnosti in učinkovitosti porabe
sredstev iz javnih financ.
7. člen
(dejavnosti zavoda po standardni klasifikaciji dejavnosti)
Dejavnosti zavoda iz prejšnjega člena so v skladu z Uredbo o
standardni klasifikaciji dejavnosti (Uradni list RS, št. 69/07 in 17/08)
razvrščene v naslednje skupine:

C/18.200

Razmnoževanje posnetih nosilcev zapisa


J/58.110

Izdajanje knjig


J/58.140

Izdajanje revij in periodike


J/58.190

Drugo založništvo


J/62.010

Računalniško programiranje


J/62.090

Druge z informacijsko tehnologijo in računalniškimi
  storitvami povezane dejavnosti


J/63.110

Obdelava podatkov in s tem povezane dejavnosti


J/63.990

Drugo informiranje


L/68.200

Oddajanje in obratovanje lastnih in najetih nepremičnin


M/ 69.103 

Druge pravne dejavnosti


M/72.200

Raziskovalna in razvojna dejavnost na področju
  družboslovja in humanistike


M/73.120

Posredovanje oglaševalskega prostora


M/73.200

Raziskovanje trga in javnega mnenja


M/74.300

Prevajanje in tolmačenje


N/82.190

Fotokopiranje, priprava dokumentov in druge posamične
  pisarniške dejavnosti


N/82.300

Organiziranje razstav, sejmov, srečanj


N/82.990

Drugje nerazvrščene spremljajoče dejavnosti za poslovanje


P/85.590

Drugje nerazvrščeno izobraževanje, izpopolnjevanje in
  usposabljanje


P/85.600

Pomožne dejavnosti za izobraževanje


Q/86.220

Specialistična zunajbolnišnična zdravstvena dejavnost


Q/86.9

Druge dejavnosti za zdravje


Q/86.909

Druge zdravstvene dejavnosti


Q/88.999

Drugo drugje nerazvrščeno socialno varstvo brez nastanitve


R/91.011

Dejavnost knjižnic


R/91.012

Dejavnost arhivov


S/94.120

Dejavnost strokovnih združenj

IV. ORGANI ZAVODA
8. člen
(organi zavoda)
Organi zavoda so:
-       
svet zavoda,
-       
direktor in
-       
strokovni svet.
9. člen
(sestava in delovanje sveta zavoda)
Zavod upravlja svet zavoda, ki ga sestavlja sedem članov, in
sicer:
-       
pet članov imenuje vlada, in sicer dva člana na predlog ministrstva,
pristojnega za pravosodje; in po enega člana na predlog ministrstva,
pristojnega za družino; ministrstva, pristojnega za zdravje; in ministrstva,
pristojnega za notranje zadeve;
-       
enega člana, predstavnika nevladnih organizacij, ki delujejo na področju
otrokovih pravic, imenuje minister, pristojen za družino, na podlagi javnega
poziva, ki ga objavi na svoji spletni strani ali na drug primeren način;
-       
enega člana izvolijo delavci zavoda.
Svet zavoda je ustanovljen, ko so imenovani vsaj štirje
njegovi člani.
Mandat članov sveta zavoda traja štiri leta, z možnostjo
ponovnega imenovanja. Direktor mora v 90 dneh pred potekom mandata obvestiti
vlado o poteku mandata članov sveta zavoda.
Na prvi seji sveta zavoda, ki jo skliče direktor zavoda
najpozneje v 30 dneh od ustanovitve sveta zavoda, člani sveta zavoda izmed
članov, ki jih imenuje vlada, z večino vseh glasov izvolijo predsednika in
podpredsednika sveta zavoda.
Svet zavoda veljavno odloča, če je na seji navzoča več kakor
polovica članov. Statut zavoda in druge splošne akte, finančni načrt in
zaključni račun sprejema svet zavoda z večino glasov vseh članov. O drugih
vprašanjih odloča svet zavoda z večino glasov navzočih članov.
10. člen
(pristojnosti sveta zavoda)
Svet zavoda:
-       
sprejema statut zavoda s soglasjem vlade;
-       
sprejema letni program dela, kadrovski načrt in finančni načrt ter
spremlja njihovo uresničevanje;
-       
sprejema zaključni račun zavoda;
-       
sprejema letno poročilo zavoda;
-       
sprejema splošne akte za uresničevanje dejavnosti zavoda;
-       
sprejema protokole, ki jih predlaga strokovni svet zavoda;
-       
imenuje direktorja zavoda s predhodnim soglasjem vlade;
-       
razrešuje direktorja zavoda;
-       
imenuje vršilca dolžnosti direktorja, če je direktor razrešen, ali se na
razpis za direktorja nihče ne prijavi, ali nihče od prijavljenih kandidatov ni
izbran;
-       
razpisuje volitve sveta ter v skladu z določbami statuta zavoda vodi
druge organe zavoda;
-       
sprejema načrt razvoja zavoda in spremlja njegovo uresničevanje;
-       
predlaga vladi spremembo in razširitev dejavnosti;
-       
predlaga vladi spremembo imena in sedeža zavoda;
-       
predlaga vladi način porabe presežka prihodkov nad odhodki;
-       
predlaga vladi, kako pokriti presežek odhodkov nad prihodki;
-       
daje vladi in direktorju zavoda predloge in mnenja o posameznih
vprašanjih;
-       
odloča o presežku delavcev;
-       
opravlja druge naloge v skladu z zakonom in statutom zavoda.
Svet zavoda mora pridobiti soglasje vlade k letnemu programu
dela, kadrovskemu in finančnemu načrtu, letnemu poročilu zavoda in imenovanju
ter razrešitvi direktorja.
Podrobnejši način dela sveta zavoda se določi s statutom
zavoda.
11. člen
(imenovanje direktorja)
Za direktorja je lahko imenovan kandidat, ki izpolnjuje
naslednje pogoje:
-       
ima najmanj izobrazbo osme ravni v skladu z zakonom, ki ureja slovensko
ogrodje kvalifikacij, in sicer psihološke ali medicinske smeri, socialnega dela
ali specialnih disciplin pedagoške smeri;
-       
ima najmanj sedem let delovnih izkušenj z delom z otroki;
-       
ima vodstvene in organizacijske sposobnosti;
-       
aktivno obvlada slovenski jezik;
-       
je državljan Republike Slovenije;
-       
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, in ni bil obsojen na nepogojno kazen zapora v
trajanju več kot šest mesecev;
-       
zoper njega ni vložena pravnomočna obtožnica zaradi naklepnega kaznivega
dejanja, ki se preganja po uradni dolžnosti.
Direktorja zavoda imenuje svet zavoda s predhodnim soglasjem
vlade na podlagi javnega razpisa. Imenovan je za štiri leta z možnostjo
ponovnega imenovanja.
Če je direktor razrešen ali se na razpis za direktorja nihče
ne prijavi ali nihče od prijavljenih kandidatov ni izbran, zavod vodi vršilec
dolžnosti direktorja, ki ima enaka pooblastila kot direktor. Svet zavoda
imenuje vršilca dolžnosti direktorja za največ eno leto.
Za vršilca dolžnosti direktorja se lahko imenuje oseba, ki
izpolnjuje naslednje pogoje:
-       
ima najmanj izobrazbo sedme ravni v skladu z zakonom, ki ureja slovensko
ogrodje kvalifikacij;
-       
ima najmanj sedem let delovnih izkušenj;
-       
ima vodstvene in organizacijske sposobnosti;
-       
ima aktivno znanje slovenskega jezika;
-       
je državljan Republike Slovenije;
-       
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti in da ni bil obsojen na nepogojno kazen zapora v
trajanju več kot šest mesecev;
-       
zoper njega ni vložena pravnomočna obtožnica zaradi naklepnega kaznivega
dejanja, ki se preganja po uradni dolžnosti.
12. člen
(pristojnosti in odgovornosti direktorja)
Direktor je poslovodni organ zavoda.
Direktor organizira in vodi strokovno delo in poslovanje
zavoda, predstavlja in zastopa zavod ter je odgovoren za zakonitost dela
zavoda.
Direktor mora pri vodenju poslov ravnati z javnimi in drugimi
sredstvi s skrbnostjo dobrega gospodarja.
Poleg nalog iz drugega odstavka tega člena direktor tudi:
-       
pripravlja in predlaga letni program dela, kadrovski načrt in finančni
načrt;
-       
sprejema akt o notranji organizaciji in sistemizaciji delovnih mest;
-       
pripravlja predloge splošnih aktov zavoda, ki jih sprejema svet zavoda;
-       
sprejema splošne akte zavoda, za katere z zakonom ali drugim predpisom,
s tem sklepom ali statutom zavoda ni določeno, da jih sprejema svet zavoda;
-       
pripravlja strokovne podlage za opravljanje nalog sveta zavoda;
-       
sprejema programe usposabljanja ter protokole multidisciplinarnega in
medinstitucionalnega sodelovanja po predhodnem mnenju strokovnega sveta;
-       
pripravi letno poročilo;
-       
pripravi zaključni račun zavoda;
-       
skrbi za materialno in finančno poslovanje;
-       
predlaga poslovno politiko in ukrepe za njeno izvajanje;
-       
izvršuje sklepe in odločitve sveta zavoda;
-       
sprejema načrt nabav osnovnih sredstev in investicijskega vzdrževanja;
-       
poroča vladi in svetu o zadevah, ki lahko pomembno vplivajo na delovanje
zavoda;
-       
imenuje vodje organizacijskih enot;
-       
imenuje člane strokovnega sveta;
-       
oblikuje predloge novih programov in dodatnih storitev;
-       
skrbi za javno predstavitev zavoda;
-       
skrbi za sodelovanje z drugimi zavodi in organizacijami;
-       
zagotavlja obveščanje delavcev v skladu s predpisi;
-       
določa podatke, ki se štejejo za poslovno skrivnost;
-       
izvaja vse pristojnosti s področja delovnih razmerij v skladu z
veljavnimi predpisi;
-       
odloča o disciplinski in odškodninski odgovornosti delavcev;
-       
imenuje delovne skupine oziroma druga telesa za izvedbo določenih nalog
ali preučitev posameznih vprašanj iz svoje pristojnosti;
-       
opravlja druga dela in naloge, določene s tem sklepom in drugimi
predpisi.
Direktor zavoda ne more biti predstavnik delavcev v svetu
zavoda.
13. člen
(razrešitev direktorja)
Direktor je lahko razrešen pred potekom časa, za katerega je
imenovan.
Svet zavoda je dolžan razrešiti direktorja:
-       
če direktor sam zahteva razrešitev;
-       
če nastane kateri od razlogov, ko po predpisih o delovnih razmerjih
preneha delovno razmerje;
-       
če direktor pri svojem delu ne ravna po predpisih in splošnih aktih
zavoda ali neutemeljeno ne izvršuje sklepov organov zavoda ali ravna v
nasprotju z njimi;
-       
če direktor s svojim nevestnim ali nepravilnim delom povzroči zavodu
večjo škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti zavoda.
Svet zavoda mora pred sprejemom sklepa o razrešitvi v
primerih iz zadnjih dveh alinej prejšnjega odstavka seznaniti direktorja z
razlogi za razrešitev in mu dati možnost, da se o njih izreče.
Zoper sklep o razrešitvi ima prizadeti pravico zahtevati
sodno varstvo.
14. člen
(pooblastitev)
Direktor lahko pri uresničevanju svojih pooblastil, določenih
z zakonom in tem sklepom ali statutom zavoda, prenese opravljanje posameznih
zadev na posamezne zaposlene s posebnimi pooblastili in odgovornostmi, in sicer
v skladu z zakonom in aktom o sistemizaciji delovnih mest.
Direktor lahko pooblasti posamezne zaposlene tudi za
podpisovanje aktov, pogodb in listin kakor tudi zastopanje zavoda pred sodiščem
in drugimi organi.
15. člen
(strokovni svet zavoda)
Zavod ima strokovni svet.
Strokovni svet je kolegijski strokovni organ, ki ga sestavlja
sedem članov. Člani strokovnega sveta so posamezniki, ki so strokovnjaki za
kazensko pravo ali kriminologijo, socialni delavci, psihologi, zdravniki ali
drugi strokovnjaki z izkušnjami na področju dela z otroki žrtvami kaznivih
dejanj.
Po enega člana strokovnega sveta predlagajo:
-       
Vrhovno sodišče Republike Slovenije,
-       
Vrhovno državno tožilstvo Republike Slovenije in
-       
Odvetniška zbornica Slovenije.
Najmanj en član strokovnega sveta je predstavnik nevladnih
organizacij, ki delujejo na področju otrokovih pravic.
Člane strokovnega sveta imenuje direktor zavoda s sklepom.
Postopek izbire in imenovanja članov strokovnega sveta se
podrobneje določi v statutu zavoda.
16. člen
(naloge strokovnega sveta)
Strokovni svet ima naslednje naloge:
-       
obravnava vprašanja s področja strokovnega dela zavoda;
-       
daje mnenja in predloge glede programov usposabljanja, protokolov,
multidisciplinarnega in medinstitucionalnega sodelovanja;
-       
daje mnenja glede drugih strokovnih vprašanj;
-       
obravnava pripombe nad delom zavoda.
V. SPLOŠNI AKTI IN ORGANIZIRANOST ZAVODA
17. člen
(splošni akti zavoda)
Splošni akti zavoda so statut ter pravilniki, poslovniki in
drugi splošni akti.
Statut ureja:
-       
organizacijo zavoda,
-       
delo organov zavoda,
-       
druga vprašanja, pomembna za opravljanje dejavnosti in poslovanje
zavoda.
Z drugimi splošnimi akti zavoda se urejajo vprašanja,
pomembna za delo in poslovanje zavoda, ki niso urejena s statutom ali tem
sklepom.
Splošni akti zavoda morajo biti v skladu z zakonom, drugimi
predpisi in tem sklepom.
Splošni akti zavoda se objavijo po določilih statuta zavoda.
18. člen
(notranja organizacija zavoda)
Pristojnosti, odgovornosti, medsebojne povezave in obveznosti
notranjih organizacijskih enot, strokovnih skupin, strokovnih služb, območnih
enot ter stalnih oziroma občasnih predmetnih, področnih in projektnih skupin
oziroma drugih delovnih teles se natančno opredelijo v pravilniku o notranji
organizaciji in sistemizaciji delovnih mest.
VI. FINANCIRANJE ZAVODA
19. člen
(viri financiranja)
Prihodki zavoda so:
-       
sredstva iz proračuna Republike Slovenije;
-       
sredstva iz proračuna samoupravnih lokalnih skupnosti;
-       
sredstva iz proračuna Evropske unije in druga sredstva iz tujine;
-       
prihodki, pridobljeni s prodajo blaga in storitev na trgu;
-       
dotacije in darila;
-       
drugi prihodki v skladu s predpisi.
20. člen
(sredstva za dejavnost)
Zavod pridobiva sredstva iz prve alineje prejšnjega člena na
podlagi potrjenega letnega programa dela in finančnega načrta.
Iz proračuna Republike Slovenije se zagotavljajo sredstva za
nemoteno izvajanje dejavnosti zavoda (zaposleni, prostori vključno z
materialnimi stroški, oprema).
Sredstva za izvajanje dejavnosti zavoda se določijo s pogodbo
z ustanoviteljem.
Sredstva, ki jih zavod pridobiva na podlagi druge do sedme
alineje prejšnjega člena, so prihodki zavoda in se praviloma namenjajo za
razvoj in širitev dejavnosti zavoda, predvsem pa za vzdrževanje premoženja, ki
ga ima zavod v upravljanju v skladu s potrjenim finančnim načrtom zavoda.
21. člen
(presežek prihodkov nad odhodki)
Presežek prihodkov nad odhodki, ki ga zavod doseže pri
opravljanju svoje dejavnosti, sme zavod uporabiti za opravljanje in razvoj
dejavnosti, za katere je ustanovljen.
O porabi presežka prihodkov nad odhodki odloča vlada na
predlog sveta zavoda.
22. člen
(presežek odhodkov nad prihodki)
O pokrivanju presežka odhodkov nad prihodki odloča vlada na
predlog sveta zavoda ob upoštevanju računovodskih pravil, ki veljajo za pravne
osebe javnega prava.
VII. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
23. člen
(pravice in obveznosti zavoda)
Zavod je pravna oseba, ki nastopa v pravnem prometu v okviru
svoje dejavnosti samostojno, v svojem imenu in za svoj račun, z vsemi pravicami
in obveznostmi ter sklepa pravne posle za dejavnosti, določene v tem sklepu, do
višine sredstev, ki jih pridobiva za uresničevanje svoje dejavnosti, ne glede
na njihov vir.
Premoženje, ki ga upravlja zavod, je last Republike
Slovenije. Zavod upravlja premoženje v skladu zakonom, ki ureja stvarno
premoženje države.
Zavod je odgovoren za svoje obveznosti do višine denarnih
sredstev, s katerimi lahko razpolaga pri izvajanju svoje dejavnosti, ne glede
na njihov vir. Za obveznosti zavoda iz tržne dejavnosti jamči zavod s prihodki
iz lastne dejavnosti.
24. člen
(odgovornost ustanovitelja)
Republika Slovenija je odgovorna za obveznosti zavoda, ki so
povezane z izvajanjem dejavnosti zavoda, omejeno subsidiarno, in sicer do
višine sredstev, ki jih zagotavlja zavodu v skladu s prvo alinejo 19. člena
tega sklepa za opravljanje osnovnih dejavnosti zavoda.
Republika Slovenija ne odgovarja za obveznosti zavoda iz
tržne dejavnosti zavoda.
VIII. JAVNOST DELA IN OBVEŠČANJE
25. člen
(javnost dela)
Delo zavoda je javno.
Zavod zagotavlja javnost svojega dela z dajanjem informacij o
svojem delu. Natančneje se javnost delovanja določi v statutu zavoda.
IX. MEDSEBOJNE PRAVICE IN OBVEZNOSTI MED USTANOVITELJEM IN
ZAVODOM
26. člen
(pravice in obveznosti ustanovitelja)
Ustanovitelj ima do zavoda naslednje pravice in obveznosti:
-       
ugotavlja skladnost programov dela, kadrovskega in finančnega načrta
zavoda z načrti in programi ustanovitelja;
-       
spremlja skladnost porabe sredstev z letnimi programi in finančnimi
načrti;
-       
odloča o statusnih spremembah;
-       
daje soglasje k spremembam ali razširitvam dejavnosti;
-       
daje soglasje k statutu zavoda;
-       
opravlja druge zadeve v skladu s tem sklepom in drugimi predpisi.
27. člen
(obveznosti zavoda do ustanovitelja)
Zavod mora ustanovitelju:
-       
vsako leto poročati o izvajanju letnega programa dela in finančnega
načrta;
-       
vsako leto pravočasno predložiti finančni načrt, letni program dela in
letno poročilo;
-       
po potrebi dati podatke, potrebne za nadzor, spremljanje in financiranje
dejavnosti ter statistične namene;
-       
voditi evidenco nepremičnega in premičnega stvarnega premoženja v skladu
z veljavno zakonodajo.

Sklep o ustanovitvi Javnega zavoda Hiša za
otroke (Uradni list RS, št. 121/21) vsebuje naslednje prehodne in
končne določbe:
»X. PREHODNE IN KONČNE DOLOČBE
28. člen
(vršilec dolžnosti
direktorja)
Do imenovanja prvega direktorja zavoda imenuje vršilca
dolžnosti direktorja vlada.
Naloge vršilca dolžnosti direktorja, imenovanega po tem
členu, so:
-       
do imenovanja direktorja vodi, predstavlja in zastopa zavod;
-       
ob uveljavitvi tega sklepa takoj začne postopek vpisa zavoda v sodni
register in izvede vse postopke, ki so potrebni za vpis v sodni register, ter
opravi druge naloge, potrebne za zagotovitev delovanja zavoda v skladu s tem
sklepom;
-       
v enem mesecu od imenovanja pripravi predlog statuta zavoda in predlog
akta o sistemizaciji delovnih mest;
-       
v dveh mesecih od imenovanja pripravi program dela, kadrovski načrt in
finančni načrt zavoda za leto 2022 ter ga pošlje v sprejem svetu zavoda.
Vršilec dolžnosti direktorja se imenuje najdlje za eno leto.
29. člen
(rok za sprejem statuta
zavoda in imenovanje direktorja zavoda)
Svet zavoda mora najpozneje v enem mesecu po prvi seji
sprejeti statut zavoda in akt o sistemizaciji delovnih mest, v šestih mesecih
pa objaviti javni razpis za imenovanje direktorja zavoda.
30. člen
(prvi predstavnik delavcev
v svetu zavoda)
Vršilec dolžnosti direktorja mora razpisati prve volitve za
predstavnika delavcev v svet zavoda v šestih mesecih od ustanovitve zavoda.
31. člen
(sredstva za ustanovitev in
začetek dela)
V letu 2021 se zagotovi 35.000,00 evra za ustanovitev in
začetek dela zavoda, ki se jih prenese s proračunske postavke PP 211119 –
Celostna obravnava otrok v hiši za otroke Ministrstva za pravosodje.
32. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o ustanovitvi Javnega
zavoda Hiša za otroke (Uradni list RS, št. 195/21) vsebuje naslednjo končno določbo:
»2. člen
Ta sklep začne veljati naslednji dan po objavi v Uradnem
listu Republike Slovenije.«.