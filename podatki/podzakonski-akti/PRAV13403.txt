I. SPLOŠNE DOLOČBE
1. člen
(namen in vsebina)
Ta pravilnik v skladu z Direktivo Sveta 2013/59/Euratom z dne
5. decembra 2013 o določitvi temeljnih varnostnih standardov za varstvo
pred nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1), zadnjič
popravljena s popravkom (UL L št. 72 z dne 17. 3. 2016, str. 69) določa:
-       
obseg in vsebino ocene upravičenosti,
-       
podrobnejšo vsebino in obseg ocene varstva pred sevanji,
-       
pogoje in roke za pregled ocene varstva pred sevanji, obvezne vsebine
pregledov ocene varstva pred sevanji in druge pogoje v zvezi z obveznostjo
pregledovanja ocene varstva pred sevanji,
-       
pogoje, način izvajanja, obseg in pogostnost ugotavljanja osebne
izpostavljenosti delavcev,
-       
obliko in vsebino osebne sevalne izkaznice, način njene izdaje in
vpisovanja podatkov vanjo ter obveznosti delodajalca glede sporočanja teh
podatkov organu, pristojnemu za varstvo pred sevanji,
-       
obveznosti in način pošiljanja podatkov iz centralne evidence osebnih
doz organu, pristojnemu za jedrsko varnost, izvajalcem sevalne dejavnosti,
zunanjim izvajalcem, izpostavljenim delavcem, pooblaščenemu izvajalcu medicine
dela in pooblaščenemu izvedencu varstva pred sevanji,
-       
pogoje za izdajo dovoljenja za preseganje mejne doze v primeru
opravljanja izjemnih nalog in obvezne ukrepe, ki jih je treba izvesti zaradi
zmanjšanja posledic čezmerne izpostavljenosti delavca,
-       
način zbiranja podatkov, shranjevanje dokumentacije glede meritev doz,
metodologijo za ocenjevanje vnosa radionuklidov in radioaktivne kontaminacije
ter metodologijo za ocenjevanje doz, ki so jih prejele referenčne osebe in
prebivalstvo kot celota, v zvezi s pripravo poročila o ocenah prejetih doz za
prebivalstvo.
2. člen
(izrazi)
Izrazi, uporabljeni v tem pravilniku, pomenijo:
1.     
Operativna dozimetrija je sistem meritev osebnih doz, ki jih izvaja
upravljavec objekta oziroma izvajalec sevalne dejavnosti in so namenjene
sprotnemu nadzoru izpostavljenosti.
2.     
Pasivni dozimeter je merilnik doze, pri katerem sta detektor in merilni
del ločena. Sevanju je izpostavljen samo detektor, dozo pa se ovrednoti šele po
odčitavanju v merilnem sistemu.
3.     
Uradna dozimetrija je sistem meritev osebnih doz (običajno s pasivnimi
dozimetri), ki jih izvaja pooblaščeni izvajalec dozimetrije ter so namenjene
nadzoru izpostavljenosti in primerjavi z mejnim dozami.
II. OCENA VARSTVA PRED SEVANJI
3. člen
(sevalno tveganje)
(1) Sevalno tveganje je opredeljeno z višino efektivne
ali ekvivalentne doze za posameznike pri določeni sevalni dejavnosti in z
verjetnostjo in višino potencialne izpostavljenosti ob izrednih dogodkih.
(2) Izpostavljenosti so:
1.     
zelo visoke, če so efektivne doze višje od 50 mSv ali ekvivalentne doze
na kožo in okončine nad 1 Sv oziroma na oči nad 50 mSv letno,
2.     
visoke, če so efektivne doze višje od 20 mSv ali ekvivalentne doze na
kožo in okončine nad 500 mSv oziroma na oči nad 20 mSv letno,
3.     
povišane, če so efektivne doze nad 6 mSv za naravno sevanje ali
efektivne doze sevanja od umetnih virov nad 1 mSv ali ekvivalentne doze na
kožo in okončine nad 50 mSv oziroma na oči nad 15 mSv letno,
4.     
nizke, če so efektivne doze do 6 mSv za naravno sevanje ali efektivne
doze sevanja od umetnih virov do 1 mSv ali ekvivalentne doze na kožo in
okončine do 50 mSv oziroma na oči do 15 mSv letno,
5.     
zelo nizke, če so efektivne doze do 2 mSv za naravno sevanje ali
efektivne doze sevanja od umetnih virov do 0,3 mSv ali ekvivalentne doze
na kožo in okončine do 2 mSv oziroma na oči do 0,2 mSv letno,
6.     
zanemarljive, če so efektivne doze nižje od 0,01 mSv ali ekvivalentne
doze na kožo in okončine pod 0,1 mSv oziroma na oči pod 0,01 mSv letno.
(3) Verjetnost je izražena s pogostostjo nastanka
izrednih dogodkov pri posameznem izvajalcu sevalne dejavnosti, pri čemer se
upoštevajo podatki o izrednih dogodkih na svetovni ravni. Dogodek je:
-       
verjeten, če lahko pričakujemo, da se bo tak dogodek zgodil vsakih nekaj
let, scenarij za tak dogodek pa vključuje običajne okoliščine,
-       
malo verjeten, če lahko pričakujemo, da se bo tak dogodek zgodil vsakih
nekaj desetletij, scenarij za tak dogodek pa zahteva preplet več okoliščin,
-       
zelo malo verjeten, če lahko pričakujemo, da se bo tak dogodek zgodil
redkeje kot vsakih nekaj desetletij, scenarij za tak dogodek pa zahteva preplet
več nenavadnih okoliščin.
(4) Tveganje je:
-       
veliko, če so verjetni izredni dogodki, ki vključujejo zelo visoko ali
visoko izpostavljenost,
-       
zmerno, če so izpostavljenosti pri rednem delu povišane oziroma so
verjetni le izredni dogodki, ki vključujejo povišano ali nizko izpostavljenost,
medtem ko so izredni dogodki, ki vključujejo zelo visoko ali visoko izpostavljenost,
malo verjetni,
-       
majhno, če so izpostavljenosti pri rednem delu nizke ali zelo nizke
oziroma so verjetni le izredni dogodki, ki vključujejo zelo nizko ali
zanemarljivo izpostavljenost, medtem ko so izredni dogodki, ki vključujejo
povišano ali nizko izpostavljenost malo verjetni, izredni dogodki, ki
vključujejo zelo visoko ali visoko izpostavljenost pa zelo malo verjetni,
-       
zanemarljivo, če so izpostavljenosti pri rednem delu zanemarljive
oziroma so malo verjetni le izredni dogodki, ki vključujejo zelo nizko ali
zanemarljivo izpostavljenost, medtem ko so izredni dogodki, ki vključujejo
nizko izpostavljenost, zelo malo verjetni.
3.a člen
(obseg in vsebina ocene upravičenosti)
(1) Ocena upravičenosti za izvajanje nove vrste sevalne
dejavnosti, kakršna še nikoli ni bila dovoljena v Republiki Sloveniji, uporabo
nove vrste vira sevanja, katere uporaba še nikoli ni bila dovoljena v Republiki
Sloveniji, ali izvajanje novega načina uporabe že preskušenega vira sevanja,
kakršen še nikoli ni bil dovoljen v Republiki Sloveniji, obsega naslednje
vsebine:
1.     
splošni podatki o sevalni dejavnosti in izvajalcu sevalne dejavnosti ter
opis sevalne dejavnosti z bistvenimi značilnostmi;
2.     
podatki o virih sevanja in pogojih uporabe ter namestitve, podatki,
potrebni za oceno izpostavljenosti (aktivnost virov, tok in napetost za
rentgenske naprave, hitrosti doz, morebitna kontaminacija), in ravnanje z viri
sevanja po prenehanju uporabe in radioaktivnimi odpadki ter izpusti v okolje;
3.     
ocena koristi za posameznika ali družbo in škode za zdravje, ki jih
povzroča izvajanje ali neizvajanje sevalne dejavnosti (gospodarski, socialni,
zdravstveni, okoljski in varnostni vidiki), vključno z upoštevanjem škodljivih
vplivov sevanja, pri čemer je za sevalne dejavnosti, ki vsebujejo poklicno
izpostavljenost in izpostavljenost prebivalcev, treba upoštevati obe vrsti
izpostavljenosti;
4.     
druga pojasnila, potrebna za ugotavljanje stanja varstva pred sevanji
(tehnična dokumentacija proizvajalca vira sevanja in druga dokumentacija);
5.     
navedba pričakovanega obsega izvajanja sevalne dejavnosti ali uporabe
vira sevanja;
6.     
 praksa in izkušnje izvajanja sevalne dejavnosti v tujini;
7.     
primerjava učinkovitosti, dostopnosti, prednosti in slabosti drugih
razpoložljivih tehnik, ki imajo enak namen in cilj, vključno s tistimi, ki ne
vključujejo uporabe ionizirajočih sevanj;
8.     
morebitne izkušnje z izrednimi dogodki v tujini (opis dosedanjih
izrednih dogodkov z analizo vzrokov in oceno prejetih doz).
(2) Za sevalne dejavnosti, ki vključujejo izpostavljenosti v
zdravstvene namene, in pri slikanju v nemedicinske namene, pri kateri se
uporablja medicinska radiološka oprema, ocena upravičenosti poleg vsebin iz
prejšnjega odstavka vsebuje tudi naslednje vsebine:
-       
učinkovitost in primernost predlagane sevalne dejavnosti, vključno z
ustreznostjo radiološke opreme, za predvideno uporabo;
-       
ocena izpostavljenosti pacientov, asimptomatičnih posameznikov in
negovalcev zaradi izvajanja sevalne dejavnosti z oceno njihovih efektivnih in
ekvivalentnih doz;
-       
ocena koristi in škode za paciente, asimptomatične posameznike in
negovalce, ki jih povzroča izvajanje ali neizvajanje sevalne dejavnosti z
upoštevanjem njihove izpostavljenosti zaradi radioloških posegov;
-       
navedba in utemeljitev morebitnih pravnih ali etičnih vprašanj,
povezanih z izvajanjem sevalne dejavnosti.
(3) V primeru vloge za izdajo dovoljenja za proizvodnjo ali
uvoz predmetov splošne rabe, katerih predvidena uporaba lahko pomeni novo vrsto
sevalne dejavnosti, mora ocena upravičenosti poleg vsebin iz prvega odstavka
tega člena vsebovati tudi naslednje vsebine:
-       
priporočena življenjska doba predmetov splošne rabe in način ravnanja po
prenehanju njihove uporabe;
-       
predvideni ukrepi varstva pred sevanji pri uporabi predmetov splošne
rabe;
-       
ocena individualne efektivne doze pri normalni uporabi predmetov splošne
rabe;
-       
potencialna izpostavljenost (identifikacija izrednih dogodkov in ocena
verjetnosti za njihov nastanek, ocena prostorske in časovne porazdelitve
radioaktivnih snovi po morebitni kontaminaciji, ocena potencialnih efektivnih
in ekvivalentnih doz pri teh dogodkih in ocena sevalnega tveganja).
(4) Če oseba, ki vlaga vlogo iz prejšnjega odstavka, ne more
dostaviti tehnične dokumentacije predmeta splošne rabe, se lahko za tehnično
dokumentacijo šteje poročilo o pregledu in meritvah vira sevanja iz predpisa,
ki ureja uporabo virov sevanja in sevalne dejavnosti.
4. člen
(izdelava ocene varstva pred sevanji)
(1) Ocena varstva pred sevanji (v nadaljnjem besedilu:
ocena) mora obsegati najmanj vsebine iz priloge 1, ki je sestavni del tega
pravilnika, ki so upoštevne za to dejavnost. Če je to primerno, se lahko ocena
varstva glede posameznih vsebin sklicuje na druge upoštevne dokumente izvajalca
sevalne dejavnosti.
(2) Če se ocena nanaša na predmete splošne rabe,
izvzetje dejavnosti iz nadzora v skladu z zakonom, ki ureja varstvo pred
ionizirajočimi sevanji, opustitev nadzora nad radioaktivno snovjo ali gre za
generično oceno, se ocena izdela v obsegu, ki smiselno temelji na prilogi 1
tega pravilnika.
5. člen
(pregled ocene)
(1) Pregled ocene vključuje ponovno presojo vseh
bistvenih elementov varstva pred sevanji iz priloge 1 tega pravilnika ter
analizo prejetih doz za obdobje od zadnjega pregleda ocene in določitev
morebitnih kazalcev, primerjavo doznih ograd za določena dela ali vire z
dejansko prejetimi dozami in presojo drugih ukrepov, pomembnih za ovrednotenje
sevalnega tveganja.
(2) Če je pregled ocene opravljen na zahtevo pristojnega
inšpektorja, pregled poleg vsebin iz prejšnjega odstavka vključuje tudi presojo
ukrepov, izvršenih na podlagi ugotovitev in zahtev inšpektorja.
(3) Če je pregled ocene opravljen neposredno po izrednem
dogodku, pregled poleg vsebin iz prvega odstavka tega člena vključuje tudi
analizo vzrokov izrednega dogodka, oceno prejetih doz ob izrednem dogodku ter
ponovno ovrednotenje sevalnega tveganja in ukrepe, ki so potrebni za
izboljšanje varstva pred sevanji.
(4) Če je pregled ocene opravljen po zaključku
sanacijskih del za odpravo posledic izrednega dogodka, pregled poleg vsebin iz
prvega odstavka tega člena vključuje tudi presojo uspešnosti sanacijskih del,
oceno prejetih doz pri tem in ovrednotenje sevalnega tveganja.
6. člen
(spremenjena ocena)
(1) Če se na podlagi pregleda ocene iz prejšnjega člena
ugotovi, da se je sevalna dejavnost od izdelave pregledane ocene bistveno
spremenila ali da izvajanje sevalne dejavnosti in ukrepov varstva pred sevanji
bistveno odstopata od opisa v pregledani oceni, je treba pripraviti spremenjeno
oceno.
(2) Izdelavo spremenjene ocene je treba pripraviti tudi,
če se na podlagi pregleda ocene iz prejšnjega člena ugotovi, da je treba
izboljšati varstvo pred sevanji ter spremeniti ali dopolniti ukrepe varstva
pred sevanji.
7. člen
(poročilo o pregledu ocene)
(1) Če se na podlagi pregleda ocene iz 5. člena tega
pravilnika ugotovi, da se izvajanje sevalne dejavnosti od izdelave pregledane
ocene ni bistveno spremenilo in se izvaja v skladu s pregledano oceno, je treba
pripraviti poročilo o pregledu ocene.
(2) V poročilo o pregledu ocene je vključen povzetek
ugotovitev pregleda ocene iz 5. člena tega pravilnika.
(3) V poročilu o pregledu ocene morajo biti opisane tudi
morebitne manjše spremembe pri izvajanju sevalne dejavnosti od izdelave
pregledane ocene, morebitna manjša in nebistvena odstopanja pri izvajanju
sevalne dejavnosti in ukrepov varstva pred sevanji glede na opis v pregledani
oceni ter morebitni manjši dogodki v zvezi z izvajanjem varstva pred sevanji,
ki pa ne terjajo spremembe ali dopolnitve ukrepov varstva pred sevanji. V
poročilu o pregledu ocene morajo biti opisana tudi manjša in nebistvena odstopanja
od predpisane vsebine iz priloge 1 tega pravilnika.
8. člen
(seznanjanje z oceno)
Izvajalec sevalne dejavnosti zagotovi, da so z vsebino ocene
in poročila o pregledu ocene seznanjeni izpostavljeni delavci in druge osebe,
vključene v sevalno dejavnost.
III. NADZOR OSEBNE IZPOSTAVLJENOSTI
9. člen
(nadzor osebne izpostavljenosti)
(1) Izvajalec sevalne dejavnosti mora zagotoviti redne
meritve doz sevanja, ki jih prejmejo posamezni izpostavljeni delavci kategorije
A in B. Izvajalec sevalne dejavnosti zagotovi individualno oceno doz zaradi
zunanjega oziroma notranjega obsevanja, glede na vrsto in značilnosti
izpostavljenosti.
(2) Pristojni organ lahko na predlog pooblaščenega
izvedenca varstva pred sevanji v postopku izdaje dovoljenja za izvajanje
sevalne dejavnosti ali registracije sevalne dejavnosti odredi meritve
individualnih doz ter način in pogostost ugotavljanja individualnih doz tudi za
delavce, ki niso razvrščeni med izpostavljene delavce. Pooblaščeni izvedenec
varstva pred sevanji lahko poda predlog:
-       
na podlagi rezultatov nadzornih meritev, določenih v predpisu, ki določa
ukrepe varstva pred sevanji na nadzorovanih in opazovanih območjih,
-       
na podlagi rezultatov pregleda in meritev vira sevanja iz predpisa, ki
določa pravila ravnanja in pogoje za uporabo posameznih virov sevanja ter
ukrepe sevalne varnosti, ki jih morajo izvajati uporabniki virov sevanja, ali
-       
v okviru izdelave ali pregleda ocene.
(3) Če obstaja verjetnost, da so delavci izpostavljeni
notranji kontaminaciji, izvajalec sevalne dejavnosti v sodelovanju s
pooblaščenim izvedencem varstva pred sevanji zagotovi individualno oceno doze
zaradi notranje obsevanosti. Program ugotavljanja notranje obsevanosti delavcev
mora biti vključen v oceni. V programu se določijo ustrezna metoda, pogostost ugotavljanja
osebne izpostavljenosti in drugi ukrepi za ustrezno ugotavljanje doz zaradi
notranjega obsevanja.
(4) Če je zunanja obsevanost delavcev neenakomerna,
izvajalec sevalne dejavnosti zagotovi redne meritve ekvivalentnih doz na
najbolj izpostavljene organe. Način ugotavljanja ekvivalentnih doz zaradi
zunanjega obsevanja mora biti vključen v oceno.
(5) Pristojni organ lahko v postopku izdaje dovoljenja
za izvajanje sevalne dejavnosti ali registracije sevalne dejavnosti na podlagi
ocene za posamezne skupine delavcev odobri, da se meritve izpostavljenosti
posameznih delavcev nadomestijo z nadzornimi meritvami delovnega okolja ali z
ocenami izpostavljenosti na podlagi računskih modelov.
(6) Za delavce, ki opravljajo izjemne naloge, za katere
je organ, pristojen za varstvo pred sevanji, odobril preseganje mejnih doz,
izvajalec sevalne dejavnosti zagotovi dodatno oceno individualne
izpostavljenosti, ki se nanaša na vsako izjemno nalogo posebej.
(7) Če delavec opravlja dela pri različnih izvajalcih
sevalnih dejavnosti, vsak od delodajalcev ločeno zagotovi oceno individualne
izpostavljenosti pri delih, ki jih izpostavljeni delavec zanj opravlja.
(8) Ugotavljanje izpostavljenosti iz tega člena izvaja
pooblaščeni izvajalec dozimetrije.
(9) Če je individualna meritev doze za posameznika
neizvedljiva ali neustrezna, se za oceno individualne doze delavca uporabijo
podatki o dozah drugih delavcev, podatki o nadzornih meritvah na nadzorovanih
in opazovanih območjih ali ocene na podlagi računskih modelov, ki jih odobri organ,
pristojen za varstvo pred sevanji.
10. člen
(dozimetrija)
(1) Meritve individualne izpostavljenosti zaradi
zunanjega obsevanja se izvajajo s pasivnimi dozimetri. Efektivna doza se izmeri
z dozimetri, ki se jih nosi tako, kot je določeno v oceni varstva pred sevanji
oziroma pripete na gornjem delu telesa v višini prsnice. Ekvivalentna doza
zaradi zunanjega obsevanja se za najbolj izpostavljene organe ugotavlja z
dozimetri na zapestnicah, prstanih, očalih in drugih mestih. Ekvivalentna doza na
kožo zaradi kontaminacije se določi z računskimi modeli na podlagi meritev
specifične površinske aktivnosti posameznih radionuklidov na koži, sluznicah in
obleki.
(2) Izpostavljenost zaradi vnosa radionuklidov v telo se
glede na vrsto in naravo radionuklidov ter način vnosa določi z računskimi
modeli na podlagi meritev koncentracije posameznih radionuklidov v zraku, z
meritvami celotne radioaktivnosti v telesu ali kritičnih organih oziroma z
računskimi modeli na podlagi meritev koncentracije posameznih radionuklidov v
bioloških vzorcih. V primeru površinske radioaktivne kontaminacije oseb se
določi izpostavljenost zaradi vnosa radionuklidov v telo skozi kožo, sluznice
ali odprte rane z računskimi modeli na podlagi meritev specifične površinske
aktivnosti posameznih radionuklidov na koži, sluznicah in obleki.
11. člen
(pogostost nadzora osebne izpostavljenosti)
(1) Ugotavljanje izpostavljenosti posameznih
izpostavljenih delavcev zunanjemu sevanju se izvaja mesečno.
(2) Ne glede na določbe prejšnjega odstavka lahko pristojni
organ v postopku izdaje dovoljenja za izvajanje sevalne dejavnosti ali
registracije sevalne dejavnosti na podlagi ocene za posamezne skupine delavcev
odobri, da se ugotavljanje izpostavljenosti delavcev izvaja tudi v daljših
rednih obdobjih, vendar ne redkeje kot enkrat letno. Če se dejavnost izvaja
občasno, se lahko odobri ugotavljanje izpostavljenosti le za čas izvajanja
dejavnosti.
(3) Pogostost nadzora osebne izpostavljenosti zaradi
notranjega obsevanja se določi s programom iz tretjega odstavka 9. člena tega
pravilnika.
(4) Izpostavljenost delavcev v rudnikih, turističnih
jamah ali drugih okoljih s povečanimi koncentracijami radonovih potomcev se
določa vsaj dvakrat letno.
12. člen
(operativna dozimetrija)
(1) Delavci v jedrskih objektih in industrijski
radiografiji morajo poleg pasivnih dozimetrov nositi tudi elektronske alarmne dozimetre
(operativna dozimetrija).
(2) Delavci v drugih dejavnosti morajo poleg pasivnih
dozimetrov nositi elektronske alarmne dozimetre, če je tako določeno v oceni.
(3) Izvajalec sevalne dejavnosti beleži rezultate
operativne dozimetrije dnevno oziroma po vsaki opravljeni delovni nalogi.
(4) Način izvajanja operativne dozimetrije mora biti
opisan v oceni.
13. člen
(ocena osebne izpostavljenosti ob izrednem dogodku)
(1) V primeru izrednega dogodka izvajalec sevalne
dejavnosti zagotovi čimprejšnjo oceno efektivnih in ekvivalentnih doz vseh
oseb, ki so bile izpostavljene sevanjem.
(2) Če je prišlo do izrednega dogodka ali če obstaja
sum, da je prišlo do nenačrtovanega zunanjega obsevanja, se pasivni dozimetri
odčitajo neposredno po dogodku, doza pa se določi nemudoma. Oseba ne sme začeti
z delom, če ni prejela novega dozimetra.
(3) Če obstaja sum, da je prišlo do nenačrtovane
notranje kontaminacije, je treba nemudoma določiti dozo zaradi notranjega obsevanja
na podlagi meritev celotne radioaktivnosti v telesu ali kritičnih organih
izpostavljene osebe, oziroma na podlagi meritev koncentracije radionuklidov v
bioloških vzorcih.
(4) Če je prišlo do površinske kontaminacije oseb, je
treba oceniti ekvivalentno dozo na kožo zaradi zunanjega obsevanja in morebitno
dozo zaradi vnosa radionuklidov v telo skozi kožo, sluznice ali odprte rane.
(5) Doze iz tega člena oceni pooblaščeni izvajalec
dozimetrije ali pooblaščeni izvedenec varstva pred sevanji. Izvajalec sevalne
dejavnosti sporoči vse njemu znane podatke in okoliščine, ki bi lahko bili
pomembni za oceno doz ob izrednem dogodku in če je treba, omogoči dodaten
nadzor sevalnih razmer za potrebe ocene doz. Pooblaščeni izvajalec dozimetrije
oziroma pooblaščeni izvedenec varstva pred sevanji rezultate in podatke, ki jih
je prejel od izvajalca sevalne dejavnosti ali ki jih je pridobil ob dodatnem
nadzoru sevalnih razmer, nemudoma sporoči organu, pristojnemu za varstvo pred
sevanji, za centralno evidenco osebnih doz. Rezultate nemudoma sporoči tudi
izvajalcu sevalne dejavnosti.
14. člen
(nadzor osebne izpostavljenosti izvajalcev zaščitnih
ukrepov)
(1) Za izvajalce zaščitnih ukrepov v primeru izrednega
dogodka je treba zagotoviti ustrezno ugotavljanje izpostavljenosti glede na
vrsto del, ki jih opravljajo, in velikost tveganja, ki so mu izpostavljeni,
vključno z, kjer je to potrebno, osebnimi dozimetri.
(2) Doze iz tega člena oceni pooblaščeni izvajalec
dozimetrije ali pooblaščeni izvedenec varstva pred sevanji.
(3) Upravljavec sevalnega ali jedrskega objekta,
izvajalec sevalne dejavnosti, vodja intervencije, ali druga oseba, odgovorna za
varstvo izvajalcev zaščitnih ukrepov, sporoči pooblaščenemu izvajalcu
dozimetrije oziroma pooblaščenemu izvedencu varstva pred sevanji vse njemu
znane podatke in okoliščine izrednega dogodka, ki bi lahko bili pomembni za
oceno doz.
(4) Pooblaščeni izvajalec dozimetrije oziroma
pooblaščeni izvedenec varstva pred sevanji rezultate in podatke iz prejšnjega odstavka,
sporoči organu, pristojnemu za varstvo pred sevanji, za centralno evidenco
osebnih doz. Rezultate sporoči tudi izvajalcu zaščitnih ukrepov in osebi,
odgovorni za njegovo varstvo, ki z rezultati seznani izvajalca zaščitnih
ukrepov.
IV. PODATKI O OSEBNIH DOZAH DELAVCEV
15. člen
(izdaja osebne sevalne izkaznice)
(1) Osebno sevalno izkaznico izda organ, pristojen za
varstvo pred sevanji, na podlagi vloge, ki jo poda delavec ali njegov
delodajalec. Vloga mora vsebovati podatke o delavcu (osebno ime, EMŠO in kraj
rojstva ali rojstni datum, kraj rojstva in spol, poklic in izobrazbo) in
podatke o delodajalcu (naziv podjetja, naslov in matična številka).
(2) Osebna sevalna izkaznica se izda v obliki, ki je
določena v prilogi 2, ki je sestavni del tega pravilnika.
(3) Organ, pristojen za varstvo pred sevanji, ob izdaji
osebne sevalne izkaznice vanjo vpiše identifikacijske podatke delavca in
podatke o dozah sevanja, ki jih je delavec prejel, opravljenih usposabljanjih
iz varstva pred sevanji in podatke o oceni zdravstvene delazmožnosti iz
centralne evidence osebnih doz na dan izdaje osebne sevalne izkaznice.
(4) Delavec lahko ima samo eno veljavno osebno sevalno
izkaznico. V primeru zamenjave delodajalca, delavec osebno sevalno izkaznico
prenese k novemu delodajalcu. V primeru izgube ali uničenja osebne sevalne
izkaznice, se izda nova na podlagi pisne vloge iz prvega odstavka tega člena,
veljavnost izgubljene oziroma uničene izkaznice pa se prekliče.
16. člen
(vpisovanje in sporočanje podatkov)
(1) V osebno sevalno izkaznico sproti vpisujejo:
-       
podatke o operativni dozimetriji – izvajalec sevalne dejavnosti v
tujini,
-       
podatke o uradni dozimetriji – delodajalec, ki je delavca napotil v
tujino,
-       
podatke o oceni zdravstvene delazmožnosti – izvajalec medicine dela,
-       
podatke o opravljenih usposabljanjih iz varstva pred sevanji – izvajalec
usposabljanja.
(2) Delodajalec sporoča podatke o dozah, ki jih je
delavec prejel v tujini, v centralno evidenco osebnih doz v skladu s četrtim odstavkom
50. člena Zakon o varstvu pred ionizirajočimi sevanji in jedrski varnosti
(Uradni list RS, št. 76/17; v nadaljnjem besedilu: ZVISJV-1). Najpozneje do
31. januarja vsako leto delodajalec organu, pristojnemu za varstvo pred
sevanji, pošlje kopijo osebne sevalne izkaznice.
(3) Obveznosti glede vpisovanja in sporočanja podatkov
tega člena veljajo tudi za samozaposlene osebe.
17. člen
(dostopanje do podatkov o osebnih dozah v centralni evidenci
osebnih doz)
(1) Podatki iz centralne evidence osebnih doz se osebam
iz šestega odstavka 49. člena ZVISJV-1 posredujejo na podlagi pisne vloge. V
vlogi mora biti nedvoumno navedeno, na koga se zahteva nanaša (osebno ime, EMŠO
in kraj rojstva ali rojstni datum, kraj rojstva in spol), in obdobje, v katerem
je delavec doze prejel.
(2) Organ, pristojen za varstvo pred sevanji, izda
potrdilo o prejetih dozah, ki vsebuje podatke o letnih dozah za zahtevano obdobje
in kumulativni dozi iz centralne evidence osebnih doz. Potrdilo se izda za
vsakega delavca posebej.
(3) Ne glede na določbe prejšnjega odstavka, organ,
pristojen za varstvo pred sevanji, enkrat letno pošlje podatke o osebnih dozah
pooblaščenim izvajalcem medicine dela. Delavci, za katere organ, pristojen za
varstvo pred sevanji, pošlje podatke pooblaščenim izvajalcem medicine dela, se
določijo na podlagi poročil o opravljenih zdravstvenih pregledih, kot je
določeno v predpisu, ki ureja izvajanje zdravstvenega nadzora izpostavljenih
delavcev.
V. OPRAVLJANJE IZJEMNIH NALOG
18. člen
(izdaja dovoljenja za preseganje mejnih doz)
(1) Dovoljenje za preseganje mejnih doz izda organ,
pristojen za varstvo pred sevanji, če so izpolnjeni pogoji iz prvega odstavka
39. člena ZVISJV-1. Organ, pristojen za varstvo pred sevanji, se posvetuje z
organom, pristojnim za jedrsko varnost, kadar gre za dejavnost, za katero je
slednji izdal dovoljenje za izvajanje sevalne dejavnosti.
(2) Preseganje mejnih doz se določi v dovoljenju iz
prejšnjega odstavka, pri čemer se za vsakega posameznega delavca in za vsako
delovno nalogo določijo najvišje vrednosti ekvivalentnih in efektivnih doz.
(3) Dovoljenje za preseganje mejnih doz ne vključuje
izvajanja zaščitnih ukrepov zaradi izrednih dogodkov.
19. člen
(vloga za pridobitev dovoljenja za preseganje mejnih doz)
Izvajalec sevalne dejavnosti organu, pristojnemu za varstvo pred
sevanji, predloži vlogo za pridobitev dovoljenja iz prejšnjega člena, ki
vsebuje:
1.     
oznako, datum in veljavnost izdanega dovoljenja za izvajanje sevalne
dejavnosti;
2.     
opis izjemnih nalog z navedbo njihovih bistvenih značilnosti, delovnih
območij in trajanja;
3.     
utemeljitev upravičenosti, podatke o individualnih in skupinskih
efektivnih dozah določenih delavcev pri izjemnih nalogah, njihove prejete doze
v preteklih petih letih in načrtovane doze v naslednjih petih letih. V primerih
možne notranje kontaminacije in neenakomernega zunanjega obsevanja je treba
navesti še predvidene ekvivalentne doze;
4.     
pogoje za uporabo dodatne osebne varovalne opreme, osebnih dozimetrov,
merilnikov ravni sevanja in radioaktivne kontaminacije površin ali zraka;
5.     
podatke o delavcih, določenih za opravljanje izjemnih nalog, njihovo
kategorijo in največje načrtovano preseganje mejnih doz;
6.     
mnenje pooblaščenega izvajalca medicine dela o zdravstveni delazmožnosti
delavcev, določenih za opravljanje izjemnih nalog;
7.     
mnenje pooblaščenega izvedenca varstva pred sevanji glede opravljanja
izjemnih nalog;
8.     
izjave s podpisi delavcev, da privolijo v opravljanje izjemnih nalog,
kjer so mejne doze lahko presežene, ter da so vnaprej seznanjeni s tveganji in
varnostnimi ukrepi, ki jih je treba izvajati med posamezno nalogo;
9.     
druge obvezne ukrepe, ki jih je treba izvesti zaradi zmanjšanja posledic
čezmerne izpostavljenosti delavca, kot so zagotovitev dodatnega zdravstvenega
varstva in nadzora, dekontaminacija in omejitev pogostosti opravljanja izjemnih
nalog v obdobju zaporednih petih let.
20. člen
(dovoljenje za preseganje mejnih doz)
Dovoljenje za preseganje mejnih doz vsebuje:
1.     
osnovne podatke o imetniku dovoljenja;
2.     
opis izjemnih nalog z navedbo njihovih bistvenih značilnosti, delovnih
območij in trajanja ter utemeljitev upravičenosti;
3.     
podatke o delavcih, določenih za opravljanje izjemnih nalog in največje
načrtovano preseganje njihovih mejnih doz;
4.     
osnovne podatke o pooblaščenem izvajalcu medicine dela in pooblaščenem
izvedencu varstva pred sevanji, ki sta podala mnenje o izvajanju izjemnih
nalog;
5.     
pogoje za uporabo dodatne varovalne in merilne opreme za varstvo pred
sevanji;
6.     
druge obveznosti, ki jih mora izpolnjevati imetnik dovoljenja v skladu z
veljavnimi predpisi;
7.     
čas veljavnosti dovoljenja.
VI. POROČILO O OCENAH PREJETIH DOZ ZA PREBIVALSTVO
21. člen
(način zbiranja podatkov)
(1) Pooblaščeni izvedenci varstva pred sevanji izdelajo
in do 31. marca posredujejo organu, pristojnemu za varstvo pred sevanji,
poročila o ocenah prejetih doz za celotno prebivalstvo Republike Slovenije za
preteklo leto. Pri izdelavi poročila upoštevajo podatke monitoringa
radioaktivnosti v okolju.
(2) Poročila o ocenah prejetih doz, ki jih pooblaščeni
izvedenci varstva pred sevanji izdelajo na podlagi podatkov izrednega
monitoringa v primeru povečane radioaktivne kontaminacije zraka, pitne vode,
vode, tal, živil, krme in posameznih izdelkov ali materialov, se posredujejo
organu, pristojnemu za varstvo pred sevanji, v skladu s programom monitoringa
in načinom poročanja, sprejetim na podlagi enajstega odstavka 159. člena
ZVISJV-1. Prvo poročilo o ocenah prejetih doz se posreduje najpozneje 60 dni po
začetku, zadnje poročilo pa najpozneje 90 dni po koncu izrednega monitoringa
radioaktivnosti.
(3) Poročila o ocenah prejetih doz za referenčne osebe
iz posameznih skupin prebivalstva na podlagi ocen izpostavljenosti iz 62. člena
ZVISJV-1, izdelajo pooblaščeni izvedenci varstva pred sevanji oziroma
pooblaščeni izvajalci meritev radona in jih posredujejo organu, pristojnemu za
varstvo pred sevanji, in organu, pristojnemu za jedrsko varnost.
(4) Upravljavci sevalnih ali jedrskih objektov zaradi
izvajanja svojih sevalnih dejavnosti po izteku koledarskega leta zagotovijo
izdelavo poročil o ocenah prejetih doz za referenčne osebe iz posameznih
značilnih skupin prebivalstva za preteklo leto in jih do 15. aprila
posredujejo organu, pristojnemu za varstvo pred sevanji, in organu, pristojnemu
za jedrsko varnost. Pred tem morajo najpozneje do 20. marca tekočega leta
za preteklo leto pripraviti preliminarno poročilo in ga poslati organu, pristojnemu
za varstvo pred sevanji, in organu, pristojnemu za jedrsko varnost. Poročila
izdelajo pooblaščeni izvedenci varstva pred sevanji. Pri tem upoštevajo podatke
obratovalnih monitoringov radioaktivnosti, ki se izvajajo na podlagi 158. člena
ZVISJV-1.
(5) Izvajalci sevalnih dejavnosti, ki opravljajo
radiološke posege, tako pogosto, kot je to določeno v programu radioloških posegov,
oziroma vsaj enkrat v petih letih, zagotovijo izdelavo poročila o ocenah
prejetih doz za posamezne skupine prebivalstva in jih posredujejo organu,
pristojnemu za varstvo pred sevanji. Poročila izdelajo pooblaščeni izvedenci
varstva pred sevanji ali pooblaščeni izvedenci medicinske fizike. Pri tem
upoštevajo podatke programov radioloških posegov.
(6) Če posamezno poročilo ne vsebuje realnih ocen
efektivnih doz, značilnih referenčnih skupin prebivalstva, vrst zunanjega sevanja,
dejanskih poti prenosa radioaktivnih snovi v človekovo okolje in vnosov v
človeka, kemičnih in fizikalnih lastnostih radionuklidov pri vnosu ter ovrednotenj
nezanesljivosti ali spremenljivosti ocen doz, lahko organ, pristojen za varstvo
pred sevanji, ali organ, pristojen za jedrsko varnost, zahteva, da se posamezno
poročilo ustrezno popravi ali dopolni.
22. člen
(shranjevanje dokumentacije)
Organ, pristojen za varstvo pred sevanji, in organ, pristojen
za jedrsko varnost, trajno shranjujeta vsa poročila iz prejšnjega člena v
svojem arhivu. Če se izdelajo zbirna poročila za več zaporednih let in če je
zagotovljeno, da se v zbirnih poročilih ohranijo vse pomembne informacije iz
šestega odstavka prejšnjega člena, posameznih letnih poročil ni treba več
shranjevati.
23. člen
(ocenjevanje vnosa in kontaminacije)
Metodologija za ocenjevanje vnosa radionuklidov in
radioaktivne kontaminacije zaradi izvajanja sevalne dejavnosti upošteva čimbolj
realne podatke o:
-       
vrsti in aktivnosti radionuklidov, ki se zaradi izvajanja sevalnih dejavnosti
izpuščajo v okolje, njihovi kemični in fizikalni obliki, ter o mestih in
načinih izpuščanja;
-       
prenosnih poteh teh radionuklidov do referenčnih skupin prebivalstva,
kjer je treba ločiti prevladujoče poti, ki prispevajo večino doze, od manj
pomembnih poti, ki prispevajo manj od 1/10 prevladujoče doze;
-       
radioaktivni kontaminaciji zraka, tal, vode, živil in drugih izdelkov,
doznih koeficientih za posamezne radionuklide in modelih za izračun doz;
-       
referenčnih skupinah prebivalstva, razdeljenih v tri starostne skupine
(dojenčke, mlajše od enega leta; otroke, stare od 7 do 12 let; odrasle,
starejše od 17 let), njihovih normalnih in posebnih življenjskih oziroma
prehrambenih navadah;
-       
možnih odstopanjih dejanskih doz od ocenjenih in njihovih porazdelitvah
zaradi nezanesljivosti ali spremenljivosti izmerjenih ali izračunanih podatkov.
24. člen
(ocenjevanje doz za referenčne skupine prebivalstva)
(1) Metodologija za ocenjevanje doz, ki so jih prejele
referenčne skupine prebivalstva, je prilagojena sevalnim tveganjem pri
izvajanju sevalnih dejavnosti. Upošteva prispevke zunanje in notranje
obsevanosti. Če so ocenjene doze, njihove nezanesljivosti ali spremenljivosti
primerljive z avtoriziranimi doznimi ogradami, je treba izvajati podrobne in
obsežne programe monitoringa ter uporabljati realne računske modele.
(2) Če so zaradi izvajanja sevalne dejavnosti ocenjene
doze referenčnih posameznikov iz prebivalstva nižje od 10 μSv na leto ali
nižje od 10 % avtoriziranih doznih ograd, se namesto realnih računskih modelov
lahko uporabijo enostavnejše ocene pod pogojem, da so konservativne, in
upoštevajo hipotetične referenčne skupine prebivalstva.
(3) Poročila o ocenah doz za referenčne skupine
prebivalstva zaradi izvajanja sevalnih dejavnosti vsebujejo tudi primerjavo
ocen doz z operativnimi doznimi ogradami in program zagotavljanja kakovosti.
Pri izračunu efektivne doze zaradi vnosa se uporabijo dozni koeficienti,
določeni v predpisu, ki določa mejne doze. Poročilo upošteva tudi prispevke k
dozam zaradi nastajanja in kopičenja radioaktivnih razpadnih produktov, če so
primerljivi z dozami prevladujočih prenosnih poti.
(4) Zaradi izvajanja sevalnih dejavnosti je za
referenčne skupine prebivalstva treba določiti tudi skupinske doze. Pri sestavi
referenčne skupine se lahko upoštevajo le posamezniki, ki prejmejo dozo nad 1 %
avtorizirane dozne ograde. Pri tem je treba upoštevati nezanesljivost ali
spremenljivost vrednosti posameznih doz.
25. člen
(ocenjevanje doz za celotno prebivalstvo)
Metodologija ocenjevanja doz za celotno prebivalstvo je
določena tako, da zagotavlja enakovredno in kakovostno primerjavo vrednosti doz
za celotno prebivalstvo s tistimi dozami, ki jih prejmejo posamezne referenčne
skupine prebivalstva zaradi izvajanja sevalnih dejavnosti. Posamezne doze se
celovito in redno vrednotijo, da se lahko izvajajo ukrepi optimizacije varstva
pred ionizirajočimi sevanji.
25.a člen
(ocenjevanje doz v primeru izrednega dogodka)
(1) V primeru izrednega dogodka, zaradi katerega se aktivira
državni načrt zaščite in reševanja za primer jedrske ali radiološke nesreče in
pri katerem lahko pride do izpostavljenosti prebivalcev, organ, pristojen za
jedrsko varnost, uporablja modele za sprotno oceno doz. Rezultati ocene so ena
od podlag za ukrepanje ob izrednem dogodku. Ocena temelji na podatkih o
izrednem dogodku in podatkih monitoringa radioaktivnosti v okolju.
(2) V primeru izrednega dogodka, zaradi katerega se aktivira
državni načrt zaščite in reševanja za primer jedrske ali radiološke nesreče in
pri katerem pride do izpostavljenosti prebivalcev, delavcev ali izvajalcev
zaščitnih ukrepov, organ, pristojen za varstvo pred sevanji, zagotavlja
izdelavo poročila o oceni prejetih doz. Ocena temelji na podatkih o izrednem
dogodku, podatkih monitoringa radioaktivnosti v okolju in podatkih o meritvah
osebnih doz izpostavljenih delavcev in izvajalcev zaščitnih ukrepov. Poročilo
izdelajo pooblaščeni izvedenci varstva pred sevanji v rokih iz drugega odstavka
21. člena tega pravilnika. Poročilo vključuje oceno doz za referenčne osebe iz
posameznih skupin prebivalstva, delavce in izvajalce zaščitnih ukrepov ter s
tem povezana zdravstvena tveganja. Če se razmere ob izrednem dogodku bistveno
spremenijo ali če so na voljo novi podatki, katerih upoštevanje bi pomenilo
bistveno drugačno oceno, se poročilo dopolni. Organ, pristojen za varstvo pred
sevanji, objavi poročilo na način, dostopen javnosti.

Priloga
1: Vsebina, obseg in oblika ocene varstva pred sevanji
Priloga
2: Osebna sevalna izkaznica

Pravilnik o posebnih zahtevah varstva pred
sevanji in načinu ocene doz (Uradni list RS, št. 47/18) vsebuje naslednje prehodne in
končne določbe:
»VII. PREHODNE IN KONČNE DOLOČBE
26. člen
(veljavnost potrdil o oceni
varstva pred sevanji)
Potrdila o oceni varstva pred sevanji, ki so bila kot
samostojni upravni akt izdana pred uveljavitvijo tega pravilnika, veljajo do
datuma, navedenega na potrdilu.
27. člen
(prenehanje uporabe)
Z dnem uveljavitve tega pravilnika se prenehata uporabljati Pravilnik
o pogojih in metodologiji za ocenjevanje doz pri varstvu delavcev in
prebivalstva pred ionizirajočimi sevanji (Uradni list RS, št. 83/16 in 76/17 –
ZVISJV-1) in Pravilnik o načinu vodenja evidenc o osebnih dozah zaradi
izpostavljenosti ionizirajočim sevanjem (Uradni list RS, št. 81/16 in 76/17 –
ZVISJV-1).
28. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah Pravilnika
o posebnih zahtevah varstva pred sevanji in načinu ocene doz (Uradni list RS,
št. 30/21) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.