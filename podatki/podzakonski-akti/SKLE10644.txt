1. člen
(vsebina sklepa)
Ta sklep določa:
1.     
podrobnejše lastnosti in vrste postavk, ki se upoštevajo pri izračunu
kapitala družbe za upravljanje in
2.     
postavke stalnih stroškov družbe za upravljanje.
2. člen
(izračun kapitala)
Kapital družbe za upravljanje se izračuna kot vsota
temeljnega in dodatnega kapitala, ob upoštevanju odbitnih postavk iz 5. člena
tega sklepa.
3. člen
(temeljni kapital)
(1) Temeljni kapital družbe za upravljanje je vsota
navadnega lastniškega temeljnega kapitala in dodatnega temeljnega kapitala.
(2) Navadni lastniški temeljni kapital sestavljajo
postavke iz prvega odstavka 26. člena Uredbe (EU) št. 575/2013 Evropskega parlamenta
in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
(UL L št. 176 z dne 27. junija 2013, str. 1; v nadaljnjem besedilu:
Uredba 575/2013/EU) po uporabi prilagoditev iz 33. in 35. člena
Uredbe 575/2013/EU, ob upoštevanju odbitkov iz 36. člena Uredbe
575/2013/EU in drugih možnosti iz 48. in 79. člena Uredbe 575/2013/EU.
(3) Kapitalske instrumente iz točke (a) prvega odstavka
26. člena Uredbe 575/2013/EU, v primeru družbe za upravljanje, predstavljajo
navadne delnice po nominalni vrednosti ali osnovni vložki družbenikov.
(4) Dodatni temeljni kapital sestavljajo postavke iz
51. člena Uredbe 575/2013/EU, ob upoštevanju odbitkov iz 56. člena Uredbe
575/2013/EU in uporabi 79. člena Uredbe 575/2013/EU.
4. člen
(dodatni kapital)
Dodatni kapital sestavljajo postavke iz 62. člena Uredbe
575/2013/EU, ob upoštevanju odbitkov iz 66. člena Uredbe 575/2013/EU in uporabi
79. člena Uredbe 575/2013/EU.
5. člen
(odbitne postavke)
Odbitne postavke kapitala predstavljajo nelikvidna sredstva
družbe za upravljanje, ki jih ni mogoče unovčiti v času potrebnem za pravočasno
izpolnitev dospelih obveznosti, zlasti:
1.     
neodpisana vrednost opredmetenih osnovnih sredstev, razen pravic do
uporabe opredmetenih osnovnih sredstev;
2.     
naložbe v druge družbe, razen naložb iz 1. do 5. točke tega odstavka, ki
jih ni mogoče hitro unovčiti;
3.     
denarni depoziti z ročnostjo daljšo od 90 dni brez možnosti odpoklica
ali ki jih ni možno predčasno razvezati;
4.     
posojila in druge terjatve, katerih zapadlost je daljša od 90 dni
oziroma je od njihove zapadlosti preteklo več kot 30 dni (vključno z natečenimi
obrestmi);
5.     
zaloge.
6. člen
(stalni stroški družbe za upravljanje)
(1) Stalni stroški družbe za upravljanje obsegajo celotne
stalne splošne stroške družbe za upravljanje kot so opredeljeni v 13. členu
Uredbe (EU) 2019/2033 Evropskega Parlamenta in Sveta z dne 27. novembra 2019 o
bonitetnih zahtevah za investicijska podjetja ter o spremembi uredb (EU) št.
1093/2010, (EU) št. 575/2013, (EU) št. 600/2014 in (EU) št. 806/2014 (UL L 314
z dne 5. 12. 2019, str. 1).
(2) Pri določanju višine stalnih stroškov družba za
upravljanje upošteva tudi Delegirano uredba Komisije (EU) 2022/1455 z dne 11.
aprila 2022 o dopolnitvi Uredbe (EU) 2019/2033 Evropskega parlamenta in Sveta v
zvezi z regulativnimi tehničnimi standardi za kapitalsko zahtevo za
investicijska podjetja na podlagi stalnih splošnih stroškov (UL L 229 z dne 5.
9. 2022, str. 1).

Sklep o kapitalu družbe za upravljanje (Uradni
list RS, št. 100/15) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
(uporaba sklepov)
Družba za upravljanje prvič izračuna kapitalske zahteve v
skladu s tem sklepom za 31. december 2016, do takrat pa se uporablja Sklep
o kapitalu družbe za upravljanje (Uradni list RS, št. 32/12 in 31/15 –
ZISDU-3).
8. člen
(uveljavitev sklepa)
Ta sklep začne veljati petnajsti dan po objavi v Uradne listu
Republike Slovenije.«.

Sklep o spremembi Sklepa o kapitalu družbe za
upravljanje (Uradni list RS, št. 82/18) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Ta sklep se prvič uporabi za izračun kapitala družbe za
upravljanje na dan 1. 1. 2019.
3. člen
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi Sklepa o kapitalu družbe za
upravljanje (Uradni list RS, št. 153/22) vsebuje naslednjo končno določbo:
»KONČNA DOLOČBA
2. člen
Ta sklep začne veljati petnajsti dan po objavi v Uradnem
listu Republike Slovenije.«.