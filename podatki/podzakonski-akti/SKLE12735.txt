1. člen
(Namen in področje uporabe smernic)
(1) Evropski bančni organ (v nadaljevanju: EBA) je na podlagi
prvega odstavka 16. člena Uredbe (EU) št. 1093/2010 Evropskega parlamenta in Sveta
z dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L 331 z dne 15. decembra 2010, str. 12), zadnjič
spremenjena z Uredbo 2019/2175 Evropskega parlamenta in Sveta z dne 18.
decembra 2019 o spremembi Uredbe (EU) št. 1093/2010 o ustanovitvi Evropskega
nadzornega organa (Evropski bančni organ), Uredbe (EU) št. 1094/2010 o
ustanovitvi Evropskega nadzornega organa (Evropski organ za zavarovanja in
poklicne pokojnine), Uredbe (EU) št. 1095/2010 o ustanovitvi Evropskega
nadzornega organa (Evropski organ za vrednostne papirje in trge), Uredbe (EU)
št. 600/2014 o trgih finančnih instrumentov, Uredbe (EU) 2016/1011 o indeksih,
ki se uporabljajo kot referenčne vrednosti v finančnih instrumentih in
finančnih pogodbah ali za merjenje uspešnosti investicijskih skladov, in Uredbe
(EU) 2015/847 o informacijah, ki spremljajo prenose sredstev (UL L 334 z dne
27. decembra 2019, str. 1) (v nadaljevanju Uredba (EU) št. 1093/2010) dne 15.
septembra 2021 na svoji spletni strani objavil Smernice o stresnih testih
sistemov jamstva za vloge v skladu z Direktivo 2014/49/EU (revidirane)
(EBA/GL/2021/10; v nadaljevanju: smernice).
(2) Smernice iz prvega odstavka tega člena določajo minimalna
načela in vsebino stresnih testov, ki jih morajo sistemi jamstva za vloge
izvesti skladno s členom 4(10) Direktive 2014/49/EU Evropskega parlamenta in
Sveta z dne 16. aprila 2014 o sistemih jamstva za vloge (UL L 173 z dne 12.
junija 2014, str. 149), zadnjič popravljena s Popravkom (UL L 309 z dne 30.
oktobra 2014, str. 37) (v nadaljevanju Direktiva 2014/49/EU). Cilj smernic je z
določitvijo minimalne ravni skladnosti, kakovosti in primerljivosti stresnih
testov sistemov jamstva za vloge pomagati imenovanim organom in sistemom
jamstva za vloge povečati odpornost teh sistemov v Evropski uniji. Odpornost
sistemov jamstva za vloge je mogoče opredeliti kot njihovo sposobnost za
opravljanje nalog, ki so jim poverjene v skladu z Direktivo 2014/49/EU in
Direktivo 2014/59/EU Evropskega parlamenta in Sveta z dne 15. maja 2014 o
vzpostavitvi okvira za sanacijo ter reševanje kreditnih institucij in
investicijskih podjetij ter o spremembi Šeste direktive Sveta 82/891/EGS ter
direktiv 2001/24/ES, 2002/47/ES, 2004/25/ES, 2005/56/ES, 2007/36/ES,
2011/35/EU, 2012/30/EU in 2013/36/EU in uredb (EU) št. 1093/2010 ter (EU) št.
648/2012 Evropskega parlamenta in Sveta (UL L 173 z dne 12. junija 2014, str.
190), zadnjič popravljena s Popravkom (UL L 283 z dne 31. avgusta 2020, str.
2). Ta opredelitev zajema vse naloge, za izvajanje katerih je pooblaščen sistem
jamstva za vloge v skladu z nacionalno zakonodajo. Odpornost sistemov jamstva
za vloge se lahko oceni s stresnimi testi iz teh smernic.
(3) Smernice so naslovljene na:
1.     
pristojne organe, iz točke (i) drugega odstavka 4. člena Uredbe (EU) št.
1093/2010,
2.     
organe, ki nadzorujejo izvajalce v finančnem sektorju in so pristojni za
zagotavljanje njihove skladnosti z zahtevami iz Direktive (EU) št. 2015/849, iz
točke (iii) drugega odstavka 4. člena Uredbe (EU) št. 1093/2010,
3.     
organe, ki upravljajo sisteme jamstva za vloge, iz točke (iv) drugega
odstavka 4. člena Uredbe (EU) št. 1093/2010, ter
4.     
organe za reševanje, iz točke (v) drugega odstavka 4. člena Uredbe (EU)
št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo Banka Slovenije za posamezno spremembo
smernic odločila drugače, za:
1.     
Banko Slovenije, kadar v skladu z ZBan-3 v vlogi pristojnega organa
izvaja pristojnosti in naloge nadzora nad bankami in hranilnicami, ki so v
skladu z ZBan-3 pridobile dovoljenje za opravljanje bančnih storitev v
Republiki Sloveniji,
2.     
Banko Slovenije, kadar v skladu z ZPPDFT-1 v vlogi pristojnega organa
izvaja pristojnosti in naloge nadzora nad bankami in hranilnicami iz 1. in 2.
točke prvega odstavka 4. člena ZPPDFT-1,
3.     
Banko Slovenije, kadar v skladu z ZSJV izvaja naloge in pristojnosti
organa, ki upravlja sistem jamstva za vloge, ter
4.     
Banko Slovenije, kadar v skladu z ZRPPB-1 izvaja naloge in pristojnosti
organa za reševanje.
(2) Banka Slovenije bo pri opravljanju nalog in pristojnosti
nadzora v skladu z ZBan-3 in Uredbo (EU) št. 575/2013 Evropskega parlamenta in
Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L 176 z dne
27. junija 2013, str. 1), zadnjič popravljena s Popravkom (UL L 406 z dne 3.
decembra 2020, str. 67), v celoti upoštevala določbe smernic v delu, v katerem
se nanašajo na izvajanje nalog in pooblastil pristojnega organa.
(3) Banka Slovenije bo pri opravljanju nalog in pristojnosti
nadzora v skladu z ZPPDFT-1 v celoti upošteva določbe smernic v delu, v katerem
se nanašajo na izvajanje nalog in pooblastil pristojnega organa.
(4) Banka Slovenije bo pri opravljanju nalog in pristojnosti
organa, ki upravlja sistem jamstva za vloge v skladu z ZSJV, v celoti
upoštevala določbe smernic v delu, v katerem se nanašajo na izvajanje nalog in
pristojnosti organa, ki upravlja sistem jamstva za vloge.
(5) Banka Slovenije bo pri opravljanju nalog in pristojnosti
organa za reševanje v skladu z ZRPPB-1, v celoti upoštevala določbe smernic v
delu, v katerem se nanašajo na izvajanje nalog in pooblastil organa za
reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Smernic o stresnih testih sistemov jamstva za vloge v skladu z
Direktivo 2014/49/EU (Uradni list RS, št. 80/16).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 25. januarja
2022
Boštjan Vasle
predsednik
Sveta Banke Slovenije