1. člen
(predmet in obseg koncesije)
S to uredbo Vlada Republike Slovenije (v nadaljnjem besedilu:
vlada) določa pogoje za podeljevanje koncesije za gospodarsko izkoriščanje vode
iz vodotoka Krka za namakanje na kompleksu imenovanem Namakalni sistem
Kalce–Naklo (v nadaljnjem besedilu: koncesija). 
Koncesionar s tem pridobi izključno pravico odvzema vode za
namakanje kmetijskih zemljišč iz vodotoka Krka, ki ne
presega 91,5 l/s oziroma 43.120 m3/leto.
2. člen
(dejavnost koncesionarja)
Koncesionar lahko gospodarsko izkorišča vodo iz vodotoka Krka
samo za potrebe namakalnega sistema Kalce–Naklo, za namakanje kmetijskih
zemljišč v skupni površini 110 ha. Namakanje na kompleksu imenovanem Namakalni
sistem Kalce -Naklo je uvedeno z odredbo o uvedbi namakanja na območju Občine
Krško (Uradni list RS, št. 84/00 in 63/01, v nadaljnjem besedilu: odredba).
3. člen
(pogoji, ki jih mora izpolnjevati koncesionar)
Koncesionar je lahko le pravna oseba, registrirana v Republiki
Sloveniji.
4. člen
(okoljevarstveni in drugi pogoji)
Koncesionar mora poleg izpolnjevanja okoljevarstvenih pogojev
po predpisih in pogojev iz
prejšnjega člena, zagotoviti še: 
-       
ukrepe, da bo dejavnost gospodarskega izkoriščanja vode potekala v
okviru predpisanih standardov in normativov, 
-       
ukrepe, ki zagotavljajo nemoteno izvajanje pravice do gospodarskega
izkoriščanja vode iz vodotoka Krka drugih obstoječih uporabnikov, 
-       
izvajanje koncesije na način, ki bo omogočal smotrno rabo in
izkoriščanje vode v okviru dodeljene koncesije ves čas trajanja koncesije, 
-       
ukrepe v zvezi s sanacijo, vzpostavitvijo novega oziroma nadomestitvijo
prejšnjega stanja po prenehanju koncesije.
5. člen
(stroški koncesionarja)
Koncesionar nosi vse stroške v zvezi s koncesijo, ki bo podeljena
na podlagi te uredbe.
6. člen
(plačilo za koncesijo)
Koncesionar plačuje za koncesijo enkrat letno znesek za
celotno količino načrpane vode v višini 0,3 promila od povprečne prodajne cene
pitne vode v Republiki Sloveniji. 
Plačilo za koncesijo se med državo in lokalno skupnostjo, na
območju katere se nahaja vodni vir, razdeli v razmerju 20 : 80 v korist države.
Način obračunavanja in plačevanja plačila za koncesijo se
podrobneje določi v koncesijski pogodbi. 
Prihodki iz drugega odstavka tega člena so vir občinskega
proračuna in proračuna Republike Slovenije.
7. člen
(pravice koncesionarja)
Koncesionar ima pravico: 
-       
gospodarsko izkoriščati vodo iz vodotoka Krka izključno za namakanje
območja Namakalnega sistema Kalce–Naklo, ki je predmet koncesije, 
-       
druge pravice, določene v koncesijski pogodbi v skladu s to uredbo.
8. člen
(nadzor nad izvajanjem koncesije)
Nadzor nad izvajanjem koncesije izvršujejo pristojni
inšpektorji.
9. člen
(razlogi in način prenehanja koncesije)
Koncesija preneha: 
-       
s prenehanjem koncesijske pogodbe v skladu z zakonom, 
-       
z odvzemom koncesije, 
-       
z odkupom koncesije v skladu z zakonom, 
-       
v drugih primerih, določenih s koncesijsko pogodbo. 
Pogoji in način prenehanja koncesije se podrobneje uredijo s
koncesijsko pogodbo.
10. člen
(prenos objektov in naprav)
Po prenehanju koncesije preidejo brezplačno, v brezhibnem
stanju v posest koncedenta vsi objekti in naprave za črpanje vode iz vodotoka
Krka, ki so zgrajeni na vodnem zemljišču, in jih je za koncedenta zgradil ali
drugače pridobil koncesionar.
11. člen
(način pridobitve koncesije)
Z odredbo je določeno, da je investitor melioracijskih del
Kmečka zadruga Kostanjevica, z.o.o., Kambičev trg 1, Kostanjevica na Krki, zato
se, na podlagi 116. člena zakona o kmetijskih zemljiščih (Uradni list RS, št.
59/96), ta določi za koncesionarja brez javnega razpisa. 
Koncesionarja določi vlada z upravno odločbo. 
Koncesionar je na podlagi odločbe o določitvi koncesionarja
upravičen pričeti vse upravne postopke povezane s posegom v prostor in
opravljati druge investitorske posle. 
Koncesionar mora v roku treh let od izdaje odločbe iz drugega
odstavka tega člena skleniti koncesijsko pogodbo, sicer koncesija preneha
veljati.
12. člen
(začetek in čas trajanja koncesije)
Koncesija se podeli za dobo petnajst let. 
Rok iz prejšnjega odstavka začne teči z dnem podpisa
koncesijske pogodbe. 
Koncesija se lahko podaljša na način in pod pogoji,
določenimi v koncesijski pogodbi.
13. člen
(koncesijska pogodba)
Medsebojna razmerja med koncedentom in koncesionarjem se
podrobneje uredijo s koncesijsko pogodbo. 
Koncesijsko pogodbo sklene v imenu koncedenta vlada. 
V primeru neskladja med to uredbo in koncesijsko pogodbo
veljajo določbe te uredbe.
14. člen
(veljavnost uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 329-06/2001-1
Ljubljana, dne 27. septembra 2001.
Vlada Republike Slovenije
dr. Janez Drnovšek l. r. 
Predsednik