1. člen
(vsebina uredbe)
(1) Ta uredba določa minimalne ukrepe
za končne uporabnike invalide v skladu z Direktivo 2002/22/ES Evropskega
parlamenta in Sveta z dne 7. marca 2002 o univerzalni storitvi in pravicah
uporabnikov v zvezi z elektronskimi komunikacijskimi omrežji in storitvami (UL
L št. 108 z dne 24. 4. 2002, str. 51), zadnjič spremenjeno z
Direktivo 2009/136/ES Evropskega parlamenta in Sveta z dne 25. novembra
2009 o spremembah Direktive 2002/22/ES o univerzalnih storitvah in pravicah
uporabnikov v zvezi z elektronskimi komunikacijskimi omrežji in storitvami,
Direktive 2002/58/ES o obdelavi osebnih podatkov in varstvu zasebnosti na
področju elektronskih komunikacij in Uredbe (ES) št. 2006/2004 o sodelovanju
med nacionalnimi organi, odgovornimi za izvrševanje zakonodaje o varstvu
potrošnikov (UL L št. 337 z dne 18. 12. 2009, str. 11).
(2) Ta uredba je bila sprejeta ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str. 37), zadnjič spremenjeno z Uredbo (EU)
št. 1025/2012 Evropskega parlamenta in Sveta z dne 25. oktobra 2012 o
evropski standardizaciji, spremembi direktiv Sveta 89/686/EGS in 93/15/EGS ter
direktiv 94/9/ES, 94/25/ES, 95/16/ES, 97/23/ES, 98/34/ES, 2004/22/ES,
2007/23/ES, 2009/23/ES in 2009/105/ES Evropskega parlamenta in Sveta ter
razveljavitvi Sklepa Sveta 87/95/EGS in Sklepa št. 1673/2006/ES Evropskega
parlamenta in Sveta (UL L št. 316 z dne 14. 11. 2012, str. 12).
2. člen
(pomen izrazov)
(1) V tej uredbi izraz končni
uporabnik invalid oziroma naročnik invalid pomeni:
-       
slepega ali slabovidnega končnega uporabnika oziroma naročnika, ki mu je
bila ugotovljena najmanj 80-odstotna telesna okvara zaradi izgube vida,
-       
gluhega ali naglušnega končnega uporabnika oziroma naročnika, ki mu je
bila ugotovljena najmanj 60-odstotna telesna okvara zaradi izgube sluha,
-       
končnega uporabnika oziroma naročnika, ki mu je bila ugotovljena najmanj
80-odstotna telesna okvara, pri čemer je najnižji odstotek posamezne telesne
okvare, ki se sešteva, vsaj 70-odstotna telesna okvara.
(2) Mobilna javna radijska storitev
pomeni javno komunikacijsko storitev, ki je v celoti ali pretežno sestavljena
iz prenosa signalov z radijskimi valovi.
3. člen
(priključitev na javno komunikacijsko
omrežje na fiksni lokaciji)
(1) Izvajalec univerzalne storitve
prednostno obravnava zahtevo končnega uporabnika invalida za priključitev na
javno komunikacijsko omrežje na fiksni lokaciji.
(2) Izvajalec univerzalne storitve
zagotovi končnemu uporabniku invalidu 50-odstotni popust pri priključitvi na
javno komunikacijsko omrežje na fiksni lokaciji.
(3) Izvajalec univerzalne storitve
brezplačno prednostno obravnava in odpravi okvare na dostopovnem vodu do
končnega uporabnika invalida. Končni uporabnik invalid, ki ni naročnik, sporoči
izvajalcu univerzalne storitve, katero omrežno priključno točko uporablja, kar
dokazuje s potrdilom o stalnem ali začasnem prebivališču na naslovu, na katerem
je omrežna priključna točka.
4. člen
(dostop do javno dostopnih telefonskih
storitev na fiksni lokaciji)
(1) Splošni pogoji za dostop do javno
dostopnih telefonskih storitev na fiksni lokaciji in ustrezajoči cenik morajo
biti dostopni v zvočnem in video zapisu oziroma v takšni elektronski obliki, ki
omogoča pretvorbo v končnemu uporabniku invalidu zaznavno obliko.
(2) Izvajalec univerzalne storitve
zagotovi naročniku invalidu 50-odstotni popust pri mesečni naročnini za javno
dostopne telefonske storitve na fiksni lokaciji.
(3) Izvajalec univerzalne storitve
omogoči, da se slepi ali slabovidni naročnik invalid lahko seznani z višino
računa z govornimi sporočili oziroma v takšni elektronski obliki, ki mu omogoča
pretvorbo v njemu zaznavno obliko.
(4) Tehnično opremo za pretvorbo iz
prvega in tretjega odstavka tega člena si zagotovi končni uporabnik invalid
sam.
5. člen
(nakup ali najem ustrezne terminalske
opreme)
(1) Izvajalec univerzalne storitve
zagotovi končnemu uporabniku invalidu možnost nakupa ali najema njegovim
potrebam prilagojene terminalske opreme, ki ustreza najmanj naslednjim
zahtevam:
-       
omogočati mora preprosto uporabo,
-       
večje in lahko dostopne ter prepoznavne tipke,
-       
možnost preprostega spreminjanja kontrasta zaslona,
-       
možnost preprostega nastavljanja jakosti zvoka ali dodatnega povečanja
jakosti zvoka,
-       
branje z zaslona,
-       
možnost nastavitve hitrega klicanja,
-       
vizualna in zvočna opozorila z možnostjo nastavljanja jakosti zvonjenja
ali dodatnega povečanja jakosti zvonjenja in
-       
možnost povezljivosti s slušnim aparatom.
(2) Izvajalec univerzalne storitve
zagotovi končnemu uporabniku invalidu terminalsko opremo iz prejšnjega odstavka
s prodajo po nabavni vrednosti ali z najemom po ceni, ki temelji na nabavni
vrednosti.
6. člen
(dostop do univerzalnega imenika za slepe
in slabovidne)
Izvajalec univerzalne storitve omogoči, da
so slepemu ali slabovidnemu končnemu uporabniku invalidu na posebni številki
dostopni podatki iz univerzalnega imenika v govorni obliki in da mu je na tej
številki zagotovljena tudi pomoč pri posredovanju klicev. Klici na to posebno
številko so za slepe in slabovidne končne uporabnike invalide brezplačni.
7. člen
(dostop do univerzalne imeniške službe za
gluhe ali naglušne)
(1) Izvajalec univerzalne storitve
omogoči, da so gluhemu ali naglušnemu končnemu uporabniku invalidu na posebni
številki dostopni podatki o naročnikih iz univerzalnega imenika s prenosom
zapisanega besedila na terminal končnega uporabnika invalida. Navedena
obveznost se izvaja z uporabo terminala za mobilno javno radijsko storitev, če
pa je tehnično mogoče, lahko tudi preko omrežne priključne točke končnega
uporabnika invalida na fiksni lokaciji na terminal za javno dostopno telefonsko
storitev na tej lokaciji.
(2) Končni uporabnik invalid iz
prejšnjega odstavka mora na poslano poizvedbo v besedilni obliki dobiti odgovor
v tej obliki v skladu s parametri kakovosti iz splošnega akta iz drugega
odstavka 133. člena Zakona o elektronskih komunikacijah (Uradni list RS, št.
109/12 in 110/13; v nadaljnjem besedilu: zakon), kakor je določeno v prejšnjem
odstavku.
8. člen
(dostop do javnih telefonskih govorilnic
in terminalov z invalidskim vozičkom)
(1) Izvajalec univerzalne storitve omogoči
dostopnost do javnih telefonskih govorilnic ali drugih dostopovnih točk za
javno govorno telefonijo in do njihovih terminalov z invalidskim vozičkom za
najmanj 20 odstotkov javnih telefonskih govorilnic ali drugih dostopovnih točk
za javno govorno telefonijo na posameznem geografskem območju, ki se mu določa
medkrajevna koda v skladu s splošnim aktom iz 63. člena zakona. Tako
prilagojene javne telefonske govorilnice ali druge dostopovne točke za javno
govorno telefonijo morajo biti na odprtih prostorih ali v stavbah z urejenim
dostopom za invalide.
(2) Terminali v javnih telefonskih
govorilnicah ali drugih dostopovnih točkah za javno govorno telefonijo iz
prejšnjega odstavka morajo biti postavljeni na takšni višini, da je mogoča
enostavna uporaba in polna funkcionalnost končnim uporabnikom invalidom na
invalidskih vozičkih.
(3) Numerične tipkovnice govornih
terminalov javnih telefonskih govorilnic ali drugih dostopovnih točk za javno
govorno telefonijo morajo imeti označeno tipko številka 5, da jo slepi in
slabovidni končni uporabniki invalidi lahko otipajo in se po njej orientirajo.
Sosledje znakov mora biti v skladu s standardom SIST ISO/IEC 9995-4.
(4) Izvajalec univerzalne storitve
pripravi seznam lokacij prilagojenih javno dostopnih telefonskih govorilnic ali
drugih dostopovnih točk za javno govorno telefonijo iz prvega odstavka tega
člena. Za slepe in slabovidne končne uporabnike invalide pripravi seznam v
zvočnem zapisu oziroma v takšni elektronski obliki, ki omogoča pretvorbo v
slepemu ali slabovidnemu končnemu uporabniku invalidu zaznavno obliko. Seznam,
ki ga izvajalec univerzalne storitve posodablja enkrat letno, mora biti na
voljo v njegovih prodajnih prostorih in na spletnih straneh, ki jih oblikuje v
skladu z mednarodnimi priporočili za dostopnost spletnih mest.
9. člen
(dostop do storitev v sili za gluhe ali
naglušne)
(1) Izvajalec univerzalne storitve
gluhemu ali naglušnemu končnemu uporabniku invalidu omogoči klic v sili z uporabo
znakovnih jezikov in drugih oblik negovorjenih jezikov v skladu s 134. členom
zakona.
(2) Izvajalec univerzalne storitve
končnemu uporabniku invalidu iz prejšnjega odstavka v vsakem primeru omogoči
najmanj klic v sili s prenosom zapisanega besedila preko terminala končnega
uporabnika invalida. Navedena obveznost se izvaja z uporabo terminala za
mobilno javno radijsko storitev, če pa je tehnično mogoče, lahko tudi preko
omrežne priključne točke končnega uporabnika invalida na fiksni lokaciji z
uporabo terminala za javno dostopno telefonsko storitev na tej lokaciji.
10. člen
(dokazovanje upravičenosti in preverjanje
istovetnosti)
(1) Izpolnjevanje pogojev iz prvega
odstavka 2. člena te uredbe se dokazuje:
-       
z odločbo ali sklepom pristojnega organa, s katerim je ugotovljena
telesna okvara v skladu s predpisi, ki urejajo pravice invalidov, ali
-       
z odločbo ali potrdilom o priznanem odstotku vojne invalidnosti v skladu
s predpisi, ki urejajo vojne invalide, ali
-       
z mnenjem izvedenskega organa Zavoda za pokojninsko in invalidsko
zavarovanje Slovenije.
(2) Način preverjanja upravičenja do
uporabe številke iz 6. člena te uredbe:
-       
končni uporabnik invalid, ki ni naročnik, sporoči izvajalcu univerzalne
storitve, katero omrežno priključno točko uporablja, kar dokazuje s potrdilom o
stalnem ali začasnem prebivališču na naslovu, kjer je ta točka,
-       
za klice iz javnih telefonskih govorilnic ali drugih dostopovnih točk za
javno govorno telefonijo določi izvajalec univerzalne storitve v splošnih
pogojih (na primer z osebno kodo) na podlagi predhodno izraženega interesa
končnega uporabnika invalida.
11. člen
(končni uporabniki invalidi oziroma
naročniki invalidi, upravičeni do popustov)
(1) Do popustov pri priključitvi na
javno komunikacijsko omrežje na fiksni lokaciji v skladu z drugim odstavkom 3.
člena te uredbe in pri mesečnih naročninah do javno dostopnih storitev na
fiksni lokaciji v skladu z drugim odstavkom 4. člena te uredbe je upravičen
končni uporabnik invalid oziroma naročnik invalid brez zagotovljenih sredstev
za zadovoljevanje minimalnih življenjskih potreb v višini, ki omogoča preživetje.
(2) Izpolnjevanje pogoja iz prejšnjega
odstavka se dokazuje:
-       
z odločbo o upravičenosti do denarne socialne pomoči ali varstvenega
dodatka po zakonu, ki ureja socialnovarstvene prejemke, ali
-       
z odločbo, s katero je podeljena pravica do invalidskega dodatka,
pravica do družinskega dodatka ali pravica do oskrbnine po zakonu, ki ureja
vojne invalide, ali
-       
z odločbo, s katero je podeljena pravica do veteranskega dodatka po
zakonu, ki ureja vojne veterane, ali
-       
z odločbo, s katero je podeljena pravica do nadomestila za invalidnost
po zakonu, ki ureja oblike družbenega varstva zmerno, težje in težko duševno
ter najtežje telesno prizadetih oseb.
12. člen
(prenehanje uporabe)
Z dnem uveljavitve te uredbe se preneha
uporabljati Uredba o ukrepih za končne uporabnike invalide (Uradni list RS, št.
92/10 in 109/12 – ZEKom-1).
13. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00727-10/2014
Ljubljana, dne 29. maja 2014
EVA 2013-3330-0091
Vlada Republike Slovenije
mag. Alenka Bratušek l.r.
Predsednica