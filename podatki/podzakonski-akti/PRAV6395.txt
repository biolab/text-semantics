1. člen
Ta pravilnik določa površinske vode in
odseke površinskih voda (v nadaljnjem besedilu: odseki), ki so pomembni za
življenje sladkovodnih vrst rib, v skladu z določbo 4. člena Direktive Sveta
78/659/EGS z dne 18. julija 1978 o kakovosti sladkih voda, ki jih je treba
zavarovati ali izboljšati, da se omogoči življenje rib (UL L, št. 222 z dne 14.
8. 1978, str. 1) in predpisi, ki določajo kakovost površinskih voda za
življenje sladkovodnih vrst rib.
2. člen
Pojmi po tem pravilniku imajo naslednji
pomen: 
-       
ciljne vrste rib so avtohtone vrste rib, ki se v pretežni meri nahajajo
v posameznem odseku in so pomembne za opredelitev salmonidnih oziroma
ciprinidnih voda; 
-       
spremljajoče vrste rib so druge vrste rib, ki se v posameznem odseku
nahajajo v manjši meri in so varovane ali zaščitene s predpisi s področja
ohranjanja narave.
3. člen
(1) Odseki se določijo za salmonidne in
ciprinidne vode posebej, skladno s kriteriji iz predpisov, ki določajo kakovost
površinskih voda za življenje sladkovodnih vrst rib. 
(2) Določitev odsekov se lahko naknadno
spremeni, če nastopijo okoliščine, ki jih v času določitve ni bilo mogoče
predvideti, pri čemer pa taka sprememba ne sme voditi k posrednemu ali
neposrednemu povečanju onesnaženja površinskih voda.
4. člen
Začetek in konec posameznega odseka je
določen z začetno in končno točko na vodotoku kot linijskemu objektu iz
podatkovnega niza TOPO 25 – HIDROGRAFIJA, ki ga vodi Geodetska uprava Republike
Slovenije, Ministrstva za okolje in prostor. Začetne in končne točke so
določene s koordinatami v državnem koordinatnem sistemu in navedene v prilogi
1, ki je sestavni del tega pravilnika.
5. člen
V prilogi 1 tega pravilnika so navedeni
posamezni odseki vodotokov, koordinate končnih točk iz prejšnjega člena, tip
površinske vode in ciljne ter spremljajoče vrste sladkovodnih rib, z oznako
predpisa, na podlagi katerih so varovane oziroma zaščitene.
6. člen
(črtan)
7. člen
Podatki o odsekih se prikažejo kot
podatkovni sloj v geografskem informacijskem sistemu in se vnesejo v vodni
kataster.
8. člen
Podatki o odsekih se vnesejo v zbirko
pravnih režimov, ki se vodi na podlagi predpisov o urejanju prostora.

Priloga
1: Odseki, vrstna sestava
Priloga 2: (črtana)

Pravilnik o določitvi odsekov površinskih
voda, pomembnih za življenje sladkovodnih vrst rib (Uradi list RS, št. 28/05) vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o določitvi
odsekov površinskih voda, pomembnih za življenje sladkovodnih vrst rib (Uradni
list RS, št. 8/18) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.