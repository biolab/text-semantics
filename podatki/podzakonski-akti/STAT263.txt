1. SPLOŠNE DOLOČBE
1. člen
Lekarniška zbornica Slovenije (v nadaljnjem besedilu:
zbornica) je samostojna organizacija, ustanovljena z namenom zastopanja
lekarniške dejavnosti in lekarniškega stanu.
2. člen
Zbornica je pravna oseba javnega prava.
Zbornica nadaljuje tradicijo Lekarniške zbornice Slovenije, ustanovljene
11. 11. 1992 v Ljubljani, s tem da izvršuje poslanstva in naloge, določene
z zakonom, ki ureja lekarniško dejavnost, in tem statutom.
Sedež zbornice je v Ljubljani.
Pečat zbornice je okrogle oblike z napisom: Lekarniška
zbornica Slovenije. V sredini pečata je križ, v katerem je znak lekarništva –
stilizirana čaša s kačo.
3. člen
V tem statutu uporabljeni izrazi, zapisani v slovnični obliki
moškega spola, so uporabljeni kot nevtralni in veljajo enakovredno za oba
spola.
4. člen
Članstvo v zbornici je obvezno za fizične in pravne osebe s
koncesijo za izvajanje lekarniške dejavnosti, javne lekarniške zavode,
bolnišnice in druge izvajalce lekarniške dejavnosti v skladu z zakonom, ki
ureja lekarniško dejavnost.
V zbornico se lahko prostovoljno včlanijo farmacevtski
strokovni delavci, ki opravljajo strokovno delo v lekarni, in sicer: magistri
farmacije, magistri farmacije specialisti ter farmacevtski tehniki.
5. člen
Zbornica skrbi za ugled, verodostojnost in razvoj lekarniške dejavnosti
ter varuje in zastopa interese svojih članov.
Zbornica opravlja naslednje naloge:
1.     
ministru, pristojnemu za zdravje, (v nadaljevanju: minister) pošilja
poročila o delovanju in rezultatih lekarniške dejavnosti, in daje ministru,
pristojnim subjektom in članom zbornice mnenja in predloge o preskrbi z
zdravili, izdaji zdravil, ureditvi lekarn, vzgoji in usposabljanju
farmacevtskih strokovnih delavcev in drugih zadevah, ki se nanašajo na
lekarniško dejavnost,
2.     
sodeluje pri pripravi predpisov, ki se nanašajo na lekarniško dejavnost,
zdravstveno dejavnost, zdravstveno zavarovanje, zdravila, vključno z
oblikovanjem lekarniške mreže na primarni, sekundarni in terciarni ravni,
načrtovanjem kadrovskih potreb lekarniške dejavnosti in drugih predpisov, ki
vplivajo na izvajanje lekarniške dejavnosti,
3.     
pripravi vsebine specializacij in predlog o vrstah in trajanju
specializacij in postopku opravljanja specialističnega izpita ter postopku
imenovanja izpitne komisije ter pripravi predlog vsebine dodatnih specialnih
znanj,
4.     
predlaga ministru v sprejem predpise, potrebne za izvajanje lekarniške
dejavnosti, in druge predpise v skladu z zakonodajo, ki ureja lekarniško in
zdravstveno dejavnost,
5.     
sprejema, izdaja in nenehno posodablja Kodeks magistralnih zdravil in
Kodeks galenskih zdravil ter v ta namen sprejme pravila za vključevanje
magistralnih in galenskih zdravil v kodeksa,
6.     
daje mnenje občini ali več sosednjim občinam o koncesijskem aktu, mnenje
občini ali več sosednjim občinam o ustanovitvi javnega lekarniškega zavoda na
primarni ravni, mnenje občini o poslovanju podružnice lekarne, mnenje občini o
organiziranju priročne zaloge zdravil, mnenje izvajalcu o ustanovitvi oziroma
organiziranju lekarne oziroma podružnice lekarne, in druga mnenja v skladu z
veljavnimi predpisi,
7.     
predlaga ministru v sprejem predpise, s katerimi se podrobneje določijo
postopki za podeljevanje, podaljšanje in odvzem licence magistrom farmacije in
določa večje strokovne pomanjkljivosti ali napake pri delu, katerih posledica
je odvzem licence,
8.     
sodeluje pri določanju izhodišč za sklepanje pogodb z ZZZS in za
oblikovanje cen storitev lekarniške dejavnosti v okviru obveznega zdravstvenega
zavarovanja,
9.     
določa način oblikovanja cen zdravil, ki niso financirana iz javnih
sredstev,
10.  
pripravlja kadrovske in druge strokovne standarde in normative za delo
farmacevtskih strokovnih delavcev v lekarnah,
11.  
vodi evidence o rednem strokovnem izpopolnjevanju,
12.  
sprejme standarde, smernice in priporočila za izvajanje in razvoj
lekarniške dejavnosti,
13.  
sodeluje s farmacevtsko industrijo in trgovci z zdravili na debelo za
zagotavljanje kakovostne oskrbe z zdravili,
14.  
sodeluje z izobraževalnimi zavodi in Slovenskim farmacevtskim društvom
pri oblikovanju izobraževalnih programov,
15.  
sodeluje s Slovenskim farmacevtskim društvom pri reševanju farmacevtske
problematike,
16.  
sodeluje pri pripravi kolektivne pogodbe za delavce lekarniške
dejavnosti in sklepa kolektivne pogodbe v imenu izvajalcev lekarniške
dejavnosti kot delodajalcev,
17.  
sodeluje z razširjenim strokovnim kolegijem, pristojnim za lekarniško
dejavnost, pri urejanju zadev, povezanih s strokovnimi vidiki delovanja
lekarniške dejavnosti,
18.  
lahko ustanavlja sklade za pomoč svojim članom,
19.  
vodi evidenco o vseh predpisih, ki se nanašajo na lekarniško dejavnost,
in z njimi seznanja svoje člane,
20.  
opravlja založniško in izdajateljsko dejavnost za strokovne publikacije
ter izdaja strokovno glasilo zbornice in informativne publikacije,
21.  
organizira strokovna srečanja, seminarje in druge oblike strokovnega
izpopolnjevanja in
22.  
opravlja druge naloge v skladu z zakonskimi in drugimi predpisi in
svojimi akti.
Zbornica opravlja kot javno pooblastilo naslednje naloge:
1.     
organizira pripravništvo, strokovno izpopolnjevanje in specializacijo
farmacevtskih strokovnih delavcev,
2.     
sprejema Kodeks lekarniške deontologije in pravila dobre lekarniške
prakse ter ukrepa ob njihovih kršitvah,
3.     
daje mnenje o podelitvi koncesij za izvajanje lekarniške dejavnosti,
4.     
vodi register farmacevtskih strokovnih delavcev pri izvajalcu lekarniške
dejavnosti,
5.     
podeljuje, podaljšuje in odvzema licenco magistrom farmacije,
6.     
vodi evidence o izpolnjevanju pogojev za podeljevanje in podaljševanje
licenc,
7.     
izvaja strokovni nadzor s svetovanjem pri izvajalcu lekarniške
dejavnosti in
8.     
določa vrste izdelkov, ki se lahko prodajajo v lekarnah v okviru
lekarniške dejavnosti v skladu z zakonom, ki ureja lekarniško dejavnost.
6. člen
Obvezni člani zbornice imajo pravico:
-       
da volijo in so njihovi predstavniki ali član sam izvoljeni v organe
zbornice,
-       
do storitev, ki jih zbornica opravlja v okviru svojih nalog,
-       
do udeležbe in sodelovanja na organiziranih strokovnih srečanjih,
seminarjih in oblikah strokovnega izpopolnjevanja, ki jih organizira zbornica,
-       
do interesnega združevanja v sekcije,
-       
do brezplačnega prejemanja zborničnega strokovnega glasila,
-       
druge pravice, ki izhajajo iz aktov zbornice in sklepov organov
zbornice.
Prostovoljni člani imajo pravico biti izvoljen v organe
zbornice in pravice iz druge do šeste alineje prejšnjega odstavka.
7. člen
Dolžnosti obveznih in prostovoljnih članov zbornice so:
-       
spoštovanje in izvajanje aktov in sklepov, ki jih sprejmejo organi
zbornice,
-       
plačilo vpisnine in redno plačevanje članarine v višini, kot jo določi
skupščina,
-       
redno posredovanje vseh podatkov in njihovih sprememb, ki so potrebni za
izvajanje nalog zbornice ali so jih določili organi zbornice,
-       
posredovanje podatkov zbornici o vseh nepravilnostih, ki jih ugotovijo
na svojem območju v zvezi z opravljanjem dejavnosti ali kršenjem predpisov, ki
zadevajo lekarniško dejavnost.
2. ORGANI ZBORNICE
8. člen
Organi zbornice so:
-       
skupščina,
-       
izvršni odbor,
-       
nadzorni odbor in
-       
predsednik zbornice.
Disciplinski organi zbornice so:
-       
disciplinska komisija,
-       
disciplinsko sodišče in
-       
tožilec zbornice.
Člana zbornice lahko zastopa v skupščini zbornice le magister
farmacije z licenco. V organe zbornice je lahko izvoljen samo magister
farmacije z licenco.
2.1. Skupščina
9. člen
Skupščina je najvišji organ zbornice, ki ga sestavljajo
predstavniki obveznih članov oziroma obvezni člani.
Obvezni član ima na skupščini toliko predstavnikov, kolikor lekarn
in lekarniških podružnic ima v svoji sestavi.
Predstavnik obveznega člana oziroma obvezni član zbornice ima
pri glasovanju na skupščini en glas. Predstavnik obveznega člana oziroma
obvezni član zbornice lahko na podlagi pooblastila zastopa in glasuje tudi v
imenu kateregakoli drugega predstavnika obveznega člana oziroma obveznega člana
zbornice. Pooblastilo se da za glasovanje o sklepih, ki so vnaprej oblikovani
in posredovani z gradivom za skupščino.
10. člen
Skupščina zbornice:
1.     
sprejema Statut Lekarniške zbornice Slovenije,
2.     
odloča o vprašanjih, ki se nanašajo na gospodarski položaj in način
financiranja lekarniške dejavnosti,
3.     
sprejema kodeks lekarniške deontologije,
4.     
sprejema pravila dobre lekarniške prakse in dobre proizvodne prakse,
5.     
sprejema pravila za vključevanje magistralnih zdravil v Kodeks
magistralnih zdravil in vključevanje galenskih zdravil v Kodeks galenskih
zdravil,
6.     
sprejema splošne akte zbornice, s katerimi ureja organizacijo in
poslovanje zbornice in njenih organov in zadeve iz pristojnosti zbornice, razen
tistih, ki jih po tem statutu ali po posebnem pooblastilu skupščine sprejema
izvršni odbor zbornice,
7.     
sprejema kadrovske in druge strokovne standarde in normative za delo
farmacevtskih strokovnih delavcev v lekarnah,
8.     
sprejema standarde, smernice in priporočila za izvajanje in razvoj
lekarniške dejavnosti,
9.     
voli predsednika in ga razrešuje,
10.  
voli in razrešuje člane izvršnega in nadzornega odbora, predsednika in
člane disciplinske komisije in njihove namestnike, predsednika in člane
disciplinskega sodišča in njihove namestnike ter tožilca zbornice in njegovega
namestnika,
11.  
sprejema poročilo organov o delu zbornice v minulem letu in ocenjuje
njihovo delo,
12.  
potrjuje letni obračun,
13.  
sprejema delovni program in finančni načrt,
14.  
odloča o višini vpisnine, članarine in drugih prihodkov,
15.  
odloča o vključevanju v mednarodne organizacije in izstopu iz njih,
16.  
obravnava vprašanja, ki se nanašajo na položaj in status izvajalcev
lekarniške dejavnosti,
17.  
potrjuje ustanovitev sekcije članov zbornice,
18.  
obravnava in sklepa o vseh drugih vprašanjih, ki se nanašajo na preskrbo
z zdravili, zdravstvo in izobraževanje farmacevtskih strokovnih delavcev.
Za izvajanje javnih pooblastil skupščina sprejema:
-       
pravilnik o izvajanju pripravništva,
-       
pravilnik o registru farmacevtskih strokovnih delavcev pri izvajalcu
lekarniške dejavnosti,
-       
pravilnik o izvajanju strokovnega nadzora s svetovanjem.
Odločitve iz 1., 2., 4., 7., 8. in 14. točke prvega odstavka
tega člena sprejema skupščina s kvalificirano večino.
11. člen
Skupščina zaseda po potrebi, najmanj pa enkrat na leto.
Zasedanje skupščine lahko poteka tudi korespondenčno.
Zasedanje sklicuje aktualni predsednik skupščine na svojo pobudo
ali na pisno zahtevo:
-       
predsednika zbornice,
-       
izvršnega odbora,
-       
nadzornega odbora ali
-       
najmanj tretjine članov zbornice.
Zahteva mora vsebovati tudi predlog za dnevni red.
Aktualni predsednik skupščine mora sklicati skupščino
najkasneje v 30 dneh po prejemu zahteve. Po preteku tega roka lahko zasedanje
skupščine skličejo predlagatelji sami.
12. člen
Vabilo na redno zasedanje skupščine mora biti vročeno članom
najmanj 15 dni pred zasedanjem skupščine.
V vabilu na zasedanje skupščine morajo biti navedeni kraj,
dan in ura ter dnevni red zasedanja.
13. člen
Skupščina je sklepčna, če so na zasedanju prisotni
predstavniki javnih lekarniških zavodov, fizičnih in pravnih oseb s koncesijo
za izvajanje lekarniške dejavnosti ter bolnišničnih lekarn z več kot polovico
vseh glasov obveznih članov.
Sklepi se sprejemajo z večino glasov prisotnih predstavnikov.
V primerih, ko skupščina odloča s kvalificirano večino, je predlog sprejet, če
je dobil najmanj ¾ glasov vseh obveznih članov zbornice.
14. člen
Skupščina izvoli na predlog izvršnega odbora predsednika in
podpredsednika skupščine. Predsednik in podpredsednik praviloma ne smeta
izhajati iz iste sekcije.
Mandat predsednika skupščine traja od izvolitve na prvi
skupščini v letu do izvolitve predsednika skupščine na prvi skupščini v
naslednjem letu. Število mandatov predsednika skupščine ni omejeno.
Naloge predsednika skupščine so:
-       
sklicuje in vodi skupščino,
-       
podpisuje sklepe in druge dokumente, ki jih sprejme skupščina, razen
aktov zbornice,
-       
udeležuje se sej izvršnega odbora in mu daje predloge in pobude,
-       
opravlja druge naloge skladno s statutom in drugimi akti zbornice.
Naloge podpredsednika skupščine so:
-       
sklicuje in vodi skupščino v odsotnosti predsednika skupščine in po
njegovem pooblastilu,
-       
opravlja vse tiste funkcije, za katere ga pooblasti predsednik skupščine,
-       
v odsotnosti predsednika skupščine in po njegovem pooblastilu se
udeležuje sej izvršnega odbora in mu daje predloge in pobude,
-       
opravlja druge naloge skladno s statutom in drugimi akti zbornice.
15. člen
Skupščina voli člane organov zbornice in disciplinskih
organov zbornice za mandatno dobo štirih let.
Skupščina lahko na obrazložen predlog izvršnega odbora
razreši posamezne člane organov zbornice in disciplinskih organov zbornice pred
potekom dobe, za katero so izvoljeni, in takoj izvoli nove.
Če predčasno preneha mandat članu organa zbornice ali
disciplinskega organa zbornice, prva naslednja skupščina izvoli novega člana.
16. člen
Za organe, ki jih izvoli in imenuje skupščina, se izvede
predhodni kandidacijski postopek.
Kandidacijski postopek izvede kandidacijska komisija, ki jo
imenuje izvršni odbor.
Kandidacijska komisija evidentira kandidate za posamezne organe
in iz vrst evidentiranih kandidatov sestavi listo kandidatov za vse funkcije v
organih zbornice in disciplinskih organov zbornice, pri čemer mora biti na
listi najmanj toliko kandidatov, kolikor jih je potrebno izvoliti. Pri listi
kandidatov se praviloma upošteva regionalno zastopanost v organih zbornice.
17. člen
Volitve kandidatov v organe, ki jih voli skupščina, so
neposredne in tajne, če skupščina ne sklene, da se glasuje javno z izjavljanjem
predstavnikov članov.
2.2. Izvršni odbor
18. člen
Izvršni odbor je izvršilni organ zbornice in vodi delo
zbornice v skladu s statutom in drugimi akti zbornice. Izvršni odbor ima 12
članov.
Predsednik zbornice je član izvršnega odbora po položaju, 11
članov pa se izvoli izmed kandidatov javnih lekarniških zavodov, fizičnih in
pravnih oseb s koncesijo za izvajanje lekarniške dejavnosti ter bolnišničnih
lekarn.
Število članov izvršnega odbora po strukturi iz prejšnjega
odstavka določi izvršni odbor pred volitvami na osnovi števila glasov v
skupščini.
19. člen
Izvršni odbor zbornice opravlja naslednje naloge:
-       
izvršuje sklepe in odločitve skupščine zbornice,
-       
obravnava in sklepa o vprašanjih, ki so pomembna za opravljanje
lekarniške dejavnosti,
-       
pripravlja gradiva in predloge za skupščino,
-       
pripravlja predlog statuta, kodeksa lekarniške deontologije in drugih
splošnih aktov zbornice, ki jih sprejema skupščina zbornice,
-       
pripravlja predloge zakonskega urejanja preskrbe z zdravili,
-       
pripravlja predloge in mnenja, ki se nanašajo na izhodišča za plane
zdravstvenega varstva,
-       
sprejema mnenja, ki se nanašajo na lekarniško mrežo na primarni, sekundarni
in terciarni ravni,
-       
sprejema predloge in stališča o izhodiščih za sklepanje pogodb z Zavodom
za zdravstveno zavarovanje Slovenije in o oblikovanju cen lekarniških storitev
v okviru obveznega zdravstvenega zavarovanja,
-       
določa način oblikovanja cen zdravil, ki se ne določajo s pogodbami
Zavoda za zdravstveno zavarovanje Slovenije,
-       
določa vrste izdelkov, ki se smejo prodajati v lekarnah,
-       
imenuje sekretarja zbornice,
-       
imenuje člane komisij in delovnih skupin zbornice, ki so ustanovljene s
tem statutom oziroma jih ustanovi kot svoja delovna telesa,
-       
imenuje člane komisije za strokovni nadzor s svetovanjem, komisije za
opravljanje preizkusa strokovne usposobljenosti in drugih komisij v skladu z
zakonodajo in splošnimi akti zbornice,
-       
sprejme poslovnik za delovanje komisij in delovnih skupin na zbornici,
-       
sprejme pravila glede povrnitve stroškov v disciplinskem postopku,
-       
sprejema programe strokovnega izpopolnjevanja farmacevtskih strokovnih
delavcev,
-       
upravlja sredstva zbornice in sprejema letni obračun ter sprejema
predpise v ta namen,
-       
ugotavlja skladnost pravil sekcije s statutom zbornice,
-       
sprejema pravilnik o organizaciji strokovne službe zbornice, o
sistemizaciji delovnih mest in o delovnih razmerjih delavcev strokovne službe
zbornice,
-       
imenuje in razrešuje člane uredništva, glavnega urednika in odgovornega
urednika strokovnega glasila zbornice Lekarništva,
-       
opravlja druge naloge v skladu z akti zbornice.
20. člen
Seje izvršnega odbora sklicuje in vodi predsednik zbornice.
Seja je sklepčna, če je navzoča večina članov izvršnega
odbora.
Izvršni odbor sprejema sklepe z večino glasov navzočih
članov.
Za svoje delo odgovarja skupščini zbornice.
2.3. Predsednik zbornice
21. člen
Predsednika zbornice voli skupščina na neposrednih in tajnih
volitvah. Za to mesto lahko kandidira vsak član zbornice oziroma predstavnik
člana zbornice, ki je magister farmacije z licenco, in aktualni profesionalni
predsednik, če gre za ponovno kandidaturo.
Predsednik zbornice opravlja svojo funkcijo profesionalno ali
neprofesionalno. O tem sprejme pred razpisom za novega predsednika ustrezen
sklep izvršni odbor.
Izvoljen je kandidat, ki je dobil največje število glasov. Če
je kandidat en sam, je veljavno izvoljen, če prejme najmanj polovico prisotnih
glasov predstavnikov.
Funkcija predsednika zbornice ni združljiva s funkcijami v
organih političnih strank. Predsednik zbornice mora to potrditi s pisno izjavo.
Predsednik za svoje delo odgovarja skupščini zbornice.
22. člen
Predsednik zbornice:
-       
predstavlja zbornico in zastopa zbornico ter vodi njene aktivnosti,
-       
sklicuje in vodi seje izvršnega odbora,
-       
skrbi za izvrševanje sklepov skupščine in izvršnega odbora,
-       
podpisuje akte zbornice, ki jih sprejema izvršni odbor,
-       
opravlja druge naloge, za katere ga pooblasti izvršni odbor.
23. člen
Predsednika zbornice v njegovi odsotnosti nadomešča
namestnik, ki ga določi predsednik izmed članov izvršnega odbora.
2.4. Nadzorni odbor
24. člen
Nadzorni odbor nadzira materialno in finančno poslovanje zbornice
in zborničnih skladov, skupščini lahko posreduje svoje ocene letnega
zaključnega računa ter po svoji presoji ali na zahtevo skupščine ali
predsednika skupščine kadarkoli v vmesnem obdobju preverja finančno poslovanje
zbornice.
Nazorni odbor ima 5 članov.
Člani nadzornega odbora izmed sebe izvolijo predsednika. Predsednik
nadzornega odbora se udeležuje sej izvršnega odbora in mu daje predloge in
pobude.
25. člen
Nadzorni odbor mora najmanj enkrat na leto pregledati
finančno poslovanje in premoženjsko stanje zbornice in njenih skladov ter letni
obračun, o svojih ugotovitvah pa poročati skupščini.
Nadzorni odbor je neposredno odgovoren skupščini.
2.5 Disciplinska komisija
26. člen
Disciplinska komisija je disciplinski organ zbornice, ki
odloča o odgovornostih farmacevtskega strokovnega delavca za kršitve Kodeksa
lekarniške deontologije, kršitve dolžnosti pri izvajanju lekarniške dejavnosti
ter kršitve Statuta zbornice in drugih aktov in odločitev zbornice, razen v
zadevah, za katere je v skladu z ZLD-1 in tem statutom pristojno disciplinsko
sodišče.
27. člen
Predsednika in člane disciplinske komisije ter njihove
namestnike izvoli skupščina zbornice iz vrst nosilcev lekarniške dejavnosti.
V posamični disciplinski zadevi odloča disciplinska komisija v
senatu, ki ga imenuje predsednik zbornice in ga sestavljajo predsednik in dva
člana. Predsednik zbornice imenuje hkrati tudi namestnike predsednika in članov
senata disciplinske komisije.
Senat disciplinske komisije odloča soglasno.
2.6 Disciplinsko sodišče
28. člen
Disciplinsko sodišče je disciplinski organ zbornice, ki
odloča o:
-       
kršitvah nosilca lekarniške dejavnosti, zaradi katerih mu je mogoče
odvzeti licenco in
-       
pritožbah zoper odločitve disciplinske komisije.
29. člen
Predsednika in štiri člane disciplinskega sodišča ter njihove
namestnike izvoli skupščina zbornice iz vrst nosilcev lekarniške dejavnosti.
Senat disciplinskega sodišča odloča soglasno.
2.7 Tožilec zbornice
30. člen
Tožilec zbornice je disciplinski organ zbornice, ki ima
pravico in dolžnost zahtevati uvedbo postopka zoper farmacevtskega strokovnega
delavca zaradi kršitve Kodeksa lekarniške deontologije, kršitve dolžnosti pri
izvajanju lekarniške dejavnosti ter kršitve statuta zbornice in drugih aktov
ter odločitev zbornice.
Tožilec zbornice tudi zastopa obtožbo zoper nosilca
lekarniške dejavnosti zaradi kršitev, zaradi katerih mu je mogoče odvzeti
licenco.
31. člen
Tožilca zbornice in njegovega namestnika izvoli skupščina
zbornice iz vrst nosilcev lekarniške dejavnosti.
3. DISCIPLINSKA ODGOVORNOST FARMACEVTSKIH STROKOVNIH
DELAVCEV
3.1 Disciplinske kršitve
32. člen
Dejanja, zaradi katerih se uvede disciplinski postopek pred
disciplinsko komisijo so:
-       
dejanja, ki pomenijo kršitev dolžnosti pri izvajanju lekarniške dejavnosti,
-       
dejanja, ki pomenijo kršitev vestnega opravljanja dela in prakse v
lekarni, in
-       
druga dejanja, ki pomenijo kršitev Kodeksa lekarniške deontologije.
Dejanja, ki pomenijo kršitev dolžnosti pri izvajanju
lekarniške dejavnosti, so:
-       
dajanje prednosti posameznemu zdravilu ali izdelku ali skupini izdelkov
ali proizvajalcu zdravil in izdelkov za podporo zdravljenja in ohranitev
zdravja, da bi se pridobila določena finančna ali materialna korist,
-       
opravljanje lekarniških storitev na protipraven in škodljiv način,
-       
ponavljajoče ali hujše neupoštevanje prepisov s področja zdravstvene in
lekarniške zakonodaje ter zakonodaje, ki ureja zdravila,
-       
trgovanje ali sodelovanje pri trgovanju s ponarejenimi zdravili in druga
dejanja, ki so kot kazniva dejanja navedena v Kazenskem zakoniku Republike
Slovenije, in jih stori magister farmacije ali drug farmacevtski strokovni delavec
pri opravljanju svojega poklica.
Dejanja, ki pomenijo kršitev vestnega opravljanja dela in
prakse v lekarni, so:
-       
pospeševanje s svetovanjem pacientom neracionalne in nesmiselne uporabe
zdravil in izdelkov za podporo zdravljenja in ohranitev zdravja,
-       
opustitev ravnanja, s katerim bi se lahko preprečilo nepravilno uporabo
zdravil in izdelkov za podporo zdravljenja in ohranitev zdravja,
-       
opustitev ravnanja, s katerim bi se preprečilo škodo ali zdravstvene
težave pacienta, ki bi lahko nastale kot posledica napačnega zdravljenja ali
nepravilne uporabe zdravil in izdelkov za podporo zdravljenja ali ohranitev
zdravja,
-       
opravljanje poklica, ki je v očitnem nasprotju s pravili znanosti in
stroke in ima za posledico poslabšanje zdravja ali celo smrt pacienta,
-       
nekompetentno opravljanje storitev lekarniške dejavnosti, zlasti
farmacevtske obravnave pacienta.
Kršitve načel Kodeksa etike lekarniške deontologije so
najmanj:
-       
izvajanje lekarniške dejavnosti, ki je v očitnem nasprotju z etiko,
doktrino in standardi lekarniške stroke,
-       
odklonitev nujne medicinske pomoči v okviru strokovnih kompetenc, razen
v primeru, ko bi bilo ogroženo življenje farmacevtskega strokovnega delavca,
-       
sprejemanje podkupnin in daril večje vrednosti, kot so določene za javne
uslužbence v zakonskih aktih,
-       
kršitve poklicne molčečnosti in varovanja zasebnosti in dostojanstva
pacientov,
-       
širjenje neresnic, ki škodujejo ugledu poklica magistra farmacije in
drugih farmacevtskih strokovnih delavcev v lekarni in ugledu lekarniške
dejavnosti,
-       
razkrivanje identitete pacienta in podatkov o njegovem zdravstvenem
stanju, zdravljenju in zdravstveni negi v nasprotju s predpisi,
-       
kraja intelektualne lastnine in zloraba strokovnih dosežkov kolegov
zaradi lastne promocije,
-       
neprimerno vedenje na delovnem mestu (pijančevanje, uživanje mamil,
spolno nadlegovanje …),
-       
izmikanje vabilu za obravnavo pred disciplinskimi organi in zavlačevanje
dela disciplinskih organov,
-       
uničenje ali ponarejanje podatkov, zlasti z namenom prikrivanja
strokovnih napak,
-       
oviranje samostojnega delovanja in napredovanja kolegov,
-       
kršenje zborničnih pravil in obveznosti člana zbornice.
33. člen
Dejanja, zaradi katerih se uvede postopek pred disciplinskim sodiščem
zaradi odvzema licence, so večja strokovna pomanjkljivost ali napaka pri delu
in se delijo na dejanja, zaradi katerih se magistru farmacije začasno vzame
licenca, in dejanja zaradi katerih se magistru farmacije trajno vzame licenca.
Dejanja, zaradi katerih se magistru farmacije licenca vzame začasno,
so:
-       
magister farmacije lahko s svojim delom resno ogroža zdravje ali
življenje pacienta,
-       
magistru farmacije je s sodno ali drugo pravnomočno odločbo začasno
prepovedano ali onemogočeno izvajanje lekarniške dejavnosti ali opravljanje
poklica,
-       
v postopku podelitve licence je magister farmacije dokazal izpolnjevanje
pogojev z zavajanjem uradne osebe, kot se ugotovi po podelitvi licence.
Dejanja, zaradi katerih se magistru farmacije trajno vzame
licenca, so večja strokovna napaka pri delu, zaradi katere je prišlo do trajne
hujše posledice za zdravje pacienta ali smrti pacienta.
3.2 Disciplinske sankcije
34. člen
Disciplinski ukrepi so:
-       
opomin
-       
ukor in
-       
denarna kazen.
Ob izreku disciplinskega ukrepa se disciplinskemu obdolžencu lahko
naloži izpolnitev določene obveznosti, prenehanje s kršitvijo ali odprava
posledic kršitve.
Disciplinska komisija ali disciplinsko sodišče lahko odloči,
da se odločitev z izrečenim disciplinskim ukrepom, objavi v strokovnem glasilu
zbornice.
Zbornica vodi evidenco izrečenih disciplinskih ukrepov, v
kateri se vodijo podatki iz pravnomočnih odločb o izrečenih disciplinskih
ukrepih.
35. člen
Denarna kazen se sme izreči kot disciplinski ukrep v razponu od
100 do največ 1.000 EUR. Če se kot disciplinski ukrep izreče denarna kazen, se
določi tudi rok plačila, ki ne sme biti krajši od 15 dni in ne daljši od treh
mesecev. Znesek denarne kazni se vplača na račun zbornice.
Sredstva, zbrana iz vplačanih denarnih kazni, se uporabljajo za
namene strokovnega izpopolnjevanja in izobraževanja farmacevtskih strokovnih
delavcev.
36. člen
Pri izrekanju disciplinskega ukrepa se upoštevajo vse
okoliščine, ki vplivajo na vrsto ukrepa in višino denarne kazni, zlasti teža
kršitve in njene posledice, stopnja odgovornosti, prejšnje delo in vedenje
disciplinskega obdolženca in morebitni prej izrečeni disciplinski ukrepi. Pri
izrekanju disciplinskega ukrepa denarne kazni se upošteva tudi premoženjsko
stanje obdolženca.
Za ugotavljanje prištevnosti in stopnje odgovornosti (naklep,
malomarnost) se neposredno uporabljajo določbe Kazenskega zakonika RS.
Pri odločanju o vrsti izreka disciplinskega ukrepa se
upoštevajo tudi oteževalne in olajševalne okoliščine.
Med oteževalne okoliščine sodijo zlasti:
-       
nepripravljenost disciplinskega obdolženca za odpravo napake oziroma
krivice,
-       
izraba njegovega ugleda za brisanje sledi,
-       
namerno oteževanje dela razsodišča pri ugotavljanju kršitve,
-       
če je disciplinski obdolženec kršitev storil naklepno ali s
koristoljubnim namenom,
-       
težje poslabšanje pacientovega stanja ali smrt,
-       
psihične ali materialne posledice, nastale zaradi kršitve.
Med olajševalne okoliščine sodijo:
-       
pripravljenost obdolženca za popravo napake,
-       
njegovo prejšnje ravnanje in ugled pri opravljanju lekarniške dejavnosti,
-       
posebna stiska disciplinskega obdolženca ali prispevek oškodovanca, ki
bi bila lahko vzrok za povzročeno dejanje.
37. člen
Če je zoper farmacevtskega strokovnega delavca uveden
disciplinski postopek zaradi večje strokovne pomanjkljivosti ali napake pri
delu, lahko disciplinsko sodišče izreče farmacevtskemu strokovnemu delavcu
začasno prepoved izvajanja lekarniške dejavnosti.
Disciplinsko sodišče lahko izreče začasno prepoved izvajanja lekarniške
dejavnosti na podlagi predloga tožilca zbornice, ki ga poda že v obtožbi, ali
na lastno pobudo, če bi zaradi nadaljevanja izvajanja lekarniške dejavnosti
farmacevtskega strokovnega delavca grozil nastanek hujše posledice za zdravje in
življenje pacientov ali hujše materialne škode.
Začasna prepoved izvajanja lekarniške dejavnosti lahko traja
do konca disciplinskega postopka.
Zoper odločbo o izreku začasne prepovedi izvajanja lekarniške
dejavnosti iz prvega odstavka tega člena je dovoljena pritožba na ministrstvo,
pristojno za zdravje, (v nadaljevanju: ministrstvo) v roku 8 dni od prejema odločbe.
Pritožba ne zadrži izvršitve odločbe.
3.3 Zastaranje
38. člen
Pregon disciplinskih kršitev zastara v dveh letih od dneva
kršitve.
Če je disciplinska kršitev obenem tudi kaznivo dejanje,
zastara pregon v enakem roku, kot ga določa zakon za zastaranje pregona za
kaznivo dejanje.
Izvršitev disciplinskega ukrepa zastara v dveh letih od dneva
pravnomočnosti odločbe, s katero je bil ukrep izrečen.
39. člen
Zastaranje pregona disciplinske kršitve pretrga prijava
disciplinske kršitve disciplinskemu tožilcu in vsako opravilo v postopku pred
disciplinsko komisijo ali disciplinskim sodiščem.
Zastaranje izvršitve disciplinskega ukrepa se pretrga z
dejanji, s katerimi se pretrga zastaranje po določbah kazenskega zakona.
Pregon disciplinske kršitve in izvršitev disciplinskega
ukrepa zastarata v vsakem primeru, ko preteče dvakrat toliko časa, kolikor je
določeno za zastaranje pregona disciplinske kršitve oziroma za zastaranje
izvršitve disciplinskega ukrepa.
Zastaranje disciplinske kršitve ne teče v času, ko teče kazenski
postopek zoper farmacevtskega strokovnega delavca.
Že uvedeni disciplinski postopek zoper farmacevtskega
strokovnega delavca za dejanje, za katerega je zoper farmacevtskega strokovnega
delavca uveden tudi kazenski postopek, se prekine do pravnomočne odločitve v
kazenskem postopku.
4. DISCIPLINSKI POSTOPEK PRED DISCIPLINSKO KOMISIJO IN
DISCIPLINSKIM SODIŠČEM
40. člen
Uvedbo postopka zoper farmacevtskega strokovnega delavca zaradi
kršitve Kodeksa lekarniške deontologije, kršitve dolžnosti pri izvajanju
lekarniške dejavnosti ter kršitve statuta zbornice in drugih aktov ter
odločitev zbornice (v nadaljevanju: disciplinski postopek) zahteva tožilec
zbornice, če je kakorkoli obveščen o dejstvih in dokazih, na podlagi katerih je
mogoče utemeljeno sklepati, da je farmacevtski strokovni delavec kršil svojo
dolžnost.
Uvedbo disciplinskega postopka zahteva najpozneje v 30 dneh
od prejema obvestila o kršitvi.
Tožilca zbornice lahko o kršitvi obvesti vsak član zbornice, organ
zbornice, vsaka sekcija zbornice, kdorkoli, ki dela v lekarniški dejavnosti, in
drugi zdravstveni delavci ter državni organi. Pobudo za uvedbo disciplinskega
postopka lahko poda tudi pacient, njegovi svojci ali zastopnik pacientovih
pravic. Obvestilo ali pobuda morata vsebovati navedbo dejstev in dokazov, na
podlagi katerih je mogoče utemeljeno sklepati, da je farmacevtski strokovni
delavec kršil svojo dolžnost.
Minister lahko zahteva uvedbo disciplinskega postopka. V tem
primeru mora tožilec zahtevati uvedbo disciplinskega postopka najpozneje v 15
dneh od dneva prejema zahteve.
Tožilec v zahtevi za uvedbo disciplinskega postopka opredeli kršitev
farmacevtskega strokovnega delavca ter navede dejstva in predlaga dokaze, ki
naj se izvedejo za ugotovitev obstoja kršitve.
Če tožilec odstopi od disciplinskega postopka, pisno pojasni razloge,
zaradi katerih je odstopil od disciplinskega postopka.
Če tožilec odstopi od disciplinskega postopka, katerega
uvedbo je zahteval minister, o tem najpozneje v osmih dneh od dneva odstopa
obvesti ministra.
41. člen
Predsednik disciplinske komisije oziroma disciplinskega
sodišča pošlje zahtevo tožilca za uvedbo disciplinskega postopka oziroma
obtožbo brez odlašanja farmacevtskemu strokovnemu delavcu, zoper katerega je
zahteva oziroma obtožba vložena, (v nadaljevanju: disciplinski obdolženec) v
odgovor. Disciplinski obdolženec mora na navedbe v zahtevi oziroma obtožbi
odgovoriti v 15 dneh.
42. člen
Pisanja se disciplinskemu obdolžencu vročajo po pošti na
naslov, ki je kot njegov stalni ali začasni naslov naveden v registru
farmacevtskih strokovnih delavcev. Če vročitev na stalni ali začasni naslov
disciplinskega obdolženca ni uspešna, se pisanja vročajo preko delodajalca na
delovnem mestu. Če tudi ta vročitev ni uspešna, se pisanje nabije na oglasno
desko v prostorih zbornice in se po preteku 15 dni šteje za vročeno.
43. člen
Po prejemu odgovora disciplinskega obdolženca ali po preteku
roka za odgovor lahko predsednik disciplinske komisije oziroma predsednik
disciplinskega sodišča pred razpisom obravnave po potrebi odredi, da se opravi
predhodna preiskava, in določi člana disciplinske komisije oziroma
disciplinskega sodišča, ki opravi predhodno preiskavo. O tem obvesti
disciplinskega tožilca in disciplinskega obdolženca.
Po opravljeni predhodni preiskavi pošlje predsednik disciplinske
komisije oziroma predsednik disciplinskega sodišča spise tožilcu zbornice. Ta
lahko v 8 dneh po prejemu spisov spremeni ali dopolni zahtevo za uvedbo
disciplinskega postopka oziroma obtožbo.
44. člen
Predsednik disciplinske komisije oziroma predsednik
disciplinskega sodišča razpiše obravnavo najpozneje v 30 dneh po prejemu
odgovora disciplinskega obdolženca oziroma po preteku roka za odgovor na
zahtevo o uvedbi disciplinskega postopka oziroma obtožbo, če disciplinski
obdolženec ni podal odgovora v predpisanem roku, oziroma po opravljenih
dejanjih iz prejšnjega člena.
Če je po opravljeni predhodni preiskavi disciplinski tožilec
spremenil ali dopolnil zahtevo za uvedbo disciplinskega postopka oziroma
obtožbo, se spremenjena ali dopolnjena zahteva oziroma obtožba pošlje
disciplinskemu obdolžencu z vabilom na ustno obravnavo.
Vabilo na obravnavo se disciplinskemu obdolžencu vroči
najmanj 15 dni pred dnevom obravnave.
45. člen
Obravnava pred disciplinsko komisijo oziroma disciplinskim sodiščem
se opravi ustno. Ustna obravnava ni javna, razen kadar disciplinski obdolženec
to izrecno zahteva.
Ustna obravnava se lahko opravi tudi brez navzočnosti
disciplinskega obdolženca, če je bil v redu povabljen, pa izostanka ni
pravočasno in utemeljeno opravičil, ali če je sporočil senatu, da se obravnave
ne bo udeležil in da naj se upošteva njegov zagovor v odgovoru na zahtevo za
uvedbo disciplinskega postopka ali v predhodni preiskavi.
Senat lahko neposredno zasliši priče, če ni mogoče dobiti
njihovih pisnih izjav ali če iz okoliščin primera izhaja, da je neposredno
zaslišanje prič nujno za pravilno ugotovitev dejanskega stanja. Senat lahko
sklene, da se v dokazne namene uporabijo zapisniki o izpovedbah soobdolženih,
prič, zapisniki o izpovedbah v postopkih pred sodišči, organi zbornice, drugimi
državnimi organi, mnenju izvedencev ter drugi listinski dokazi.
Disciplinska komisija oziroma disciplinsko sodišče odloči po
opravljeni ustni obravnavi.
Odločba disciplinske komisije oziroma disciplinskega sodišča mora
biti pisno izdelana v 30 dneh od opravljene ustne obravnave.
46. člen
Disciplinska komisija lahko disciplinskega obdolženca
oprosti, postopek ustavi (če tožilec zahtevo za uvedbo disciplinskega postopka
umakne) ali izreče ukrep.
47. člen
Zoper odločitev disciplinske komisije je dovoljena pritožba v
15 dneh od prejema odločbe.
Pritožbo lahko vložita farmacevtski strokovni delavec, ki mu
je bila izdana odločba v disciplinskem postopku, in tožilec zbornice.
O pritožbi zoper odločitev disciplinske komisije odloča disciplinsko
sodišče. Odločitev o pritožbi sprejme na seji brez ustne obravnave najkasneje v
60 dneh od prejema pritožbe v obravnavo.
Predsednik disciplinskega sodišča preveri, ali je pritožba
popolna in pravočasna. Če ni, jo zavrže s sklepom. Popolno in pravočasno
pritožbo pošlje predsednik nasprotni stranki v odgovor.
48. člen
V postopkih zaradi odvzema licence disciplinsko sodišče
ugotavlja obstoj kršitve, zaradi katere je mogoče nosilcu lekarniške dejavnosti
odvzeti licenco, ali zavrne obtožbo zoper nosilca lekarniške dejavnosti. Če
ugotovi obstoj kršitev, po pravnomočnosti svoje odločitve predlaga izvršnemu
odboru zbornice začasen ali trajen odvzem licence.
V pritožbenih postopkih zoper odločitve disciplinske
komisije, lahko disciplinsko sodišče pritožbo zavrne ali pritožbi ugodi in
odpravi odločitev disciplinske komisije oziroma jo spremeni.
49. člen
Zoper odločitve disciplinskega sodišča o odvzemu licence je
dovoljena pritožba na ministrstvo v 15 dneh od prejema odločbe. Pritožbo lahko
vložita disciplinski obdolženec in tožilec zbornice. O pritožbi odloča
ministrstvo.
Zoper druge odločitve disciplinskega sodišča pritožba ni
dovoljena.
50. člen
Zbornica obvesti prijavitelja o pravnomočni odločbi
disciplinske komisije.
51. člen
Stroški disciplinskega postopka so izdatki, ki nastanejo v
disciplinskem postopku. Izvršni odbor zbornice podrobno predpiše pravila
povrnitve stroškov.
52. člen
O izločitvi člana disciplinske komisije odloča predsednik
disciplinske komisije. O izločitvi predsednika disciplinskega komisije odloča
predsednik senata disciplinskega sodišča.
Če je predsednik disciplinske komisije zadržan ali izločen,
ga nadomešča imenovani namestnik.
V disciplinskem postopku ni mogoče zahtevati izločitve
disciplinskega tožilca ali njegovega namestnika.
53. člen
Pravnomočna odločba disciplinske komisije in disciplinskega sodišča
se vpiše v evidenco izrečenih disciplinskih ukrepov, ki jo vodi zbornica, ter
pošlje izvršnemu odboru zbornice zaradi izvršitve in ministru.
V evidenci izrečenih disciplinskih ukrepov so zaradi uporabe podatkov
v disciplinskem postopku pri uvedbi ali izrekanju disciplinskih ukrepov
vsebovani naslednji podatki iz pravnomočnih odločb o izrečenih disciplinskih
ukrepih:
-       
ime in priimek farmacevtskega strokovnega delavca,
-       
naslov farmacevtskega strokovnega delavca,
-       
številka in datum odločbe,
-       
izrečen disciplinski ukrep.
Končani disciplinski spisi se vlagajo v arhiv zbornice in se
hranijo 10 let od zadnje odredbe. Podatki o izrečenih disciplinskih ukrepih se
v evidenci iz prejšnjega odstavka hranijo 10 let po izrečenem disciplinskem
ukrepu.
54. člen
V postopku pred disciplinsko komisijo in disciplinskim
sodiščem se smiselno uporabljajo določbe zakona, ki ureja splošni upravni
postopek, če z zakonom, ki ureja lekarniško dejavnost, in s tem statutom ni
določeno drugače.
5. KOMISIJE
55. člen
Zbornica ima stalne in občasne komisije kot svoja delovna
telesa.
Stalne komisije zbornice so: komisija za farmacevtska
vprašanja, komisija za izobraževanje in komisija za ekonomska vprašanja.
Izvršni odbor lahko imenuje tudi druge komisije in delovne skupine za reševanje
posameznih strokovnih vprašanj.
Izvršni odbor imenuje člane komisije za izvajanje strokovnega
nadzora s svetovanjem in komisije za opravljanje preskusa strokovne
usposobljenosti.
Predsednika in člane komisij imenuje izvršni odbor.
Komisije morajo biti sestavljene iz predstavnikov vseh
področij lekarniške dejavnosti.
Število članov posamezne komisije določi izvršni odbor.
56. člen
Komisija za farmacevtska vprašanja pripravlja in predlaga:
-       
strokovna navodila in usmeritve za delo v lekarnah,
-       
usmeritve komisijam strokovnega nadzora s svetovanjem, obravnava
ugotovitev teh komisij in predlaga ukrepe izvršnemu odboru,
-       
kadrovske in delovne normative,
-       
mnenja za izdelke, ki so primerni za prodajo v lekarnah,
-       
mnenja in soglasja o primernosti oglaševanja izdelkov, ki se prodajajo v
lekarnah.
57. člen
Komisija za izobraževanje spremlja, predlaga in pripravlja:
-       
strokovno izpopolnjevanje kadrov v lekarniški dejavnosti,
-       
obvezno strokovno izpopolnjevanje,
-       
pripravništvo farmacevtov in farmacevtskih tehnikov,
-       
specializacije na področju lekarniške dejavnosti,
-       
preskuse znanja,
-       
strokovne izpite farmacevtskih tehnikov,
-       
predpise, ki urejajo izobraževanje farmacevtskih kadrov v lekarniški
dejavnosti.
58. člen
Komisija za ekonomska vprašanja:
-       
spremlja in analizira poslovanje lekarniške dejavnosti,
-       
obravnava ekonomske probleme lekarniške dejavnosti v odnosih z državo,
ustanovitelji, dobavitelji, financerji, uporabniki lekarniških storitev in v
odnosih z zaposlenimi,
-       
predlaga oblike in načine reševanja ekonomskih problemov lekarniške
dejavnosti.
6. SEKCIJE
59. člen
Člani zbornice se lahko za posamezna interesna področja
organizirajo v sekcije.
Ustanovitev sekcije potrdi skupščina.
60. člen
Organi sekcije so zbor sekcije, odbor sekcije in predsednik.
Sekcija sprejme pravila s katerimi opredeli naloge sekcije,
članstvo, organe sekcije in njihove pristojnosti, program dela ter financiranje
nalog, ki so posebnega pomena za sekcijo.
Pravila sekcije ne smejo biti v nasprotju s statutom zbornice.
Izvršni odbor ugotavlja skladnost pravil sekcije s statutom
zbornice.
7. REGISTER FARMACEVTSKIH STROKOVNIH DELAVCEV PRI
IZVAJALCU LEKARNIŠKE DEJAVNOSTI
61. člen
Zbornica vodi register farmacevtskih strokovnih delavcev pri
izvajalcu lekarniške dejavnosti (v nadaljevanju: register).
V register se vpisujejo magistri farmacije, magistri
farmacije specialisti in farmacevtski tehniki, ki samostojno opravljajo delo v
lekarniški dejavnosti.
Podrobnejši postopek in pogoje za vpis in izbris iz registra
farmacevtskih strokovnih delavcev predpiše zbornica s splošnim aktom, ki ga
sprejme skupščina zbornice.
62. člen
Vpis v register se opravi na podlagi vloge farmacevtskega
strokovnega delavca, ki jo ta vloži po začetku opravljanja strokovnega dela pri
izvajalcu lekarniške dejavnosti.
O vpisu v register zbornica izda odločbo v upravnem postopku.
63. člen
Za vodenje registra farmacevtskih strokovnih delavcev
zbornica zbira naslednje osebne podatke:
-       
priimek in ime, rojstni datum in kraj rojstva;
-       
naslov stalnega oziroma začasnega prebivališča (kraj, ulica in hišna
številka);
-       
državljanstvo;
-       
naziv in naslov delodajalca ter naziv delovnega mesta;
-       
kraj in datum diplome oziroma zaključnega spričevala;
-       
datum strokovnega izpita;
-       
datum in vrsta opravljene specializacije;
-       
datum in trajanje podeljene licence;
-       
datum in vrsta pridobljenega dodatnega specialnega znanja;
-       
datum ter področje pridobljenih znanstvenih nazivov;
-       
pridobljeni strokovni nazivi;
-       
pridobljeni pedagoški nazivi;
-       
članstvo v domačih in tujih strokovnih združenjih;
-       
izjavo o uveljavljanju pravice do ugovora vesti;
-       
druge podatke, ki so potrebni za opravljanje nalog in javnih pooblastil
zbornice.
64. člen
Farmacevtski strokovni delavec se izbriše iz registra
farmacevtskih strokovnih delavcev, če:
-       
izjavi, da ne želi biti več vpisan v register,
-       
preneha opravljati strokovno delo v lekarni,
-       
umre,
-       
mu je s pravnomočno odločbo prepovedano opravljanje poklica,
-       
postane trajno nesposoben za opravljanje svojega poklica,
-       
se ugotovi, da ne izpolnjuje več predpisanih pogojev za opravljanje
strokovnega dela v lekarni.
Če je farmacevtskemu strokovnemu delavcu izrečena začasna
prepoved izvajanja lekarniške dejavnosti, se ta iz registra izbriše začasno, za
čas trajanja prepovedi.
Zbornica izda odločbo o izbrisu iz registra farmacevtskih strokovnih
delavcev v upravnem postopku.
8. FINANCIRANJE ZBORNICE
65. člen
Zbornica se financira iz:
-       
prispevkov članov,
-       
sredstev proračuna,
-       
donacij,
-       
denarnih kazni, izrečenih v disciplinskih postopkih,
-       
daril in volil in
-       
drugih virov.
Prispevki članov sta vpisnina in članarina. Vpisnino plača
član ob pristopu v zbornico in je namenjena oblikovanju trajnih virov sredstev
zbornice, članarino pa vsako leto za pokrivanje odhodkov redne dejavnosti
zbornice. Višino vpisnine in način izračuna članarine določi skupščina.
Če član ne plača članarine v treh (3) zaporednih mesecih
oziroma članarine šestih mesecev preteklega leta, mu članske pravice začasno
prenehajo do poravnave neplačanih obveznosti in nadaljevanja rednega
plačevanja.
Naloge, ki jih zbornica opravlja kot javna pooblastila, se
financirajo iz državnega proračuna v skladu s vsakoletnim programom, ki ga
zbornica predloži ministru.
66. člen
Zbornica sprejme vsako leto finančni načrt in letni obračun.
Za opravljanje določenih zadev in izvajanje določenih skupnih
nalog, za katere je zainteresiranih več članov ali posamezna sekcija, se lahko
ustanovi posebne namenske sklade, ki jih določi splošni akt zbornice.
9. STROKOVNA SLUŽBA ZBORNICE
67. člen
Strokovna in administrativno tehnična in druga opravila za
zbornico opravlja strokovna služba zbornice.
Organizacijo in naloge strokovne službe, sistemizacijo
delovnih mest in delovna razmerja delavcev v strokovni službi zbornice ureja
poseben pravilnik, ki ga sprejme izvršni odbor zbornice.
Delovna razmerja delavcev v strokovni službi zbornice se
urejajo v skladu s splošno kolektivno pogodbo za negospodarstvo.
68. člen
Zbornica ima sekretarja, ki vodi in organizira delo strokovne
službe zbornice, jo na podlagi pooblastila izvršnega odbora zastopa v
premoženjskih in drugih pravnih poslih, izdaja akte v upravnem postopku na
podlagi odločitev organov zbornice, odgovarja za izvajanje sklepov organov
zbornice in je odredbodajalec za izvajanje sprejetega finančnega načrta.
Sekretarja imenuje izvršni odbor s soglasjem predsednika na
podlagi opravljenega razpisa za mandatno dobo štirih let.
Za sekretarja zbornice je lahko imenovana oseba, ki ima
univerzitetno izobrazbo, ima najmanj 5 let delovnih izkušenj na odgovornih
delovnih mestih, organizacijske sposobnosti, pozna lekarniško in zdravstveno
problematiko in zakonodajo ter obvlada vsaj en svetovni jezik.
10. AKTI ZBORNICE
69. člen
Zbornica sprejme zlasti naslednje akte:
-       
Statut,
-       
Kodeks lekarniške deontologije,
-       
pravila dobre lekarniške prakse,
-       
pravila dobre proizvodne prakse,
-       
pravilnik o izvajanju strokovnega nadzora s svetovanjem,
-       
pravilnik o uvrščanju magistralnih zdravil v Kodeks magistralnih zdravil
in galenskih zdravil v Kodeks galenskih zdravil,
-       
pravilnik o registru farmacevtskih strokovnih delavcev pri izvajalcu
lekarniške dejavnosti,
-       
pravilnik o spremljanju, izvajanju in ocenjevanju pripravništva in
obveznega strokovnega izpopolnjevanja,
-       
pravilnik o opravljanju preskusa strokovne usposobljenosti,
-       
poslovnik o delu skupščine,
-       
poslovnik o delu izvršnega odbora, nadzornega odbora ter komisij in
delovnih skupin,
-       
standarde, smernice in priporočila za izvajanje in razvoj lekarniške
dejavnosti.
70. člen
Temeljni akt zbornice je Statut.
S statutom morajo biti usklajeni vsi drugi akti zbornice.
11. STROKOVNO GLASILO ZBORNICE »LEKARNIŠTVO«
71. člen
Zbornica izdaja strokovno glasilo zbornice Lekarništvo,
namenjeno informiranju in izobraževanju farmacevtskih strokovnih delavcev v
lekarni. Strokovno glasilo izide najmanj štirikrat letno, v tiskani obliki in
na spletu.
Strokovno glasilo ima odgovornega urednika, glavnega urednika
in uredniški odbor.
Uredniški odbor sestavljajo predstavniki vseh sekcij zbornice
in po potrebi zunanji člani. Člane uredniškega odbora za dobo štirih let
imenuje in razrešuje izvršni odbor. Uredniški odbor vodi odgovorni urednik, ki
ga prav tako za dobo štirih let imenuje in razrešuje izvršni odbor. Odgovorni
urednik skrbi za nemoteno izdajanje glasila.
Glavnega urednika izvolijo člani uredniškega odbora izmed članov
magistrov farmacije in ga predlagajo izvršnemu odboru v imenovanje. Mandat
glavnega urednika je enak mandatu uredniškega odbora. Glavni urednik skrbi za
strokovno gradivo in politiko strokovne usmeritve lekarniške dejavnosti v
strokovnem glasilu.
Odgovorni urednik, glavni urednik, uredniški odbor ter drugi
sodelavci in avtorji prispevkov so v okviru programske zasnove neodvisni in
samostojni, zavezani pa so spoštovati kodeks lekarniške deontologije in kodeks
novinarske etike.
Delo članov uredniškega odbora ter glavnega in odgovornega urednika
ter avtorski honorarji sodelavcev in avtorjev prispevkov se izplačujejo v
skladu z normativi vrednotenja dela in prispevkov za Lekarništvo, ki jih
sprejme izvršni odbor zbornice.
12. PREHODNE IN KONČNE DOLOČBE
72. člen
Lekarniška zbornica Slovenije, ustanovljena z Zakonom o
lekarniški dejavnosti (Uradni list RS, št. 85/16, v nadaljevanju ZLD-1),
je pravni naslednik Lekarniške zbornice Slovenije, ustanovljene z Zakonom o
lekarniški dejavnosti (Uradni list RS, št. 9/92, 38/99, 86/02 – ZOZPEU in
2/04, v nadaljevanju: ZLD92) in prevzema vse pravice in obveznosti te zbornice.
Sredstva Lekarniške zbornice Slovenije, ustanovljene po
ZLD92, se prenesejo na Lekarniško zbornico Slovenije, ustanovljeno z ZLD-1.
73. člen
V primeru ukinitve Lekarniške zbornice Slovenije ali
prenehanja njenega delovanja se premoženje zbornice prenese na organizacijo, ki
bo prevzela naloge zastopanja lekarniške dejavnosti in lekarniškega stanu.
74. člen
Med farmacevtske strokovne delavce v lekarni, ki so lahko
člani zbornice in za katere veljajo določbe tega statuta glede registra,
disciplinskih kršitev in postopka, spadajo tudi inženirji farmacije z višjo
strokovno izobrazbo.
75. člen
K temu statutu da soglasje minister za zdravje.
Ta statut začne veljati naslednji dan po objavi v Uradnem
listu Republike Slovenije.
Ljubljana, dne
21. junija 2017
Miran Golub
predsednik
Lekarniške zbornice Slovenije