1. člen
(vsebina)
Ta pravilnik določa kakovost storitve za enotno evropsko
telefonsko številko za klice v sili 112 in številko policije 113 na ozemlju
Republike Slovenije.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
Center 112 je mesto, ki sprejema klice na enotno evropsko telefonsko
številko za klice v sili 112 (v nadaljnjem besedilu: številka 112).
2.     
Center 113 je mesto, ki sprejema klice na interventno številko policije
113 (v nadaljnjem besedilu: številka 113).
3.     
Čas dostave SMS sporočila na številko 112 je čas, merjen v sekundah na
eno decimalko natančno, ki preteče od trenutka, ko je javno komunikacijsko omrežje
prejelo vse potrebne informacije za pošiljanje SMS sporočila na številko 112,
pa do trenutka oddaje SMS sporočila iz omrežja operaterja centru 112.
4.     
Čas sporočanja informacije o lokaciji kličočega je čas, merjen v
sekundah na eno decimalko natančno, ki preteče od trenutka, ko je javno
komunikacijsko omrežje prejelo vse potrebne informacije za vzpostavitev zveze
na številko 112 ali številko 113, pa do trenutka oddaje podatka o lokaciji
kličočega iz omrežja operaterja centru 112 ali centru 113.
5.     
Čas vzpostavljanja zveze na številko 112 ali številko 113 je čas, merjen
v sekundah na eno decimalko natančno, ki preteče od trenutka, ko je javno
komunikacijsko omrežje prejelo vse potrebne informacije za vzpostavitev zveze
na številko 112 ali številko 113, pa do trenutka, ko kličoči prejme signal
zasedeno ali signal klicnega zvonjenja ali signal javljanja.
6.     
Delež neuspelih klicev na številko 112 ali številko 113 je razmerje v
odstotkih med neuspelimi klici na številko 112 ali številko 113 in vsemi
poizkusi vzpostavitve zvez na številko 112 ali številko 113 v določenem
časovnem obdobju. Za poizkus vzpostavitve zveze na številko 112 ali številko
113 se ne šteje neuspešen poizkus, kadar je vzrok zanj v terminalni opremi.
7.     
Delež neuspelih SMS sporočil na številko 112 je razmerje v odstotkih med
SMS sporočili na številko 112, ki so bila sintaktično pravilno prejeta na
operaterjevem SMS centru in ki niso bila iz omrežja operaterja oddana centru
112, ter med vsemi SMS sporočili na številko 112, ki so bila sintaktično
pravilno prejeta na operaterjevem SMS centru, v določenem časovnem obdobju.
8.     
Dostop do centra 112 ali centra 113 je povezava od omrežne priključne
točke pri centru 112 ali centru 113 do dostopovnega vozlišča, ki omogoča
povezavo z jedrnim omrežjem.
9.     
Dostopovni vod je žična ali brezžična povezava od omrežne priključne
točke ali mobilnega terminala kličočega do dostopovnega vozlišča, ki omogoča
povezavo z jedrnim omrežjem.
10.  
Informacija o lokaciji kličočega je geografsko sklenjeno območje oziroma
točka, določena z eno ali več geografskimi koordinatami.
11.  
Informacija o številki kličočega je element oštevilčenja, s katerega je
bil sprožen klic na številko 112 ali številko 113.
12.  
Klic na številko 112 je katerikoli klic ali seja, ki je bila
vzpostavljena na število 112 preko javnega komunikacijskega omrežja. Klic, ki
ga lahko sproži človek ali naprava, je lahko vzpostavljen v govorni, video,
besedilni ali podatkovni obliki.
13.  
Klic na številko 113 je klic preko javnega komunikacijskega omrežja, ki
ga sproži človek in je vzpostavljen v govorni obliki.
14.  
Nadomestna pot je dodatna alternativna pot, ki zagotavlja enakovredno
delovanje prenosa vseh storitev klica v sili ob izpadu primarnega dostopa do
centra 112 in centra 113.
15.  
Neuspeli klic na številko 112 ali 113 je klic na številko 112 ali klic
na številko 113, kjer se po 30 sekundah od trenutka, ko omrežje prejme vse
potrebne informacije za vzpostavitev zveze, na dostopovnem vodu kličočega ne
pojavi signal za zasedeno ali za zvonjenje.
16.  
Nomadski uporabnik je uporabnik elektronskih komunikacijskih storitev,
ki dostopa do javnega komunikacijskega omrežja prek različnih omrežnih
priključnih točk.
17.  
Pogostost okvar na dostopu do centra 112 ali centra 113 je razmerje v
odstotkih med veljavno prijavljenimi okvarami v določenem obdobju in številom dostopov
do centra 112 ali centra 113 v istem obdobju.
18.  
Rok odprave okvar na dostopu do centra 112 ali centra 113 je čas, merjen
v urah, ki preteče od prejetja veljavne prijave okvare pri za to namenjeni
službi operaterja do odstranitve okvare in povrnitve v prejšnje stanje.
19.  
Storitev za številko 112 in 113 je skupek storitev klica v sili, še
zlasti govorni klici, besedilni klici in prikaz lokacije kličočega (v
nadaljnjem besedilu: storitev 112 in 113).
20.  
Veljavna prijava okvare je prijava prekinitve ali poslabšanja kakovosti
storitve zaradi okvare v operaterjevem javnem komunikacijskem omrežju. Pri tem
se ne upoštevajo okvare kakršnekoli opreme na uporabniški strani omrežne
priključne točke.
(2) Drugi izrazi, uporabljeni v tem pravilniku, pomenijo
enako, kot je določeno v Zakonu o elektronskih komunikacijah (Uradni list RS,
št. 109/12, 110/13, 40/14 – ZIN-B, 54/14 – odl. US, 81/15 in 40/17; v
nadaljnjem besedilu: zakon).
3. člen
(čas in način zagotavljanja storitve)
(1) Storitev 112 in 113 se v javnih komunikacijskih
omrežjih izvaja 24 ur na dan in sedem dni v tednu.
(2) Operater zagotavlja dostop do storitve 112 in 113
neomejeno in brezplačno. Za mobilne terminale, ki ne vsebujejo modula za
identifikacijo naročnika, je zagotavljanje dostopa do storitve 112 in 113
omejeno glede na tehnične zmožnosti operaterja.
(3) Klici na številko 112 in klici na številko 113 se
obravnavajo prednostno 24 ur na dan in sedem dni v tednu, v obsegu, kot je to
tehnično mogoče.
(4) Operater centru 112 ali centru 113 da na voljo
informacije o številki in lokaciji kličočega na številko 112 ali številko 113,
ki izvirajo iz njegovega omrežja, razen če to tehnično ni izvedljivo.
(5) Za klice na številko 112 in klice na številko 113
mora biti zagotovljena najboljša možna kakovost glede na uporabljeno tehnologijo.
(6) Vsak operater zagotovi stalno delovanje dostopa do
centra 112 in centra 113. Pri tem brezplačno zagotovi prenos vseh storitev
klica v sili do centra 112 in centra 113, pri čemer zagotovi tudi nadomestne
poti. Operaterji lahko za stalno delovanje dostopa do centra 112 in centra 113
poskrbijo tako, da si medsebojno ali skupaj zagotovijo nadomestno pot.
(7) Okvare pri klicih na številko 112 in klicih na
številko 113 se obravnavajo prednostno 24 ur na dan in sedem dni v tednu.
4. člen
(parametri kakovosti, njihovo merjenje in poročanje)
(1) Parametri kakovosti, povezani z izvajanjem storitve
112 in 113, so:
-       
pogostost okvar na dostopu do centra 112 in centra 113,
-       
rok odprave okvar na dostopu do centra 112 in centra 113,
-       
delež neuspelih klicev na številko 112 in številko 113,
-       
delež neuspelih SMS sporočil na številko 112,
-       
čas dostave SMS sporočila na številko 112,
-       
čas vzpostavljanja zveze na številko 112 in številko 113,
-       
čas sporočanja informacije o lokaciji kličočega.
(2) Operater pri merjenju parametrov kakovosti smiselno
uporablja definicije in metode merjenja iz veljavnega slovenskega standarda
SIST-V ETSI/EG 201 769 V.1.1.2:2007.
(3) Čas sporočanja informacije o lokaciji kličočega se
praviloma meri od trenutka vzpostavitve zveze. Čas sporočanja informacije o
lokaciji kličočega se izjemoma pri tehnični nezmožnosti operaterja meri od
trenutka, ko center 112 ali center 113 pošlje zahtevo operaterju. Nezmožnost za
sporočanje informacije o lokaciji kličočega ob vzpostavitvi zveze skladno s četrtim
odstavkom 134. člena zakona dokazuje operater.
(4) Operater vsako leto do 1. aprila posreduje
Agenciji za komunikacijska omrežja in storitve Republike Slovenije (v
nadaljnjem besedilu: agencija) rezultate meritev oziroma izračunov parametrov
iz prvega odstavka tega člena za preteklo leto. Izmerjeni oziroma izračunani
parametri kakovosti, povezani z izvajanjem storitve 112 in 113, se agenciji
posredujejo preko elektronskega obrazca na spletnih straneh agencije.
5. člen
(pogostost okvar na dostopu do centra 112 in centra 113)
Pogostost okvar na dostopu do centra 112 in centra 113 v enem
letu ne sme preseči pet odstotkov pri posameznem operaterju.
6. člen
(rok odprave okvar na dostopu do centra 112 in centra 113)
Rok odprave okvar na dostopu do centra 112 in centra 113 ne
sme biti daljši od štirih ur za odpravo 80 odstotkov teh okvar na leto pri
posameznem operaterju.
7. člen
(delež neuspelih klicev na številko 112 ali številko 113)
Delež neuspelih klicev na številko 112 ali številko 113 v
enem letu ne sme preseči pet odstotkov vseh klicev.
8. člen
(čas vzpostavljanja zveze na številko 112 in številko 113)
(1) Povprečni čas vzpostavljanja klica na številko 112
in klica na številko 113 v enem letu ne sme biti daljši od treh sekund.
(2) Čas vzpostavljanja klica na številko 112 in klica na
številko 113, v katerem je vzpostavljenih 80 odstotkov zvez, v enem letu ne sme
biti daljši od osmih sekund.
9. člen
(delež neuspelih SMS sporočil na številko 112)
Delež neuspelih SMS sporočil na številko 112 v enem letu ne sme
preseči pet odstotkov vseh poslanih sporočil.
10. člen
(čas dostave SMS sporočila na številko 112)
(1) Povprečni čas dostave SMS sporočila na številko 112
v enem letu ne sme biti daljši od 15 sekund.
(2) Čas dostave SMS sporočila na številko 112 za
80 odstotkov vseh odposlanih sporočil v enem letu ne sme biti daljši od 25
sekund.
11. člen
(informacija o številki kličočega)
Informacija o številki kličočega se ob klicu na številko 112
in klicu na številko 113 takoj sporoči centru 112 ali centru 113.
12. člen
(informacija o lokaciji kličočega)
(1) Informacija o lokaciji kličočega se ob klicu na
številko 112 praviloma prek ustrezne podatkovne povezave sporoči centru 112.
Informacija o lokaciji kličočega se ob klicu na številko 113 praviloma prek
ustrezne podatkovne povezave sporoči centru 113. V vseh primerih povprečen čas
za sporočanje informacije o lokaciji kličočega v enem letu ne sme biti daljši
od deset sekund, čas sporočanja informacije o lokaciji kličočega pa pri 80
odstotkih vseh klicev na številko 112 in številko 113 v enem letu ne sme biti
daljši od 20 sekund. Tehnične specifikacije podatkovne povezave določita
organa, pristojna za obravnavo klicev na številko 112 in klicev na številko
113. Pri tem upoštevata tehnične standarde in dokumente, ki jih izdata Evropska
konferenca uprav za pošto in telekomunikacije ter Evropski institut za
telekomunikacijske standarde.
(2) Pri tehnični nezmožnosti operaterja se informacija o
lokaciji kličočega izjemoma sporoči centru 112 ali centru 113, na njegovo
zahtevo, kadar operater v skladu s četrtim odstavkom 134. člena zakona
dokaže tehnično nezmožnost za sporočanje informacije o vzpostavitvi klica. V
tem primeru povprečni čas za sporočanje informacije o lokaciji kličočega v enem
letu ne sme biti daljši od deset minut v delovnem času tehnične službe operaterja,
čas sporočanja informacije o lokaciji kličočega pa v 80 odstotkih vseh klicev
na številko 112 in klicev na številko 113 v enem letu ne sme biti daljši od 20
minut v delovnem času tehnične službe operaterja.
(3) Pri nomadskih uporabnikih operater poleg lokacije
matičnega priključka sporoči tudi opombo, da gre za nomadskega uporabnika, kjer
je tehnično to mogoče, pri čemer tehnično nezmožnost dokazuje operater v skladu
s četrtim odstavkom 134. člena zakona.
(4) Območje lokacije kličočega s fiksnega priključka ne
sme biti večje od 100 m².
(5) Območje lokacije kličočega z mobilnega terminala ne
sme biti večje, kot je območje pokrivanja celice ali sektorja bazne postaje,
prek katere je bil sprožen klic na številko 112 ali klic na številko 113.
(6) Zaradi zagotavljanja čim bolj natančne lokacije
kličočega, še zlasti za kličoče iz večstanovanjskih stavb, se šteje kot
informacija o lokaciji kličočega, če operater s temi informacijami razpolaga,
tudi:
-       
za fizične osebe: osebno ime in naslov naročnika telefonskega priključka
oziroma naročnika mobilne storitve, vključno s številko stanovanja oziroma
nadstropja,
-       
za pravne osebe: firma in naslov naročnika telefonskega priključka.
KONČNI DOLOČBI
13. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o kakovosti storitve za enotno evropsko telefonsko številko za klice
v sili 112 (Uradni list RS, št. 90/13 in 40/17 – ZEKom-1C).
14. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-640/2017-42
Ljubljana, dne 1. marca 2018
EVA 2017-3130-0040
Boris Koprivnikar l.r.
Minister
za javno upravo
Soglašam!
Andreja Katič l.r.
Ministrica
za obrambo
Soglašam!
mag. Vesna Györkös Žnidar
l.r.
Ministrica
za notranje zadeve