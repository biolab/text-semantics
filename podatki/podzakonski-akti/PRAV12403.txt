1. člen
S tem pravilnikom se predpisujejo obrazci prijav podatkov o
pokojninskem in invalidskem zavarovanju za uvedbo in vodenje matične evidence
zavarovancev in uživalcev pravic iz pokojninskega in invalidskega zavarovanja
ter podatkov o zdravstvenem zavarovanju, zavarovanju za starševsko varstvo in
zavarovanju za primer brezposelnosti (v nadaljnjem besedilu: obvezna socialna
zavarovanja) za vodenje evidenc o navedenih zavarovanjih.
2. člen
Prijave podatkov za obvezna socialna zavarovanja se pošiljajo
na naslednjih obrazcih:
1.     
prijava podatkov o pokojninskem in invalidskem ter zdravstvenem
zavarovanju, zavarovanju za starševsko varstvo in zavarovanju za primer
brezposelnosti – na obrazcu M-1 s pripadajočim potrdilom o prijavi;
2.     
odjava iz pokojninskega in invalidskega ter zdravstvenega zavarovanja,
zavarovanja za starševsko varstvo in zavarovanja za primer brezposelnosti – na
obrazcu M-2 s pripadajočim potrdilom o odjavi;
3.     
sprememba podatkov o pokojninskem in invalidskem ter zdravstvenem
zavarovanju, zavarovanju za starševsko varstvo in zavarovanju za primer
brezposelnosti – na obrazcu M-3 s pripadajočim potrdilom o spremembi;
4.     
prijava podatkov in sprememb podatkov o osnovah, nadomestilih, plačanem
prispevku in obdobjih zavarovanja – na obrazcu M-4;
5.     
prijava podatkov in sprememb podatkov o nadomestilih iz invalidskega
zavarovanja – na obrazcu M-6;
6.     
prijava podatkov o pozneje ugotovljeni pokojninski dobi oziroma
povečanju zavarovalne dobe – na obrazcu M-7.
3. člen
(1) Obrazci iz prejšnjega člena z navodili za
izpolnjevanje so v Prilogah 1 do 6 tega pravilnika in so njegov sestavni del,
Seznam obveznih podatkov na obrazcih iz 1. in 3. točke prejšnjega člena pa je v
Prilogi 7 tega pravilnika in je njegov sestavni del.
(2) Obrazci iz 1. do 3. točke prejšnjega člena se lahko
vložijo tudi v elektronski obliki preko sistema e-VEM. Objavo elektronske
oblike teh obrazcev zagotovi upravljavec sistema e-VEM na spletni strani tega
sistema. Zavezanec mora pri izpolnjevanju teh obrazcev upoštevati tudi dodatna
navodila in posebnosti, ki veljajo v sistemu e-VEM in so objavljena na spletni
strani tega sistema.
(3) Obrazci iz 1. do 3. točke prejšnjega člena se
štejejo za specifično dokumentarno gradivo.
(4) Ne glede na določbo prvega odstavka tega člena
elektronsko obliko obrazca iz 4. točke prejšnjega člena in navodila o načinu
posredovanja podatkov določi Zavod za pokojninsko in invalidsko zavarovanje
Slovenije (v nadaljnjem besedilu: ZPIZ) in jih objavi na spletni strani
http://www.zpiz.si.
(5) Pooblastilo, podano za posredovanje obrazcev iz 4.
točke prejšnjega člena v skladu z drugim odstavkom 31. člena Zakona o matični
evidenci zavarovancev in uživalcev pravic iz pokojninskega in invalidskega
zavarovanja (Uradni list RS, št. 111/13 in 97/14; v nadaljnjem besedilu:
zakon), zavezanec za vlaganje prijav o osnovah predloži ZPIZ na obrazcu, ki ga
predpiše ZPIZ in ga objavi na spletni strani http://www.zpiz.si.
(6) Pooblastilo iz prejšnjega odstavka se šteje za
veljavno, dokler zavezanec za vlaganje prijav o osnovah ZPIZ pisno ne sporoči
preklica pooblastila ali do prenehanja poslovanja zavezanca za vlaganje prijav
o osnovah ali pooblaščenca. Podelitev pooblastila drugemu posredovalcu se šteje
kot preklic pooblastila prejšnjemu posredovalcu.
(7) Zavezanec za vlaganje prijav, ki vlaga obrazce iz 1.
do 3. točke prejšnjega člena preko sistema e-VEM, poda pooblastilo za
posredovanje teh obrazcev v skladu z drugim odstavkom 31. člena zakona pri
točki VEM oziroma v informacijskem sistemu e-VEM.
4. člen
Z dnem uveljavitve tega pravilnika preneha veljati Pravilnik o
obrazcih prijav podatkov o pokojninskem in invalidskem ter zdravstvenem
zavarovanju, zavarovanju za starševsko varstvo in zavarovanju za primer
brezposelnosti (Uradni list RS, št. 37/11 in 57/11 – popr.), uporablja pa se do
začetka uporabe tega pravilnika.
5. člen
Ta pravilnik začne veljati naslednji dan po objavi v Uradnem listu
Republike Slovenije, uporablja pa se od prvega dne naslednjega meseca po
objavi, razen pravil glede izpolnjevanja obrazca M-1 za vložitev prijave v
zavarovanje s šiframi podlag za zavarovanje 113, 114, 115, 119 in 120, ki se
začnejo uporabljati najpozneje šest mesecev od začetka uporabe tega pravilnika.
Št. 00720-1/2015
Ljubljana, dne 5. marca 2015
EVA 2015-2611-0018
dr. Anja Kopač Mrak l.r.
Ministrica
za delo, družino,
socialne zadeve in enake možnosti

Priloga 1: OBRAZEC
M-1 Prijava podatkov o pokojninskem in invalidskem ter zdravstvenem
zavarovanju, zavarovanju za starševsko varstvo in zavarovanju za primer
brezposelnosti s pripadajočim potrdilom o prijavi in NAVODILOM ZA IZPOLNJEVANJE
Priloga 2: OBRAZEC
M-2 – Odjava iz pokojninskega in invalidskega ter zdravstvenega zavarovanja,
zavarovanja za starševsko varstvo in zavarovanja za primer brezposelnosti s
pripadajočim potrdilom o odjavi in NAVODILOM ZA IZPOLNJEVANJE
Priloga 3: OBRAZEC
M-3 – Sprememba podatkov o pokojninskem in invalidskem ter zdravstvenem
zavarovanju, zavarovanju za starševsko varstvo in zavarovanju za primer
brezposelnosti s pripadajočim potrdilom o spremembi in NAVODILOM ZA
IZPOLNJEVANJE
Priloga 4: Obrazec
M-4 – Prijava podatkov in sprememb podatkov o osnovah, nadomestilih, plačanem prispevku
in obdobjih zavarovanja z NAVODILOM ZA IZPOLNJEVANJE
Priloga 5: Obrazec
M-6 Prijava podatkov in sprememb podatkov o nadomestilih iz invalidskega
zavarovanja z navodilom za izpolnjevanje
Priloga 6: Obrazec
M-7 – Prijava podatkov o pozneje ugotovljeni pokojninski dobi oziroma
povečanju zavarovalne dobe
Priloga 7: Seznam
obveznih podatkov na obrazcu M-1