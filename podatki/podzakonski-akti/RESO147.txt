1. UVOD
Radioaktivnost je naravni pojav, zato smo naravnim virom
sevanja izpostavljeni ves čas, saj so značilnost okolja. Koristnost uporabe
virov ionizirajočega sevanja in radioaktivnih snovi je nesporna na določenih
področjih ter se z razvojem družbe in znanosti iz leta v leto povečuje, od
pridobivanja energije do uporabe v medicini, industriji in pri raziskavah. V
zgodovini razvoja uporabe virov ionizirajočega sevanja in radioaktivnih snovi, kot
tudi jedrskih tehnologij od sredine 20. stoletja,
se je iz leta v leto povečevalo tudi zavedanje o pomembnosti sistematičnega
zagotavljanja varnosti teh tehnologij, predvsem v jedrski energetiki, seveda pa
tudi varne uporabe vseh vrst ionizirajočih sevanj. Sevalna tveganja za delavce
in prebivalstvo ter okolje, ki lahko nastanejo pri njihovi uporabi, je treba
oceniti in, kadar je to potrebno, optimizirati in nadzorovati.
Urejanje varnosti je državna odgovornost. Vendar pa lahko
tveganja zaradi sevanja presegajo državne meje, zato je mednarodno sodelovanje
namenjeno ozaveščanju o nujnosti zagotavljanja varnosti na svetovni ravni z
izmenjavo informacij, izkušenj in izboljšanjem zmogljivosti za nadzor nad
nevarnostmi, za preprečevanje nesreč, odzivanje na izredne dogodke in za
ublažitev škodljivih posledic nesreč, če do njih pride.
V Republiki Sloveniji je, podobno kakor v vseh razvitih
državah, od sredine 20. stoletja nastajala zakonodaja, ki upošteva zahteve
mednarodnih standardov na tem področju, zlasti standarde Mednarodne agencije za
atomsko energijo (v nadaljnjem besedilu: MAAE). Od začetka 21. stoletja je
zavezanost k zagotavljanju jedrske in sevalne varnosti poudarjena tudi na
najvišji politični ravni. To je zapisano v temeljnem standardu MAAE GSR 1. del:
Državni pravni in upravni okvir za jedrsko in sevalno varnost (Governmental
Legal and Regulatory Framework for Safety), revizija 1, iz leta 2016. Čeprav
določila standardov MAAE niso zavezujoča, jih vse države, uporabnice jedrske
energije, praviloma upoštevajo. Tudi za pripravo Resolucije o jedrski in
sevalni varnosti v Republiki Sloveniji za obdobje 2024–2033 (v nadaljnjem
besedilu: Resolucija) je bil glavni povod omenjeni standard. Resolucija pomeni
temeljno politično usmeritev in zavezanost k jedrski in sevalni varnosti kot
prednostni nalogi ob vseh drugih vidikih uporabe jedrskih tehnologij in
ionizirajočih sevanj. Resolucija v prvem delu poudarja deset temeljnih
varnostnih načel, ki jih upošteva zakonodaja Republike Slovenije s tega
področja, ter v nadaljevanju opisuje glavne jedrske in sevalne dejavnosti v
državi, vključenost slovenskih predpisov v mednarodne povezave na tem področju,
veljavno zakonodajo in organizacijo državnih organov ter poudari potrebo po
ustreznih kadrih za zagotavljanje jedrske in sevalne varnosti. S tem je
povezana tudi raziskovalna in razvojna dejavnost, posebnega pomena pa sta
sodelovanje javnosti in zavezanost h kakovosti, odličnosti v vodenju in k
varnostni kulturi ter kulturi varovanja.
Jedrska in sevalna varnost upoštevata tri glavne cilje:
varnost jedrskih in sevalnih objektov, varno ravnanje z radioaktivnimi odpadki
in izrabljenim gorivom ter varstvo pred sevanji z varno uporabo virov
ionizirajočega sevanja.
V preteklosti so nastajali novi vidiki varnosti, na primer
sistem ukrepov in politik proti širjenju jedrskega orožja (in z njim povezani
ukrepi za zagotovitev učinkovitega nadzora izvoza blaga z dvojno rabo), fizično
varovanje jedrskih objektov in snovi (jedrsko varovanje kot širši pojem), varni
prevoz radioaktivnih in jedrskih snovi, varstvo pacientov pred
izpostavljenostjo v zdravstvu, varstvo pred naravnimi viri sevanj, predvsem
pred izpostavljenostjo radonu v zaprtih prostorih, zunanjo izpostavljenost
sevanju, ki izvira iz gradbenih materialov, in podobno. Zato je treba besedno
zvezo »jedrska in sevalna varnost« razumeti v najširšem pomenu besede in je v
Resoluciji uporabljena vedno, kadar besedilo to omogoča ali zahteva.
Zakon o varstvu pred ionizirajočimi sevanji in jedrski
varnosti [1] (v nadaljnjem besedilu: ZVISJV-1) opredeljuje jedrsko varnost kot
tehnične in organizacijske ukrepe, s katerimi se doseže varno obratovanje
jedrskega objekta, preprečujejo izredni dogodki ali ublažijo posledice teh
dogodkov ter prispeva k varstvu izpostavljenih delavcev, prebivalstva in okolja
pred ionizirajočimi sevanji. Sevalna varnost je opredeljena kot ukrepi, s
katerimi se doseže varna uporaba vira sevanja ali obratovanje objekta,
preprečujejo izredni dogodki ali ublažijo posledice teh dogodkov ter s tem
prispeva k zagotavljanju varstva okolja in varstva pred sevanji. Tretja
opredelitev pravi, da varstvo pred sevanji pomeni ukrepe, s katerimi se
zagotavlja varstvo ljudi pred vplivi izpostavljenosti ionizirajočim sevanjem.
Iz navedenih opredelitev kot tudi iz temeljnih načel jedrske
in sevalne varnosti, ki so navedena v naslednjem poglavju, izhaja spoznanje o
enotnih in v zagotavljanje varstva usmerjenih vrednotah, da se omogočijo
razvoj, proizvodnja in uporaba virov sevanj in izvajanje sevalnih dejavnosti
ter da se hkrati, kolikor je to mogoče, zmanjšata škoda za zdravje ljudi in
radioaktivna kontaminacija življenjskega okolja zaradi uporabe virov
ionizirajočih sevanj.
Ker je v Republiki Sloveniji ena obratujoča jedrska
elektrarna, en obratujoči raziskovalni reaktor in sorazmerno široka uporaba
virov ionizirajočih sevanj v industriji, raziskovalnih dejavnostih,
izobraževanju, medicini in veterini (vključno s prevozom in tudi tranzitom teh
virov, ko gre za radioaktivne snovi), sta zagotavljanje in upoštevanje
temeljnih načel jedrske in sevalne varnosti trajni življenjski in strateški
cilj razvoja Republike Slovenije.
Resolucija poudarja širše vidike jedrske in sevalne varnosti
v državi. Zelo pomemben del celovitega obravnavanja sevalne in jedrske varnosti
je tudi ravnanje z radioaktivnimi odpadki in izrabljenim gorivom, kar bi
vsebinsko spadalo v ta dokument. Vendar v Resoluciji to področje ni podrobneje
obravnavano, ker ga obravnava Resolucija o nacionalnem programu ravnanja z
radioaktivnimi odpadki in izrabljenim gorivom za obdobje 2023-2032 [2], ki jo
kot krovni nacionalni dokument predvideva Direktiva Sveta 2011/70/Euratom z dne
19. julija 2011 o vzpostavitvi okvira
Skupnosti za odgovorno in varno ravnanje z izrabljenim gorivom in
radioaktivnimi odpadki [3].
Vsebine Resolucije se deloma nanašajo tudi na vsebine
Celovitega nacionalnega energetskega in podnebnega načrta Republike Slovenije
(NEPN) [4], Resolucije o Nacionalnem programu visokega šolstva do 2030 [5] ter
Resolucije o znanstvenoraziskovalni in inovacijski strategiji Slovenije 2030
[6].
Največji in najpomembnejši jedrski objekt v državi je
Nuklearna elektrarna Krško, ki proizvede okrog 40 odstotkov električne energije
v Republiki Sloveniji ter pokriva približno 20 odstotkov potreb Republike
Slovenije in 16 odstotkov potreb Hrvaške po električni energiji. Strategija
jedrske in sevalne varnosti je zato odvisna od tega, ali država uporablja
jedrsko tehnologijo za proizvodnjo električne energije ali ne. Temu primerni
sta tudi oblika in vsebinska zasnova Resolucije.
2. NAČELA JEDRSKE IN
SEVALNE VARNOSTI
V tem poglavju »varnost« pomeni varstvo ljudi in okolja pred
tveganji zaradi potencialne izpostavljenosti ionizirajočim sevanjem ter varnost
objektov in dejavnosti, ki povzročajo tveganja zaradi potencialne ali dejanske
izpostavljenosti ionizirajočim sevanjem. Jedrska in sevalna varnost v
Resoluciji vključuje jedrsko in sevalno varnost jedrskih in sevalnih objektov,
varstvo pred sevanji pri izvajanju drugih sevalnih dejavnosti, varnost ravnanja
z radioaktivnimi odpadki in izrabljenim gorivom ter varnost pri prevozu
radioaktivnih snovi v cestnem in železniškem prometu, po morju in v zračnem
prometu, ne vključuje pa drugih vidikov varnosti.
Varnost vključuje tako tveganja zaradi izpostavljenosti
ionizirajočim sevanjem v normalnih okoliščinah kakor tudi tveganja zaradi
izpostavljenosti ionizirajočim sevanjem zaradi različnih dogodkov. »Dogodki«
pomenijo človeško napako ali dejanje, povzročeno zaradi nepravilnih pisnih
postopkov ali navodil, okvaro opreme, obratovalno napako, naravni dogodek ali
projektno neustreznost, ki lahko ogroža sevalno ali jedrsko varnost.
Temeljni cilj jedrske in sevalne varnosti (temeljni varnostni
cilj) je varstvo ljudi in okolja pred nepotrebnimi škodljivimi učinki
ionizirajočih sevanj zdaj in v prihodnje.
Temeljni varnostni cilj, namenjen individualni in kolektivni
zaščiti ljudi in okolja, je treba doseči tako, da se ob upoštevanju načel
jedrske in sevalne varnosti do razumne izvedljivosti omejuje obratovanje
objektov ali izvajanje dejavnosti, ki povzročajo tveganja zaradi potencialne
izpostavljenosti škodljivim vplivom ionizirajočih sevanj. Obratovanje objektov
in izvajanje dejavnosti je treba izvajati tako, da so izpolnjeni najvišji
varnostni standardi, ki jih je razumno mogoče doseči. To je treba zagotoviti z
ukrepi, in sicer:
(a)   
izvajanjem nadzora nad izpostavljenostjo ljudi ionizirajočim sevanjem in
nadzora nad izpusti radioaktivnih snovi v okolje;
(b)   
zmanjšanjem verjetnosti dogodkov, ki lahko vodijo do izgube nadzora nad
jedrsko sredico reaktorja, jedrsko verižno reakcijo, radioaktivnim virom ali
katerim koli drugim virom sevanja;
(c)   
ublažitvijo posledic takšnih dogodkov, če bi do njih prišlo.
Temeljni varnostni cilj se nanaša na vse objekte in
dejavnosti ter na vse faze v času celotne življenjske dobe objekta ali vira
sevanja, vključno z načrtovanjem, izbiro lokacije, projektiranjem, proizvodnjo,
gradnjo, zagonom, obratovanjem oziroma uporabo ter razgradnjo in zaprtjem. Prav
tako morata biti ustrezno vključena tudi prevoz radioaktivnih snovi, vključno z
njihovim tranzitom, ter ravnanje z radioaktivnimi odpadki in izrabljenim
gorivom.
Za doseganje temeljnega varnostnega cilja so potrebna skupna
prizadevanja vseh državnih organov in drugih organizacij iz 6. in 8. poglavja
Resolucije, saj kljub sicer jasni delitvi odgovornosti in pristojnosti posamezni
segmenti ne morejo delovati ločeno in neodvisno od celotnega sistema.
Za varno obratovanje posameznega jedrskega ali sevalnega
objekta je primarno odgovoren njegov upravljavec, za varnost pri izvajanju
sevalne dejavnosti pa njen izvajalec. Država mora zagotoviti splošne razmere za
varno obratovanje vseh jedrskih objektov ter varno uporabo virov sevanja, kamor
spada predvsem celovit in učinkovit sistem zakonov in drugih predpisov ter tudi
upravni in inšpekcijski nadzor, ki ga izvajajo državni organi (predvsem Uprava
Republike Slovenije za jedrsko varnost (v nadaljnjem besedilu: URSJV) ali
Uprava Republike Slovenije za varstvo pred sevanji (v nadaljnjem besedilu:
URSVS)), ter zagotavljanje možnosti strokovne presoje o strokovnih vprašanjih o
jedrski in sevalni varnosti, ki jih zagotavljajo neodvisni pooblaščeni
izvedenci (posamezniki in organizacije). V širšem pomenu je država odgovorna
tudi za vzdrževanje in razvijanje splošne ravni stroke na tem področju in za
načrtovanje uporabe jedrske energije, kamor spada predvsem raziskovalno delo in
izobraževanje na akademski ravni.
Za doseganje temeljnega varnostnega cilja je Republika
Slovenija vzpostavila pravni okvir z zakonom, ki ureja varstvo pred
ionizirajočimi sevanji in jedrsko varnost, ki ga je Državni zbor Republike
Slovenije sprejel kot najpomembnejši pravni akt, ki ureja to področje.
Naslednjih deset načel jedrske varnosti je vključenih v določbe ZVISJV-1 in
določbe vseh drugih predpisov, izdanih na njegovi podlagi.
1. načelo:
Odgovornost za varnost
Primarno odgovornost za varnost imajo osebe ali
organizacije, odgovorne za objekte in dejavnosti, ki povzročajo tveganja zaradi
izpostavljenosti ionizirajočim sevanjem.
Primarno odgovornost za varnost imajo osebe ali organizacije,
odgovorne za objekt ali dejavnost, ki povzroča tveganja zaradi izpostavljenosti
ionizirajočim sevanjem. Ta primarna odgovornost se nanaša tudi na izvedbo
programa ukrepov za zmanjšanje izpostavljenosti sevanjem.
Dovoljenje za obratovanje objekta ali izvajanje dejavnosti se
lahko podeli organizaciji ali posamezniku, imetniku dovoljenja.
Imetnik dovoljenja ima glavno odgovornost za varnost v vsej
življenjski dobi objekta oziroma izvajanja dejavnosti, pri čemer ta odgovornost
ni prenosljiva. Pravne, strokovne in funkcionalne odgovornosti v zvezi z
varnostjo imajo tudi druge skupine, kakor so projektanti, proizvajalci,
monterji, serviserji in vzdrževalci, delodajalci, podizvajalci, pa tudi
organizatorji prevoza in prevozniki ter pošiljatelji in prejemniki.
Imetnik dovoljenja je odgovoren za:
-       
vzpostavitev in vzdrževanje potrebnih kompetenc;
-       
zagotavljanje ustreznega usposabljanja in obveščanja;
-       
vzpostavitev postopkov in pogojev za ohranjanje varnosti v vseh
pričakovanih razmerah;
-       
preverjanje primerne zasnove, zmogljivosti in ustrezne kakovosti objektov
in dejavnosti ter njihove pripadajoče opreme;
-       
zagotavljanje varnega upravljanja virov ionizirajočih sevanj, ki se
proizvajajo, uporabljajo, skladiščijo ali prevažajo;
-       
zagotavljanje varnega upravljanja radioaktivnih odpadkov in izrabljenega
goriva.
Navedene odgovornosti mora imetnik dovoljenja izpolnjevati v
skladu z varnostnimi cilji in zahtevami, določenimi v zakonu ali drugih
predpisih, tj. uredbah vlade, pravilnikih ministrstev ali drugih pravno
zavezujočih dokumentih, izdanih na podlagi zakona. Sistem vodenja organizacije
imetnika ali upravljavca mora zagotavljati izpolnjevanje te odgovornosti.
2. načelo: Vloga
državne uprave
Vzpostavljen je trajen in učinkovit pravni in upravni
okvir za varnost, vključno z neodvisnim upravnim organom.
Republika Slovenija je vzpostavila pravni in upravni okvir za
jasno določitev odgovornosti in za upravni nadzor objektov in dejavnosti, ki
povzročajo tveganja zaradi izpostavljenosti ionizirajočim sevanjem. Na podlagi
zakonodaje učinkovito izpolnjuje svoje nacionalne odgovornosti in mednarodne
obveznosti.
Kot del javne uprave je Republika Slovenija ustanovila
neodvisna upravna organa URSJV in URSVS z ustreznimi pristojnostmi, tehničnimi
in vodstvenimi kompetencami ter človeškimi in finančnimi viri za izpolnjevanje
njunih obveznosti. Upravna organa sta dejansko neodvisna od imetnikov dovoljenj
ali katerega koli drugega organa in zato na njune odločitve ne morejo po
nepotrebnem vplivati zainteresirani deležniki.
Vzpostavljeni pravni sistem zahteva odprto obveščanje javnosti,
drugih deležnikov in sredstev javnega obveščanja o varnostnih vidikih (vključno
z zdravstvenimi in okoljskimi vidiki) glede objektov in dejavnosti, ki pomenijo
tveganje zaradi izpostavljenosti sevanju. Prav tako širši pravni sistem zahteva
odprto posvetovanje tudi s prebivalci, ki bivajo na vplivnem območju, z
javnostjo in drugimi interesnimi skupinami pri sprejemanju ključnih odločitev.
Zakonodajni in upravni okvir morata zagotavljati učinkovito
neodvisnost upravnega in inšpekcijskega nadzora jedrske in sevalne varnosti
tudi v primeru, ko je imetnik dovoljenja državni organ ali javna ustanova, ali
če je imetnik dovoljenja na kakršen koli način povezan z ministrstvoma, v čigar
pristojnost spadata URSJV in URSVS.
3. načelo:
Voditeljstvo in vodenje, usmerjena v varnost
V objektih in pri izvajanju dejavnosti, ki povzročajo
tveganja zaradi izpostavljenosti sevanjem, je treba vzpostaviti in ohranjati
učinkovito, v varnost usmerjeno voditeljstvo in vodenje.
Vodstvo investitorja ali upravljavca sevalnega ali jedrskega
objekta mora vzpostaviti, izvajati, vzdrževati in stalno izboljševati učinkovit
in celovit sistem vodenja. Ta mora vključevati obvladovanje varnosti, varovanja
in kakovosti, varovanje zdravja in okolja, obvladovanje gospodarnosti ter
upoštevanje človeškega in organizacijskega dejavnika ter socialnih vidikov
tako, da varnost zaradi drugih zahtev ni ogrožena. Sistem vodenja, ki mora biti
usklajen z varnostnimi cilji organizacije, s katerimi se zagotavljata sevalna
in jedrska varnost, mora biti vzpostavljen v vseh fazah sevalnega ali jedrskega
objekta. V organizaciji, ki upravlja jedrski ali sevalni objekt ali izvaja
sevalno dejavnost, mora vodstvo stalno dokazovati, da je voditeljstvo usmerjeno
v varnost.
Varnost sevalnega ali jedrskega objekta mora biti
najpomembnejši del sistema vodenja in mora prevladati nad vsemi drugimi
zahtevami. Varnostni vidiki se morajo prednostno upoštevati pri vseh odločitvah.
Sistem vodenja mora prav tako zagotavljati spodbujanje visoke ravni varnostne
kulture, redno ocenjevanje ravni varnosti in uporabo spoznanj, pridobljenih na
podlagi izkušenj.
Varnostna kultura so značilnosti in vedenje v organizaciji
ali pri posameznikih, ki namenjajo varnosti največjo pozornost in ji dajejo
prednost, ustrezno njeni pomembnosti. Za sevalno ali jedrsko področje se
varnostna kultura nanaša na osebno zavzetost in odgovornost vseh vpletenih v
katero koli dejavnost, ki vpliva na delovanje in varnost sevalnega ali
jedrskega objekta. Posamezniki v organizaciji investitorja ali upravljavca
sevalnega ali jedrskega objekta od vodstva navzdol morajo gojiti močno
varnostno kulturo.
Sistem vodenja in voditeljstvo, usmerjeno v varnost, mora
zagotavljati in vzdrževati močno varnostno kulturo. Varnostna kultura in
kultura varovanja mora biti vključena v sistem vodenja. To vključuje predvsem:
-       
skupno razumevanje ključnih vidikov varnosti in varnostne kulture v
organizaciji;
-       
individualno in skupno zavezanost vodstva in posameznikov na vseh ravneh
varnosti;
-       
sprejetje osebne odgovornosti za varnost;
-       
ukrepe za spodbujanje spraševanja, kritičnega razmišljanja in stalnega
učenja zaposlenih na vseh ravneh organizacije ter odvračanje samozadovoljstva
glede varnosti;
-       
poročanje o težavah glede tehničnih, človeških in organizacijskih
dejavnikov;
-       
konservativno odločanje pri izvajanju vseh dejavnosti, ki se nanašajo na
varnost;
-       
zavedanje, da so varnostne grožnje možne in da so lahko posledice
velike.
Da bi preprečili človeške in organizacijske napake, je treba
upoštevati človeške dejavnike, sistem vodenja pa mora spodbujati tudi odprto
komunikacijo in prenos informacij tako v okviru organizacije kot tudi
obveščanje javnosti, vpeljavo dobrih praks (uporabo domačih in tujih izkušenj)
ter odprto poročanje o vseh odstopanjih.
Varnost vseh objektov in dejavnosti je treba ocenjevati v
skladu s stopenjskim pristopom. Varnostna ocena vključuje sistematično analizo
normalnega delovanja in njegovih učinkov, ki lahko vodijo do dogodkov in
posledic teh dogodkov. Varnostna ocena zajema varnostne ukrepe za nadzor
tveganj. Oceniti je treba tudi projekt in varnostne sisteme, da bi dokazali
izpolnjevanje zahtevanih varnostnih nalog. Kadar so za ohranjanje varnosti
potrebni nadzorni ukrepi ali ukrepi upravljavca, je treba opraviti tudi
predhodno varnostno oceno ter z njo dokazati pravilnost in zanesljivost
predlaganih rešitev. Objekt je mogoče graditi in začeti uporabljati, dejavnost
pa začeti izvajati šele po tem, ko upravni organ potrdi primernost predlaganih
varnostnih ukrepov.
Če se pri izvajanju dejavnosti izkaže za potrebno, se lahko
postopek varnostne ocene objektov ali dejavnosti deloma ali v celoti ponovi,
tako da se upoštevajo spremenjene okoliščine (na primer uporaba novih
standardov ali znanstvenega in tehnološkega razvoja), informacije o
obratovalnih izkušnjah, spremembe objekta in učinki staranja. Za obratovanje
objektov, ki traja daljše obdobje, se varnostne ocene periodično pregledajo in
po potrebi ponovijo med občasnim varnostnim pregledom. Po opravljenem občasnem
varnostnem pregledu upravni organ dovoli nadaljnje obratovanje objekta, če
ugotovi, da so ukrepi za zagotavljanje varnosti še ustrezni.
Opredeliti in analizirati je treba vzroke za nastanek
morebitnih nesreč in dogodkov. Sprejeti je treba ukrepe za preprečitev dogodka
ali ponovitev nesreč. Pridobitev povratnih informacij o obratovalnih izkušnjah
iz objektov in dejavnosti — ter po potrebi od drugod — je eden od pomembnih
načinov zagotavljanja varnosti. Vzpostavljeni morajo biti programi in postopki
za zbiranje in analizo obratovalnih izkušenj (domačih in tujih) ter za analizo
dogodkov, ki vključuje analizo dogodkov, skorajšnjih dogodkov, nesreč in
nepooblaščenih dejanj. Zbrane izkušnje je treba deliti z vsemi deležniki in
izvajati ukrepe za preprečevanje njihove ponovitve.
4. načelo:
Upravičenost objektov in dejavnosti
Koristi od objektov in dejavnosti, ki povzročajo tveganje
zaradi izpostavljenosti sevanjem, morajo presegati tveganja, ki jih povzročajo.
Zakonodaja določa, da se obratovanje objektov in izvajanje
dejavnosti šteje za upravičeno, če so koristi za posameznika ali družbo, ki jih
prinaša, večje kot škoda za zdravje, ki bi jo prineslo obratovanje objektov in
izvajanje dejavnosti. Za oceno koristi in škode za zdravje je treba upoštevati
vse pomembne posledice delovanja objektov in izvajanja dejavnosti zdaj in v
prihodnje.
Odločitve o upravičenosti največjih infrastrukturnih naložb,
kot so jedrske elektrarne, ki pomenijo tveganje zaradi izpostavljenosti
ionizirajočim sevanjem in radioaktivne kontaminacije življenjskega okolja, se
sprejemajo z najširšim družbenim konsenzom v strateških dokumentih države.
Za objekte in dejavnosti, ki pomenijo manjše tveganje zaradi
izpostavljenosti sevanjem, sme odločitev o upravičenosti sprejeti pristojni
upravni organ (URSJV ali URSVS).
Upravičenost izpostavljenosti pacientov sevanjem v zdravstvu,
tako za radiološki poseg zaradi diagnostike kot za radiološki poseg zaradi
zdravljenja, je treba preučiti predvsem glede na predvideni postopek in
posameznega pacienta. Upravičenost temelji na klinični presoji o koristnosti
diagnostičnega ali terapevtskega programa. Klinično presojo opravljajo
zdravniki, ki morajo biti ustrezno usposobljeni na področju varstva pred
sevanji.
V dejavnostih, kjer je mogoča uporaba drugih tehnik, ki ne
uporabljajo ionizirajočega sevanja, se spodbuja uporaba alternativnih metod, s
katerimi se doseže enak namen. Pri uporabi ionizirajočih sevanj pa se spodbuja
uporaba virov sevanja, pri katerih ne nastajajo radioaktivni odpadki.
5. načelo:
Optimizacija varstva pred sevanji
Varstvo pred sevanji mora biti optimizirano tako, da se
zagotovi najvišja raven varnosti, ki jo je razumno mogoče doseči.
Zakonodaja zagotavlja, da so varnostni ukrepi v objektih in
pri dejavnostih, ki povzročajo tveganje zaradi izpostavljenosti sevanjem,
optimizirani, če zagotavljajo najvišjo raven varnosti, ki jo je razumno mogoče
doseči ves čas delovanja objekta ob upoštevanju sedanjega tehničnega znanja ter
gospodarskih in družbenih dejavnikov.
Za določitev, ali so tveganja pred izpostavljenostjo sevanjem
na najnižji možni ravni, ki jo je mogoče razumno doseči, je treba vsa takšna
tveganja ne glede na to, ali izhajajo iz normalnega ali nenormalnega
obratovanja ali nezgodnih razmer, pred začetkom izvajanja dejavnosti oceniti.
Tako oceno je nato treba periodično posodabljati ves čas delovanja objekta ali
izvajanja dejavnosti. Pri tem je treba uporabiti stopenjski pristop. Oceni se
velikost sevalnega tveganja ter izpostavljenost delavcev in prebivalstva zaradi
izvajanja sevalne dejavnosti in opredelijo ukrepi varstva pred sevanji ter
način optimizacije varstva pred ionizirajočimi sevanji v okoliščinah in
delovnih razmerah, ki so pomembne z vidika varstva pred sevanji. Prav tako je
treba upoštevati morebitno medsebojno odvisnost med posameznimi ukrepi ali z
njimi povezanimi tveganji (na primer za različne faze časa trajanja objektov in
dejavnosti, različne skupine ali različne faze ravnanja z radioaktivnimi
odpadki in izrabljenim gorivom). Upoštevati je treba tudi negotovosti v znanju.
Optimizacija varstva pred sevanji vključuje presojo o
relativni pomembnosti različnih dejavnikov, vključno:
-       
s številom ljudi (delavcev in prebivalcev), ki so lahko izpostavljeni
sevanju;
-       
z verjetnostjo njihove izpostavljenosti;
-       
z obsegom in razporeditvijo prejetih doz;
-       
s sevalnim tveganjem, ki izhaja iz predvidljivih dogodkov;
-       
z ekonomskimi, socialnimi in okoljskimi dejavniki.
Optimizacija varstva pred sevanji pomeni tudi uporabo dobrih
praks in zdravega razuma pri ukrepih, s katerimi bi se kar najbolj izognili
sevalnim tveganjem med opravljanjem vsakodnevnih dejavnosti.
Sredstva, ki jih imetniki dovoljenj namenijo za varnost,
morajo biti sorazmerna s sevalnim tveganjem in možnostjo njegovega nadzora.
Prav tako so tem tveganjem prilagojeni obseg in podrobnosti zakonodaje, njena
uporaba in nadzor nad imetniki dovoljenj.
Obseg upravnega in inšpekcijskega nadzora je sorazmeren z
ravnjo tveganja zaradi dejanske in potencialne izpostavljenosti ionizirajočim
sevanjem.
6. načelo: Omejitev
sevalnega tveganja posameznikov
Nadzor sevalnega tveganja zaradi izpostavljenosti delavcev
in prebivalstva sevanjem mora zagotoviti, da noben posameznik ni izpostavljen
nesprejemljivemu tveganju za zdravje zaradi učinkov ionizirajočih sevanj.
Zakonodaja predpisuje nadzor izpostavljenosti in tveganj za
zdravje ljudi v okviru predpisanih mejnih doz. Takšne omejitve doz so pravno
zavezujoča zgornja meja sprejemljivosti in ne zadoščajo za zagotovitev
najboljše možne zaščite glede na okoliščine. Zato so dopolnjene z optimizacijo
varstva pred ionizirajočimi sevanji v vseh okoliščinah in delovnih razmerah.
Pri medicinski uporabi ionizirajočega sevanja se zmanjševanje
izpostavljenosti pacientov dosega le z doslednim izvajanjem ukrepov
upravičenosti in optimizacije radioloških posegov, saj se mejne doze ne
uporabljajo. Poleg že uveljavljenih pristopov, kot sta spremljanje značilnih
izpostavljenosti pri standardnih radioloških posegih in uporaba diagnostičnih
referenčnih ravni, bi k varstvu pacientov pripomogli tudi z uporabo meril za
napotitve in z zapisovanjem osebnih doz.
7. načelo: Zaščita
sedanjih in prihodnjih generacij
Ljudi in okolje je treba zaščititi pred sevalnim tveganjem
zaradi izpostavljenosti ionizirajočim sevanjem v sedanjosti in prihodnosti.
Tveganja zaradi izpostavljenosti ionizirajočim sevanjem lahko
presežejo državne meje in trajajo daljše obdobje. Zakonodaja pri presojanju
ustreznosti ukrepov za obvladovanje tveganj zaradi izpostavljenosti sevanjem
predpisuje upoštevanje možnih posledic v sedanjosti in prihodnosti. Še zlasti
velja presoditi, ali:
-       
zakonske zahteve o varnosti ne veljajo le za lokalno prebivalstvo, ampak
tudi za prebivalstvo, ki je oddaljeno od objektov in dejavnosti;
-       
so na območjih, kjer bi učinki lahko trajali več človeških generacij,
prihodnje generacije ustrezno zaščitene, ne da bi se od njih zahtevalo, da
sprejmejo pomembne zaščitne ukrepe.
Z varnim in gospodarnim ravnanjem z radioaktivnimi odpadki in
izrabljenim gorivom se zagotovi, da se bremena, za katera je mogoče in je treba
poskrbeti danes, ne preloži na prihodnje generacije. Ravnanje z radioaktivnimi
odpadki in izrabljenim gorivom mora potekati tako, da predvideni vplivi na
zdravje prihodnjih generacij ne bodo večji od vplivov, ki so sprejemljivi
danes.
8. načelo:
Preprečevanje nesreč
Izvesti je treba vse smiselne ukrepe za preprečitev
jedrskih in radioloških nesreč ter za ublažitev njihovih posledic.
Zakonodaja predpisuje te ukrepe za zmanjšanje verjetnosti
nastanka nesreč:
-       
preprečitev nastanka napak ali nenormalnih razmer (vključno s kršitvami
fizične varnosti), ki bi lahko privedle do nesreč;
-       
preprečitev stopnjevanja napak ali nenormalnih razmer, če do njih pride;
-       
preprečitev izgube vira sevanja ali izgube nadzora nad virom sevanja.
Glavni način za preprečevanje in ublažitev posledic nesreč je
»obramba v globino«. Obramba v globino se izvaja predvsem s kombinacijo več
zaporednih in neodvisnih načinov oziroma ravni varstva, ki bi morale vse
odpovedati, preden bi lahko nastali škodljivi učinki za zdravje ljudi ali
radioaktivna kontaminacija okolja. Če ena raven zaščite ali pregrade odpove, je
na voljo naslednja raven oziroma pregrada. Obramba v globino ob pravilnem
izvajanju zagotavlja, da posamezna tehnična, človeška ali organizacijska napaka
ne privede do škodljivih učinkov in da so kombinacije zaradi napak, ki bi lahko
povzročile znatne škodljive vplive, zelo malo verjetne. Različni načini
delovanja posameznih ravni zaščite so nujni del obrambe v globino.
Obramba v globino je zagotovljena z ustrezno kombinacijo:
-       
učinkovitega sistema vodenja z močno zavezo vodstva k varnosti in močno
varnostno kulturo,
-       
ustrezno izbiro lokacije ter izvedbo dobre zasnove in tehničnih
lastnosti, ki zagotavljajo rezervo varnosti, raznolikost in redundanco,
predvsem s:
-   
projektiranjem, tehnologijo in materiali visoke kakovosti in
zanesljivosti;
-   
regulacijskimi, varovalnimi in zaščitnimi sistemi ter sistemi za
spremljanje pravilnega delovanja;
-   
ustrezno kombinacijo varnostnih lastnosti na temelju naravnih lastnosti
in tehničnih varnostnih sistemov;
-   
celovitimi obratovalnimi navodili in praksami ter postopki za
obvladovanje nesreč;
-   
vzpostavitvijo in izvajanjem celovitega sistema vodenja.
Postopke za obvladovanje nesreč je treba razviti vnaprej. S
tem se omogoči povrnitev nadzora nad jedrskim reaktorjem, jedrsko verižno
reakcijo ali drugim virom sevanja v primeru izgube nadzora in za zmanjševanje
škodljivih posledic.
9. načelo:
Pripravljenost in odziv v primeru izrednega dogodka
Zagotoviti je treba pripravljenost in odziv v primeru
jedrske ali radiološke nesreče.
Zakonodaja predpisuje temeljne cilje pripravljenosti in
odzivanja v primeru jedrskega ali radiološkega izrednega dogodka:
-       
zagotoviti pripravljenost za učinkovit odziv v primeru jedrskega ali
radiološkega izrednega dogodka na kraju dogodka ter na lokalni, regionalni,
državni in mednarodni ravni;
-       
zagotoviti majhno tveganje zaradi izpostavljenosti sevanjem zaradi
dogodkov, ki jih je pričakovati s precejšnjo verjetnostjo;
-       
ob vseh morebitnih nesrečah sprejeti praktične ukrepe za ublažitev
posledic za življenje in zdravje ljudi ter okolje.
Imetniki dovoljenj, URSJV, URSVS in Uprava Republike
Slovenije za zaščito in reševanje (v nadaljnjem besedilu: URSZR), so skupaj z
drugimi pristojnimi deležniki (na primer druga ministrstva, ZVD Zavod za
varstvo pri delu, d.o.o. (v nadaljnjem besedilu: ZVD), Slovenska vojska in
drugi) in v sodelovanju z drugimi državami, MAAE in Evropsko komisijo vnaprej
uredili pripravljenost in odziv v primeru jedrskega ali radiološkega izrednega
dogodka na lokalni, regijski in državni ravni z načrti zaščite in reševanja ob
jedrski ali radiološki nesreči ter z navodili za ukrepanje ob izrednem dogodku.
Načrti zaščite in reševanja ob jedrski ali radiološki nesreči
in navodila za ukrepanje ob izrednem dogodku, s katerimi se zagotavlja
pripravljenost in odziv na izredne dogodke, upoštevajo:
-       
verjetnosti in možne posledice jedrskega ali radiološkega izrednega
dogodka;
-       
značilnosti ionizirajočih sevanj;
-       
vrste in lokacije objektov in dejavnosti ter
-       
usmeritve za sprejemanje zaščitnih ukrepov, določenih v zaščitni
strategiji ob jedrski in radiološki nesreči.
Načrti in navodila vključujejo:
-       
z zakonom določene pristojnosti odločanja o uvedbi zaščitnih ukrepov,
kdaj in katere zaščitne ukrepe sprejeti;
-       
zagotovitev organiziranega in usklajenega izvajanja zaščitnih ukrepov in
obveščanja osebja na kraju dogodka ter javnosti v primeru izrednega dogodka.
Pri pripravi načrtov zaščite in reševanja ob jedrski ali
radiološki nesreči in navodil so upoštevani vsi razumno predvidljivi primeri.
Pripravljenost vseh vpletenih organizacij ob jedrski ali radiološki nesreči se
preverja na vajah. Kadar je treba nujne zaščitne ukrepe zaradi izrednega
dogodka sprejeti zaradi reševanja življenj, preprečevanja resnih učinkov sevanj
na zdravje in katastrofalnega poslabšanja razmer, je sprejemljivo, da reševalci
privolijo v prejete doze, ki presegajo običajne mejne doze, vendar ne višje kot
do vnaprej predpisane ravni.
10. načelo: Zaščitni
ukrepi za zmanjšanje obstoječih izpostavljenosti in izpostavljenosti virom, ki
niso pod upravnim nadzorom
Zaščitni ukrepi za zmanjšanje tveganja za obstoječe
izpostavljenosti in izpostavljenosti virom, ki niso pod upravnim nadzorom,
morajo biti utemeljeni in optimizirani.
Tveganja zaradi izpostavljenosti sevanjem lahko nastanejo
tudi v objektih in pri dejavnostih, ki niso pod upravnim nadzorom. Zakonodaja
predvideva, da se v situacijah, ko je tveganje zaradi izpostavljenosti takim
sevanjem relativno visoko, določijo zaščitni ukrepi za zmanjšanje
izpostavljenosti sevanjem in sanacijo neugodnih razmer.
Do povečane izpostavljenosti prebivalstva lahko pride tudi
zaradi sevanja naravnega izvora, kjer se lahko sprejmejo sanacijski ukrepi; gre
predvsem za plin radon v stanovanjih in na delovnih mestih. Hkrati se možnost
izpostavljenosti radonu upošteva pri načrtovanju energetskih, protipotresnih,
protipožarnih in drugih sanacijskih ukrepov in posegov na obstoječih zgradbah.
Prepoznavajo in ocenjujejo se tudi izpostavljenosti naravnim virom v
industrijskih dejavnostih z materiali, ki vsebujejo naravno prisotne
radionuklide in jih ni mogoče zanemariti z vidika varstva pred sevanjem, ter
zunanja izpostavljenost delavcev ali posameznikov iz prebivalstva sevanju, ki
izvira iz gradbenih materialov.
Do povečane izpostavljenosti prebivalstva lahko pride tudi
zaradi človekovih dejavnosti, ki so se izvajale v preteklosti in niso bile pod
upravnim nadzorom ali kadar je bil nadzor manj strog.
3. JEDRSKE IN
SEVALNE DEJAVNOSTI V REPUBLIKI SLOVENIJI
Na ozemlju Republike Slovenije so se sevalne dejavnosti
začele izvajati skoraj hkrati kot drugje po svetu. Najstarejši znani vir, ki so
ga uporabljali v ljubljanski bolnišnici, je bil kupljen že leta 1902. Pozneje
se je uporaba ionizirajočega sevanja v različnih segmentih družbe širila
vzporedno z razvojem družbe in gospodarstva, k čemur je tudi precej prispevala.
Kmalu po drugi svetovni vojni so v Ljubljani ustanovili Nuklearni institut
Jožef Stefan, kjer so načrtno razvijali znanja, potrebna za razvoj jedrskih
tehnologij. S tem je takratna država postala enakovredna najrazvitejšim državam
sveta z jasno željo po razvoju svojega jedrskega programa. V 60. in 70. letih
je ta razvoj dosegel vrh z odločitvijo o gradnji najprej raziskovalnega
reaktorja, nato pa jedrske elektrarne.
Največji in najpomembnejši jedrski objekt v državi je
Nuklearna elektrarna Krško (v nadaljnjem besedilu: NEK). Gradnja elektrarne,
katere dobavitelj je bila firma Westinghouse iz Združenih držav Amerike (v nadaljnjem
besedilu: ZDA), se je začela leta 1974, prvič je bilo gorivo vneseno v reaktor
leta 1981, ko je bila elektrarna tudi sinhronizirana z elektroenergetskim
omrežjem. Leta 1983 je elektrarna začela komercialno obratovati.
Leta 2012 je URSJV izdal odločbo o odobritvi sprememb
varnostnega poročila, ki omogočajo podaljšanje predvidene dobe obratovanja NEK.
NEK je v letu 2013 začel izvajati program nadgradnje varnosti, ki je bil
dokončan v letu 2021, leta 2023 pa je začelo obratovati suho skladišče za izrabljeno
gorivo.
NEK je uspešno izpeljal postopek presoje vplivov na okolje in
leta 2023 uspešno pridobil okoljevarstveno soglasje zaradi podaljšanega
obratovanja NEK. Pod pogojem uspešno opravljenega občasnega varnostnega
pregleda v letih 2023 in 2033 se obratovanje NEK lahko podaljša iz predvidene
osnovne življenjske dobe leta 2023 do podaljšane do leta 2043.
Strateški dokumenti, kot sta Resolucija o Dolgoročni podnebni
strategiji Slovenije do leta 2050 (ReDPS50) [7] in Celoviti nacionalni
energetski in podnebni načrt (NEPN), ki je akcijski načrt za izvajanje podnebne
strategije, predvidevajo nadaljnjo rabo jedrske energije kot nizkoogljičnega
vira tudi po koncu obratovanja NEK ter tudi možnost gradnje nove jedrske
elektrarne.
V letu 2021 je Ministrstvo za infrastrukturo investitorju GEN
energija, d.o.o., izdalo energetsko dovoljenje za energetski projekt Jedrska
elektrarna Krško 2. V letu 2023 je tudi predviden začetek postopka umeščanja v
prostor, vključno s celovito presojo vplivov na okolje.
Raziskovalni reaktor TRIGA, ki ga upravlja Institut »Jožef
Stefan« (v nadaljnjem besedilu: IJS), je drugi jedrski objekt v Republiki
Sloveniji. Zgrajen je bil leta 1966. Dobavila ga je družba General Atomics iz
ZDA, reaktorsko posodo, telo reaktorja in zgradbe pa so zgradila domača
podjetja. Leta 1991 je bil rekonstruiran, obnovljen in prirejen za pulzno
obratovanje. Uporablja se za raziskave in izobraževanje na področju reaktorske
fizike in tehnike ter za proizvodnjo izotopov. Leta 1999 so v okviru posebnega
programa vračanja izrabljenega goriva iz raziskovalnih reaktorjev vse do tedaj
uskladiščeno izrabljeno gorivo (219 izrabljenih gorivnih elementov) vrnili v
državo izvora goriva, tj. ZDA. Decembra 2014 je IJS končal prvi občasni
varnostni pregled raziskovalnega reaktorja TRIGA, ki je pogoj za podaljšanje
obratovanja za deset let. Drugi občasni varnostni pregled pravkar poteka in bo
končan do konca leta 2024. Marca 2015 je IJS izdal novo drugo izdajo Dolgoročne
strategije obratovanja reaktorja TRIGA, ki predvideva možnosti za nadaljnje
obratovanje reaktorja vsaj do konca naslednjega občasnega varnostnega pregleda,
pri čemer je smiselno obratovanje do konca življenjske dobe NEK, tj. do leta
2043. Z odločbo URSJV in sklepom znanstvenega sveta IJS je bilo obratovanje reaktorja
podaljšano vsaj do končanega naslednjega občasnega varnostnega pregleda do
konca leta 2024. Februarja 2023 je bila odobrena tudi dopolnitev varnostnega
poročila za nov program razgradnje objekta.
V Brinju pri Ljubljani, v neposredni bližini raziskovalnega
reaktorja, je tudi Centralno skladišče radioaktivnih odpadkov (v nadaljnjem
besedilu: CSRAO), ki je tudi jedrski objekt. CSRAO je namenjeno skladiščenju
institucionalnih trdnih nizko- in srednjeradioaktivnih odpadkov, ki ne izvirajo
iz jedrskih objektov za proizvodnjo energije, ampak iz drugih dejavnosti.
Obratovanje CSRAO je del obvezne državne gospodarske javne službe za ravnanje z
radioaktivnimi odpadki (v nadaljnjem besedilu: javna služba za ravnanje z
radioaktivnimi odpadki), ki jo izvaja ARAO – Agencija za radioaktivne odpadke
(v nadaljnjem besedilu: ARAO).
V Rudniku urana Žirovski vrh (v nadaljnjem besedilu: RŽV),
ustanovljenem leta 1976, so začeli odkopavati uranovo rudo leta 1982, leta 1984
pa se je začela proizvodnja uranovega koncentrata ali »rumene pogače«.
Proizvodnja je bila ustavljena junija 1990 zaradi ekonomskih in političnih
razlogov. Celotni kompleks je obsegal podzemni rudnik z vsemi zunanjimi
objekti, predelovalni obrat in vse druge potrebne objekte. Vsi ti objekti so
bili obnovljeni in razgrajeni. Na območju rudnika sta ostali odlagališči
rudarske jalovine Jazbec in hidrometalurške jalovine Boršt. Po končani obnovi je bilo odlagališče rudarske
jalovine Jazbec v letu 2015 zaprto in je prešlo v upravljanje ARAO, ki izvaja
dolgoročni nadzor in vzdrževanje odlagališča kot del javne službe za ravnanje z
radioaktivnimi odpadki. Odlagališče hidrometalurške jalovine Boršt ima status
sevalnega objekta in še ni zaprto. Zapiranje odlagališča se je zavleklo zaradi
zagotavljanja dodatnih obnovitvenih ukrepov za dolgoročno stabilnost
odlagališča, saj je del odlagališča na plazu. Pričakuje se, da bo zaprto in
prešlo v upravljanje ARAO v letu 2024.
V Vrbini v mestni občini Krško, v neposredni bližini NEK bo
zgrajeno odlagališče nizko in srednje-radioaktivnih odpadkov (v nadaljnjem
besedilu: NSRAO), v katerega bo odložen slovenski del radioaktivnih odpadkov iz
obratovanja in razgradnje NEK, odpadki, ki so skladiščeni v CSRAO v Brinju, in
odpadki, ki bodo nastali pri razgradnji raziskovalnega reaktorja. Izgradnja in
obratovanje odlagališča sta del javne službe za ravnanje z radioaktivnimi
odpadki, ki jo izvaja ARAO. Začetek gradnje objekta je predviden v letu 2024.
Gradnja naj bi bila končana v letu 2026. V časovnem načrtu odlagališča je
začetek poskusnega obratovanja predviden v drugi polovici leta 2026 in rednega
v drugi polovici leta 2027.
Poleg zgoraj navedenih jedrskih in sevalnih objektov se v
Republiki Sloveniji uporabljajo tudi druge vrste virov sevanja: zaprti viri,
odprti viri, rentgenske naprave in pospeševalniki. Uporabljajo se v industriji,
raziskavah, medicini in veterini ter pri drugih dejavnostih. Zaprte in odprte
vire sevanja, kar obsega radioaktivne snovi, vključno z jedrskimi oziroma
cepljivimi snovmi, je treba prevažati v skladu z zakonodajo (ZVISJV‑1 in Zakon o prevozu nevarnega blaga [8]), pri
čemer so tveganja ovrednotena v ustreznih dokumentih, ki jih je izdelala URSJV.
Ti se nanašajo tudi na posebne primere (na primer ovrednotenje padca satelita z
radioaktivnimi snovmi, nenadzorovani viri sevanja, plovila na jedrski pogon in
podobno).
4. MEDNARODNO
SODELOVANJE
Mednarodni režim jedrske in sevalne varnosti je utemeljen z
večstranskimi in dvostranskimi sporazumi ter sodelovanjem v mednarodnih
organizacijah in telesih. V vseh teh dejavnostih je poglaviten odprt in
neoviran pretok informacij v obliki izmenjave znanja in izkušenj (upravnih,
obratovalnih, znanstvenih, tehnoloških), pa tudi obveznost obveščanja, pomoči
in zagotavljanja jedrske varnosti.
Jedrska in sevalna varnost sta po splošno uveljavljenih
načelih in jasnih konvencijskih določbah [9] v izključni nacionalni
pristojnosti posameznih držav. Nesporno in žal že nekajkrat dokazano pa je, da
nevarnosti in posledice zaradi jedrskih nesreč (na primer Černobil leta 1986,
Fukušima leta 2011) ne poznajo državnih meja oziroma imajo lahko tudi v primeru
radioloških nesreč, tj. nesreč izven jedrskih objektov, hude in občutne
čezmejne posledice. Že po znani in odmevni jedrski nesreči v jedrski elektrarni
Otok treh milj v ZDA leta 1979, še posebej pa po černobilski jedrski nesreči,
se je v mednarodni skupnosti spoznanje o nujnosti sodelovanja na tem področju
konkretiziralo z več mednarodnimi pogodbami, katerih glavni namen je predvsem
vzpostaviti učinkovit in preprost način obveščanja in pomoči [10]. Pozneje se
je konvencijsko urejanje razširilo tudi na poenotenje temeljnih načel jedrske
varnosti ter varnega ravnanja z izrabljenim gorivom in radioaktivnimi odpadki
[11]. Fukušimska nesreča je prispevala k t. i. »stresnim testom« v Evropski
uniji (v nadaljnjem besedilu: EU), ki so bili izvedeni še istega leta, kot se
je zgodila nesreča, in k obsežnim nacionalnim akcijskim načrtom, ki se iztekajo
na začetku 20. let tega stoletja. Zaradi te nesreče je bila tudi spremenjena
zakonodaja EU, obsežno so bili posodobljeni standardi MAAE in nastale so
številne pobude, kot je na primer Dunajska deklaracija, prav tako pa so bili
ali še bodo opravljeni tudi stresni testi v okviru pomoči EU tretjim (na primer
Belorusija, Iran, Turčija).
4.1 Večstranski sporazumi
Nujnost mednarodnega sodelovanja na tem področju ni potrebna
le zaradi potencialne nevarnosti nesreče ob miroljubni uporabi jedrske
energije. Poleg spoštovanja zavez iz mednarodnih pogodb glede neširjenja
jedrskega orožja [12] in iz drugih z njimi povezanih sporazumov o varovanju
oziroma nadzornih ukrepih (t. i. safeguards sporazumi in dodatni protokoli),
fizičnega varovanja jedrskih objektov in jedrskega materiala [13] ali
odgovornosti za jedrsko škodo [14] je za Republiko Slovenijo, ki ima majhen
jedrski program ter sorazmerno majhno upravno in strokovno infrastrukturo,
pomembna tudi vsakodnevna vpetost v izmenjavo podatkov, študij, strokovnih
dognanj in raziskovalnih dosežkov na tem področju ter tehnične pomoči, ki jo
lahko zagotovi na podlagi mednarodnega sodelovanja.
Zagotavljanja jedrske in sevalne varnosti ni mogoče urediti
enkrat za vselej, ampak je dejavnost, ki jo je treba stalno preverjati in
izboljševati, zato v mednarodnem prostoru obstaja več mehanizmov njenih stalnih
preverjanj, poročanj in izboljšav. Tako mora država pogodbenica Konvencije o
jedrski varnosti in Skupne konvencije o varnosti ravnanja z izrabljenim gorivom
in varnosti ravnanja z radioaktivnimi odpadki vsaka tri leta opraviti
pregledovalni proces, ki obsega pripravo poročila, pregled poročil drugih
pogodbenic in zastavljanje vprašanj drugim pogodbenicam, odgovarjanje na
zastavljena vprašanja drugih pogodbenic in sodelovanje na pregledovalnem
sestanku ter drugih dejavnostih, organiziranih v zvezi s tem v okviru MAAE.
Direktiva Sveta 2009/71/Euratom o vzpostavitvi okvira Skupnosti za jedrsko
varnost jedrskih objektov, Direktiva Sveta 2014/87/Euratom z dne 8. julija 2014 o spremembi Direktive
2009/71/Euratom ter Direktiva Sveta 2011/70/Euratom o vzpostavitvi okvira
Skupnosti za odgovorno in varno ravnanje z izrabljenim gorivom in
radioaktivnimi odpadki zahtevajo, da se v nacionalni pravni red prenesejo
določbe o »rednem samoocenjevanju svojih nacionalnih okvirov in pristojnih
upravnih organov ter omogoči njihov mednarodni strokovni pregled«.
Nacionalna poročila in mednarodni tematski ter medsebojni
pregledi so ključni za izpolnjevanje zavez po navedenih konvencijah in
direktivah ter so temeljna zaveza posamezne države.
4.2 Sodelovanje v institucijah Evropske unije
Že pred formalnim pristopom Republike Slovenije v EU je bila
naša država, predvsem pa URSJV, na področju svojih pristojnosti in strokovnega
področja, močno vpeta in povezana z različnimi telesi EU. Ocenjevanje stanja
jedrske in sevalne varnosti je potekalo tudi pred in med predpristopnimi
pogajanji Republike Slovenije. Pred vstopom v EU je Republika Slovenija zaprla
vsa pogajalska vprašanja ter dokazala sposobnost izvajanja določil pogodbe
Euratom in sekundarne zakonodaje EU, ki je utemeljena s to pogodbo.
Po vstopu Republike Slovenije v EU so slovenski predstavniki
začeli sodelovati v telesih, ustanovljenih v sklopu obstoječega
institucionalnega okvira EU, glede jedrske in sevalne varnosti predvsem v
sklopu pogodbe Euratom iz leta 1957, katere glavni cilji so: spodbujati raziskovanje
in širjenje tehničnih informacij; vzpostaviti enotne varnostne standarde za
varstvo javnosti in delavcev v jedrski industriji; olajšati raziskovanje in
zagotoviti, da se civilne jedrske snovi ne uporabljajo v druge namene, predvsem
vojaške.
V okviru pogodbe Euratom deluje več tehničnih posvetovalnih
odborov. Republika Slovenija svoje obveznosti izpolnjuje v treh:
-       
v odboru po 31. členu Euratoma, ki
pripravlja priporočila Evropski komisiji za dokumente o varstvu pred sevanjem v
povezavi z javnim zdravjem;
-       
v odboru po 35. členu Euratoma, ki
je namenjen spremljanju učinkovitosti monitoringa radioaktivnosti, tj. nadzora
radioaktivnosti zraka, vode in zemlje, ter
-       
v odboru po 37. členu Euratoma,
katerega glavni namen je poročanje držav članic o načrtovanih večjih
rekonstrukcijah ali gradnjah novih jedrskih objektov, o katerih mora odbor
pripraviti mnenje.
Poleg posvetovalnih odborov na podlagi pogodbe Euratom v EU
deluje še več drugih odborov, ki se nanašajo na področja pogodbe Euratom.
Republika Slovenija ima predstavnika v odboru za sodelovanje na področju
jedrske varnosti (INSC), ki je telo, ki svetuje Evropski komisiji glede
programa in uresničevanja pomoči na področju jedrske in sevalne varnosti
tretjim državam. Slovenski predstavniki delujejo tudi v odboru Euratoma, ki
svetuje Evropski komisiji glede raziskav na področju fisije (cepitve) in fuzije
(zlitja), ter deluje kot enotni odbor, vendar ima dva odbora, ki sta Euratom –
fisija in Euratom – fuzija. Republika Slovenija je zastopana v obeh odborih.
Oba odbora se obnavljata (ponovno vzpostavita) za vsako finančno obdobje, tako
da sta bila oblikovana tudi za obdobje 2021–2027. Delujeta v skladu z določili
Uredbe (EU) št. 182/2011 Evropskega
parlamenta in Sveta z dne 16. februarja 2011 o določitvi splošnih pravil
in načel, na podlagi katerih države članice nadzirajo izvajanje izvedbenih
pooblastil Komisije [15] kot t. i. posvetovalna odbora.
Politika in normativni okvir na področju jedrske in sevalne
varnosti se v EU oblikujeta večinoma v delovni skupini Sveta EU za jedrska
vprašanja (AQG), v kateri Republika Slovenija aktivno sodeluje.
Evropska komisija ima v skladu s pogodbo Euratom posebne
pristojnosti za nadzor nad jedrskimi snovmi. Ta je usklajen s pristojnostmi
MAAE. Inšpektorji Evropske komisije lahko kadar koli preverijo stanje jedrskih
snovi v naši državi. Običajno pri tem sodelujejo z inšpektorji MAAE. Po drugi
strani pa je po dodatnem protokolu težišče mednarodnega nadzora preprečitev
nenadzorovanih dejavnosti na jedrskem področju, pri čemer vodi inšpekcije MAAE,
Euratom pa lahko sodeluje.
Posebno vlogo v institucionalnem okviru EU na področju
jedrske varnosti ima Skupina evropskih regulatorjev za jedrsko varnost (v
nadaljnjem besedilu: ENSREG), ki je neodvisno strokovno telo, ustanovljeno leta
2007 s sklepom Evropske komisije. Skupina je sestavljena iz najvišjih
predstavnikov upravnih organov, pristojnih za jedrsko varnost, iz vseh 27 držav članic EU. V njej enakopravno sodelujejo
tudi predstavniki Evropske komisije.
Vloga ENSREG je pomoč pri vzpostavitvi pogojev za stalno
izboljševanje in doseganje skupnega razumevanja na področju jedrske varnosti in
ravnanja z radioaktivnimi odpadki. Doslej je imela skupina ENSREG najopaznejšo
in najvplivnejšo vlogo pri pripravi vsebine Direktive Sveta 2009/71/Euratom z
dne 25. junija 2009 o vzpostavitvi okvira
Skupnosti za jedrsko varnost jedrskih objektov in Direktive Sveta
2014/87/Euratom z dne 8. julija 2014 o
spremembi Direktive 2009/71/Euratom o vzpostavitvi okvira Skupnosti za jedrsko
varnost jedrskih objektov (v nadaljnjem besedilu: Direktiva Sveta
2009/71/Euratom) [16] ter Direktive Sveta 2011/70/Euratom z dne 19. julija 2011 o vzpostavitvi okvira Skupnosti za
odgovorno in varno ravnanje z izrabljenim gorivom in radioaktivnimi odpadki (v
nadaljnjem besedilu: Direktiva Sveta 2011/70/Euratom) ter ob pripravi in
izvedbi programa stresnih testov jedrskih elektrarn v EU v letih 2011 in 2012.
ENSREG se ukvarja v okviru svojih treh delovnih skupin s področji (i) jedrske
varnosti, kjer sodeluje pri pripravi tematskih medsebojnih pregledov, izvajanju
stresnih testov v tretjih državah in pri spremljanju po-fukušimskih akcijskih
načrtov, (ii) varnosti radioaktivnih odpadkov in izrabljenega goriva ter (iii)
odprtostjo in informiranjem javnosti o dejavnostih ENSREG.
Obratovalne izkušnje jedrskih elektrarn so pomemben vir
podatkov za izboljšanje jedrske in sevalne varnosti. V Skupnem raziskovalnem
centru Evropske komisije (JRC) v Pettnu na Nizozemskem deluje evropska mreža za
zbiranje obratovalnih izkušenj jedrskih elektrarn, imenovana Clearinghouse.
Njene naloge so izboljšanje jedrske varnosti s sodelovanjem upravljavcev
jedrskih elektrarn, upravnih organov in tehničnih strokovnih organizacij,
razvoj metode ocenjevanja obratovalne varnosti (metode, računalniška orodja) in
zajemanje podatkov iz sorodnih podatkovnih zbirk, kot je na primer IRS, ki jo
upravljata MAAE in OECD/NEA.
Evropska radiološka platforma za izmenjavo podatkov (v
nadaljnjem besedilu: EURDEP) omogoča spremljanje radioloških podatkov iz večine
evropskih držav, ki so na voljo v (skoraj) realnem času. Slovenska mreža za
zgodnje obveščanje, ki jo sestavljajo stacionarni merilniki radioaktivnosti po
celotni državi, nepretrgoma spremlja stopnjo radioaktivnosti na ozemlju
Republike Slovenije, kar omogoča hitro alarmiranje v primeru nepričakovanega
prihoda radioaktivnega oblaka. Slovenska mreža pošilja podatke v sistem EURDEP
v realnem času. Če pride do povišanega sevanja, se sprožijo ustrezni alarmi.
Republika Slovenija je kot članica EU vključena v sistem za
tehnično izvedbo zgodnjega obveščanja in izmenjave informacij v primeru
radiološke ali jedrske nevarnosti (v nadaljnjem besedilu: ECURIE). V sistem
države članice vnašajo dve vrsti sporočil, in sicer tista, namenjena
takojšnjemu obveščanju držav članic v primeru dejanske ali potencialne čezmejne
ogroženosti zaradi jedrskega ali radiološkega izrednega dogodka, in tista,
namenjena prostovoljnemu obveščanju o manjših dogodkih z le lokalnimi
posledicami, ki ne spadajo v prejšnjo skupino. Sistem je zasnovan tako, da ko
Evropska komisija preveri sporočilo, samodejno obvesti tudi druge države
članice.
Združenje evropskih znanstvenih in strokovnih organizacij (v
nadaljnjem besedilu: ETSON), ki podpira odločitve jedrskih upravnih organov, je
združenje evropskih znanstvenih in strokovnih organizacij, ki podpira odločitve
jedrskih upravnih organov. Pogoja za članstvo sta dolgoročni raziskovalni
program in finančna neodvisnost od upravljavcev jedrskih objektov. Slovenski
član je IJS.
Evropsko združenje za izobraževanje na področju jedrske
tehnike in varnosti (v nadaljnjem besedilu: ENEN) združuje več kakor 60
evropskih ponudnikov in uporabnikov z raziskavami podprtega izobraževanja na
področju jedrske tehnike in varnosti. Med ključne cilje združenja spadata
spodbujanje in zagotavljanje kakovostnega študija. Člani iz Republike Slovenije
so IJS, Fakulteta za matematiko in fiziko Univerze v Ljubljani ter ARAO.
Tehnološka platforma za trajnostno jedrsko energijo (v
nadaljnjem besedilu: SNE-TP) združuje več kakor 115 evropskih jedrskih deležnikov
iz industrije, raziskav, nevladnih organizacij ter s področja znanstvene in
tehnične podpore upravnim organom. V okviru platforme so deležniki uskladili
raziskovalno strategijo področja. Evropska komisija izvajanje raziskovalne
strategije SNE-TP sofinancira v okviru okvirnih programov Euratom. Slovenska
člana sta IJS in Zavod za gradbeništvo Slovenije.
4.3 Sodelovanje z Mednarodno agencijo za atomsko
energijo (MAAE)
MAAE je specializirana mednarodna organizacija iz sistema
organizacij Združenih narodov, ustanovljena leta 1957 s sklepom Generalne
skupščine Organizacije združenih narodov. Konec aprila 2023 je v MAAE
vključenih 176 držav. Po statutu so naloge MAAE razširiti in povečati prispevek
jedrske energije k miru, zdravju in napredku v celotnem svetu ter pospešiti
raziskave in razvoj na področju miroljubne uporabe jedrske energije ter
izmenjavo znanstvenih in tehničnih informacij. Njena bistvena naloga sta
izboljševanje in vzdrževanje sistema nadzora nad jedrskimi snovmi in z njimi
povezanimi dejavnostmi. Pomembna dejavnost MAAE je tudi tehnična pomoč oziroma
sodelovanje, ki omogoča uveljavljanje jedrskih tehnologij za napredek držav
članic, ki tako pomoč potrebujejo. MAAE tudi pripravlja mednarodne varnostne
standarde v zvezi z uporabo jedrske energije, jedrsko in sevalno varnostjo,
varstvom pred sevanji, ravnanjem z radioaktivnimi odpadki, izrabljenim gorivom
in prevozom radioaktivnih snovi ter priporočila in smernice o varovanju
jedrskih objektov in jedrskih ter radioaktivnih snovi.
Republika Slovenija je bila sprejeta v članstvo MAAE leta
1992, že pred tem pa je od leta 1957 z njo aktivno sodelovala v okviru
Jugoslavije.
Predstavniki Republike Slovenije se redno udeležujejo
vsakoletne generalne konference, ki je vrhovno upravno telo MAAE. Republika
Slovenija spremlja tudi delo sveta guvernerjev, ki je najvišji organ
upravljanja med dvema zasedanjema generalne konference. V času slovenskega
samostojnega sodelovanja z MAAE je bila Republika Slovenija iz svoje regionalne
skupine večkrat izvoljena v svet guvernerjev (nazadnje v letu 2021) in mu tudi
predsedovala.
Republika Slovenija sodeluje na več področjih delovanja MAAE,
in sicer:
-       
program tehnične pomoči in sodelovanja: Republika Slovenija je s
sodelovanjem v nacionalnih in regionalnih projektih tega programa pridobila
veliko tehnične opreme, izšolala veliko svojih strokovnjakov in jim z
različnimi oblikami štipendiranja in znanstvenih obiskov omogočila stik s
trendi in znanstvenimi spoznanji v drugih državah, članicah MAAE. Republika
Slovenija in njeni strokovnjaki se čedalje bolj tvorno in aktivno vključujejo v
te programe tudi kot izvajalci, hkrati pa Republika Slovenija izvaja in
organizira usposabljanja (tečaje ali delavnice) za slovenske strokovnjake ali
tuje slušatelje;
-       
sofinanciranje raziskovalnih projektov;
-       
sodelovanje domačih strokovnjakov v strokovnih svetovalnih misijah v
jedrskih objektih po svetu ali v upravnih organih drugih držav (Skupina za
pregled obratovalne varnosti, Mednarodna skupina za pregled upravnega
delovanja, Skupina za pregled ukrepov za fizično varovanje jedrskih objektov in
dejavnosti in podobno);
-       
sodelovanje slovenskih strokovnjakov v tehničnih delovnih skupinah in
odborih MAAE;
-       
obiski tujih strokovnih svetovalnih misij v slovenskih jedrskih objektih
in drugih institucijah;
-       
priprava novih standardov in drugih tehničnih dokumentov s področja
delovanja MAAE;
-       
uporaba različnih informacijskih sistemov MAAE, kot so knjižnica
Mednarodni jedrski informacijski sistem (INIS), informacijski portal o jedrski
varnosti (NUSEC) ali več kakor 130 podatkovnih zbirk (na primer zbirka izrednih
dogodkov v jedrskih objektih, zbirka o dogodkih in nedovoljenem prometu z
radioaktivnimi snovmi (ITDB), enotni sistem za izmenjavo podatkov v primeru
izrednih dogodkov (USIE) in mreža za odziv in pomoč (RANET));
-       
vzdrževanje mednarodne lestvice za ocenjevanje resnosti izrednih
jedrskih ali radioloških dogodkov INES.
Republika Slovenija je večkrat izkoristila možnost
mednarodnih pregledov svojih dejavnosti na področju jedrske in sevalne
varnosti, kakršne izvaja MAAE. Način in izvedba misij MAAE sta večinoma
standardizirana. MAAE oblikuje skupino mednarodnih strokovnjakov, ki obiščejo
državo gostiteljico, izvedejo misijo (ki ne deluje kot inšpekcija) in o
rezultatih formalno poroča državi v posebnem poročilu, ki ga Republika
Slovenija praviloma javno objavi, razen če poročilo vsebuje zaupne podatke. Od
države gostiteljice se nato pričakuje, da na podlagi poročila pripravi interni
akcijski načrt izvedbe priporočil in predlogov za izboljšave ter na tej podlagi
povabi MAAE, da izvede t. i. ponovne pregledovalne misije.
V Republiki Sloveniji so bile tako izvedene te misije MAAE:
-       
Skupina za pregled obratovalne varnosti v NEK (v nadaljnjem besedilu:
OSART) v letih 1984, 1993, 2003, 2017 in 2018 (ponovna pregledovalna misija);
-       
Mednarodna skupina za pregled upravnega delovanja IRRS pri URSJV (v
nadaljnjem besedilu: IRRS) v letih 1999, 2011, 2014 (ponovna pregledovalna
misija);
-       
IRRS pri URSJV in URSVS v letu 2022;
-       
Skupina za pregled ukrepov za fizično varovanje jedrskih objektov in
dejavnosti (v nadaljnjem besedilu: IPPAS) – v letih 1996 in 2010;
-       
Celovita ocena varnosti raziskovalnih reaktorjev (v nadaljnjem besedilu:
INSARR) – v letih 1976, 1985, 1992, 2012 in 2015;
-       
Skupina za oceno varnosti prevoza (TranSAS) v letu 1999;
-       
Pregled programov za obvladovanje nesreče (RAMP) leta 2001;
-       
Skupina za presojo varstva pred sevanji poklicno izpostavljenih oseb (v
nadaljnjem besedilu: ORPAS) – leta 2001;
-       
Pregled pripravljenosti in odziva ob jedrski ali radiološki nesreči (v
nadaljnjem besedilu: EPREV) v letih 2017 in 2022 (ponovna pregledovalna
misija);
-       
Misija za preverjanje pripravljenosti NEK za podaljšanje obratovanja
(Pre-SALTO) v letu 2021 in
-       
Misija za pregled ravnanja z radioaktivnimi odpadki in izrabljenim
gorivom (v nadaljnjem besedilu: ARTEMIS) – v letu 2022.
Poleg tega ima MAAE posebno vlogo po pogodbi o neširjenju
jedrskega orožja in po z njo povezanih sporazumih o varovanju oziroma
nadzornimi ukrepi (t. i. safeguards sporazumi in dodatni protokoli). Njeni
inšpektorji lahko kadar koli pridejo v Republiko Slovenijo in samostojno
preverijo ravnanje imetnikov jedrskih snovi. Pri tem sodelujejo z inšpektorji
Evropske komisije (Euratom). Namen teh inšpekcij je preprečevati širjenje
jedrskega orožja.
4.4 Sodelovanje z Agencijo za jedrsko energijo
Organizacije za ekonomsko sodelovanje in razvoj (OECD/NEA)
Republika Slovenija je članica Agencije za jedrsko energijo
(v nadaljnjem besedilu: NEA) od leta 2011, pred tem pa je od leta 2001 imela
status opazovalke. Predstavniki naše države sodelujejo v usmerjevalnem odboru
(Steering Committee) in vseh stalnih odborih NEA:
-       
odboru za ravnanje z radioaktivnimi odpadki (RWMC);
-       
odboru za varstvo prebivalcev pred ionizirajočim sevanjem (CRPPH);
-       
odboru za varnost jedrskih naprav (CSNI);
-       
odboru za jedrsko znanost (NSC);
-       
odboru za jedrske upravne dejavnosti (CNRA);
-       
odboru za tehnične in ekonomske raziskave razvoja jedrske energije in
gorivnega cikla (NDC);
-       
odboru za jedrsko pravo (NLC);
-       
odboru za razgradnjo in odpravljanje posledic preteklih dejavnosti
(CDLM) in v upravnem odboru podatkovne banke NEA (MBDAV).
Republika Slovenija je prav tako vključena v podatkovno banko
NEA, tj. banko podatkov, potrebnih pri jedrskih raziskavah, in v sistem za
izmenjavo podatkov o varstvu pred sevanji v jedrskih elektrarnah (ISOE).
Delo v navedenih odborih in številnih pododborih je visoko
strokovno, saj tam nastajajo predlogi tehničnih in organizacijskih rešitev, ki
jih pripravljajo in pozneje uporabljajo najrazvitejše države sveta. NEA je
aktivna tudi pri organizaciji poskusnih raziskovalnih projektov, ki združujejo
zainteresirane članice, ki si tudi razdelijo stroške projekta. Tudi zaradi
pomanjkanja finančnih sredstev raziskovalne organizacije iz Republike Slovenije
v teh projektih praviloma ne sodelujejo aktivno. Rezultati so sicer praviloma
strnjeni v delovna poročila, ki so dostopna samo članicam, lahko pa so tudi
javna ali to postanejo pozneje, čeprav so le povzetek raziskav in še zdaleč ne
nudijo vpogleda v vsa nova dognanja. Ker je aktivno sodelovanje predstavnikov
Republike Slovenije v izbranih poskusnih raziskovalnih projektih NEA izredno
pomembno zaradi možnosti vplivanja na tehnične rešitve in dostop do najnovejših
tovrstnih dognanj, je treba za to zagotoviti sredstva iz proračuna Republike
Slovenije in drugih sodelujočih raziskovalnih organizacij.
4.5 Sodelovanje z drugimi mednarodnimi organizacijami
Na področju nadzora nad neširjenjem jedrskega orožja je
Republika Slovenija tako kot večina držav razvitega sveta članica Organizacije
Pogodbe o celoviti prepovedi jedrskih poskusov (v nadaljnjem besedilu: CTBTO),
poleg tega pa tudi dveh skupin, in sicer Skupine držav dobaviteljic jedrskega
blaga (v nadaljnjem besedilu: NSG) in Zanggerjev odbor (Zangger Committee).
CTBTO s sedežem na Dunaju vzdržuje svetovno mrežo opazovalnic, ki lahko zaznajo
jedrsko eksplozijo kjer koli na svetu. Drugi dve organizaciji koordinirata
mednarodna prizadevanja za preprečevanje izvoza blaga z dvojno rabo, tj. blaga,
ki je primarno namenjeno miroljubni uporabi, lahko pa se uporabi tudi za razvoj
jedrskega orožja.
Republika Slovenija sodeluje tudi z Znanstvenim odborom
Združenih narodov za posledice ionizirajočega sevanja (v nadaljnjem besedilu:
UNSCEAR), in sicer obdobno poroča za pripravo poročil UNSCEAR o
izpostavljenosti prebivalstva, izpostavljenih delavcih in pacientih.
Opis sodelovanja z mednarodnimi organizacijami seveda ni
popoln, saj ministrstva, državni organi in druge organizacije, dejavne na
področju jedrske in sevalne varnosti, kot članice ali kako drugače sodelujejo
tudi v drugih samostojnih mednarodnih organizacijah.
4.6 Sodelovanje v mednarodnih združenjih
Poleg formalnih mednarodnih organizacij ali sodelovanj na
podlagi pogodbenih obveznosti se ministrstva, državni organi in druge
organizacije, aktivne na področju sevalne in jedrske varnosti, iz različnih
držav povezujejo tudi na drugačne, manj formalne načine. Praviloma so tovrstna
združevanja namenjena izboljšanju medsebojne izmenjave informacij in skupnemu
razvoju posameznega področja.
URSJV je od leta 2004 član Združenja zahodnoevropskih
upravnih organov za jedrsko varnost (v nadaljnjem besedilu: WENRA). V njem so
predstavniki vseh upravnih organov za jedrsko varnost v Evropi (tudi zunaj EU).
Poglavitni namen združenja je usklajevanje varnostnih standardov.
Po vzoru WENRE je bilo ustanovljeno Združenje direktorjev
upravnih organov s področja varstva pred sevanji (HERCA), v katerem so
predstavniki organov, pristojni za nadzor sevalne varnosti in varstva pred
sevanji. Slovenski članici sta URSVS in URSJV (delovne skupine).
Na področju jedrskega varovanja od leta 2004 obstaja Evropsko
združenje upravnih organov za jedrsko varovanje (ENSRA), katerega slovenska
člana sta predstavnika URSJV in Ministrstva za notranje zadeve (v nadaljnjem
besedilu: MNZ).
Mednarodno združenje za jedrsko pravo (INLA) je mednarodno
združenje pravnih in drugih strokovnjakov s področja miroljubne uporabe jedrske
energije, katerega glavni namen je podpora in krepitev znanja ter razvoja
pravne stroke in raziskav na tem področju, izmenjava spoznanj med člani ter
sodelovanje s podobnimi združenji in institucijami.
Svetovno združenje upravljavcev jedrskih objektov (WANO) je
mednarodna organizacija, ki je vodilna v zviševanju ravni jedrske varnosti in
združuje vsa podjetja, ki upravljajo jedrske elektrarne (operaterje). Iz
Republike Slovenije je v njem NEK.
Mednarodni okvir za sodelovanje na področju uporabe jedrske
energije (IFNEC, prej GNEP) je združenje, nastalo na pobudo ZDA, v okviru
katerega poteka razvoj in raziskave naprednih gorivnih ciklov in jedrskih
reaktorjev četrte generacije ter vzpostavitev možnosti skupnega odlaganja
radioaktivnih odpadkov in izrabljenega goriva. Republika Slovenija je
podpisnica sporazuma in članica.
Svetovna pobuda za boj proti jedrskemu terorizmu (GICNT) je
mednarodna pobuda, v kateri Republika Slovenija sodeluje od leta 2007.
Namenjena je okrepitvi zmogljivosti držav za boj proti jedrskemu terorizmu v
skladu z nacionalno zakonodajo in obveznostmi držav po mednarodnih pravnih
okvirih. V Republiki Sloveniji ima usklajevalno vlogo v zvezi s to pobudo
Ministrstvo za zunanje zadeve, sodelujeta pa tudi URSJV in Finančna uprava
Republike Slovenije.
Kontaktna skupina za jedrsko varovanje (NSCG) je združenje,
ki je nastalo po koncu 4. vrha jedrskega varovanja (2016). Republika Slovenija
se je pridružila združenju leta 2017, s tem pa so bile nadgrajene slovenske
aktivnosti na področju jedrskega varovanja. Sodelujejo predstavniki Ministrstva
za zunanje zadeve in URSJV.
Republika Slovenija je leta 2018 pristopila k trem
mednarodnim pobudam, ki se nanašajo na različne vidike jedrskega varovanja, in
sicer k INFCIRC/908 (zmanjševanje možnosti notranjih groženj), INFCIRC/910
(varovanje visoko aktivnih radioaktivnih virov) in INFCIRC/918 (preprečevanje
tihotapljenja jedrskih in radioaktivnih snovi). Slovenski deležniki ustrezno
spremljajo aktivnosti v okviru teh pobud, medsebojno sodelujejo in izmenjujejo
informacije.
Združenje evropskih upravnih organov za varen prevoz
radioaktivnih snovi (v nadaljnjem besedilu: EACA) je združenje upravnih organov,
pristojnih na področju prevoza radioaktivnih snovi. Glavne naloge združenja, ki
sta ga leta 2008 ustanovila Francija in Združeno kraljestvo, so skupni pristop
in razumevanje zahtev predpisov s tega področja ter izmenjava dobrih praks.
URSJV deluje od leta 2016 kot članica EACA.
Republika Slovenija kot ena od dvajsetih evropskih držav že
več kot 15 let sodeluje v Evropskem omrežju za izmenjavo informacij s področja
varstva pred sevanji (v nadaljnjem besedilu: EAN), ki spodbuja razširjanje
dobre prakse s področja varstva pred sevanji v industrijskem, raziskovalnem in
zdravstvenem sektorju po Evropi. Pod okriljem EAN deluje tudi več podomrežij,
pri čemer URSVS aktivno sodeluje tudi v omrežju upravnih organov (ERPAN),
namenjenem operativni izmenjavi informacij s področja zakonodaje in nadzora nad
izvajanjem ukrepov varstva pred sevanjem.
4.7 Dvostranski sporazumi z drugimi državami
Najpomembnejši, vsekakor pa prvi dvostranski sporazum, ki ga
je sklenila naša država na tem področju, je sporazum med URSJV in Jedrsko
regulatorno komisijo ZDA (v nadaljnjem besedilu: US NRC) o izmenjavi tehničnih
informacij in sodelovanju na področju jedrske varnosti. Ta sporazum omogoča
jedrski stroki iz Republike Slovenije dostop do ustreznih informacij države
dobaviteljice opreme za NEK, ki je hkrati tudi vodilna država na svetu pri
razvoju jedrske varnosti. US NRC ima obsežen program mednarodnega sodelovanja,
saj ima sklenjene tovrstne dvostranske sporazume s skoraj vsemi jedrskimi
državami in številnimi drugimi. Ker slovenska (in evropska) zakonodaja ne
urejata prav vseh (tehničnih) vidikov jedrske in sevalne varnosti, se
zakonodaja ZDA pogosto uporablja kot referenčna zakonodaja tudi za NEK, imajo
pa tudi številne upravne (praktične) smernice (regulatory guides), ki so koristno
gradivo za izvajanje pregledov in ocen za večino upravnih organov v državah z
ameriško jedrsko tehnologijo.
Republika Slovenija je z vsemi sosednjimi državami podpisala
sporazume o zgodnjem obveščanju v primeru radiološke nevarnosti. Leta 1995 je
bil podpisan sporazum z Republiko Madžarsko, leta 1996 z Republiko Avstrijo,
leta 1998 z Republiko Hrvaško, z Italijansko republiko pa je bil leta 2010
sklenjen sporazum o zgodnji izmenjavi informacij ob radiološkem izrednem
dogodku med URSJV in Inštitutom za varovanje okolja in raziskave Italijanske
republike (ISPRA). Zdaj je upravni organ, ki je prevzel naloge iz sporazuma,
ISIN (Ispettorato per la sicurezza nucleare e la radioprotezione) namesto
inštituta ISPRA. Sporazumi o zgodnjem obveščanju zagotavljajo predvsem pravno
podlago za hitro obveščanje o morebitnem radiološkem dogodku, ki bi lahko
ogrozil prebivalce v več državah. Vsi ti sporazumi vsebujejo tudi določila o
izmenjavi informacij s področja jedrske in sevalne varnosti.
Poleg sosednjih držav je v preteklosti glede na okoliščine in
potrebe prihajalo do različnih pobud in dvostranskih sporazumov tudi z drugimi
državami. URSJV vzdržuje redne stike tudi na podlagi dvostranskega sporazuma s
sorodnim organom v Republiki Slovaški. Imamo tudi dvostranski sporazum s
Kanado. URSJV je sklenila več memorandumov o sodelovanju. Tovrstni memorandumi
urejajo podobne vsebine kot meddržavni sporazumi, vendar so to hierarhično
bistveno nižji predpisi in jih je zato enostavneje sklepati. Sklenjeni so že
memorandumi o sodelovanju z upravnimi organi Češke republike, Poljske,
Republike Severne Makedonije, Bosne in Hercegovine, Albanije, Maroka in
Belorusije.
Posebej velja omeniti, da je leta 2003 začela veljati pogodba
med Vlado Republike Slovenije in Vlado Republike Hrvaške o ureditvi statusnih
in drugih pravnih razmerij, povezanih z vlaganjem v NEK, z njenim izkoriščanjem
in razgradnjo, s katero sta obe državi uredili medsebojne odnose v zvezi s
statusom, izkoriščanjem in razgradnjo NEK. V skladu s to pogodbo sta za
zagotavljanje materialnih pogojev za vzdrževanje visoke ravni jedrske varnosti
odgovorni obe pogodbeni stranki, za zakonodajo in nadzor jedrske varnosti pa je
odgovorna samo Republika Slovenija.
5. VELJAVNA
ZAKONODAJA
Ustava Republike Slovenije v tretjem poglavju, ki ureja
gospodarska in socialna razmerja, določa, da ima vsakdo pravico do zdravega
življenjskega okolja, pri čemer država skrbi za zdravo okolje in v ta namen z
zakonom določa pogoje in načine za opravljanje gospodarskih in drugih
dejavnosti. Te določbe ustave so podlaga za pravno urejanje področja jedrske in
sevalne varnosti.
Slovenska zakonodaja na področju jedrske varnosti in varstva
pred sevanji je obsežna in usklajena z mednarodnimi standardi. V najožjem
pomenu praktične uporabe je področje urejeno z zakonom, ki ureja varstvo pred
ionizirajočimi sevanji in jedrsko varnost, katerega prvi zametki segajo v čas
prejšnje države. Po osamosvojitvi se je še nekaj let uporabljal jugoslovanski
zakon, dokler ni bil leta 2002 sprejet prvi zakon. Do leta 2015 je bil
štirikrat dopolnjen in spremenjen (v letih 2003, 2004, 2011 in 2015). Nato pa
je bil leta 2017 sprejet novi zakon, ki ureja varstvo pred ionizirajočimi
sevanji in jedrsko varnost, ki pa je bil tudi že dvakrat dopolnjen oziroma
spremenjen (v letih 2019 in 2021). Na njegovi podlagi je bilo sprejetih deset
uredb vlade, devet pravilnikov ministra, pristojnega za okolje, enajst
pravilnikov ministra, pristojnega za zdravje, dva skupna pravilnika obeh
navedenih ministrov in trije pravilniki ministra, pristojnega za notranje
zadeve.
V svojo zakonodajo je Republika Slovenija prenesla temeljne
standarde MAAE. Sredi prvega desetletja 21. stoletja so predstavniki URSJV
sodelovali v skupini WENRA (glej prejšnje poglavje), kjer so pripravljali t. i.
referenčne ravni za jedrske elektrarne (Reference Levels). Referenčne ravni so
strnjeni in dodelani standardi MAAE, ki so jih upravni organi evropskih
jedrskih držav prepoznali kot primerne za vse v Evropi. Leta 2011 smo vse te
evropske referenčne ravni prenesli v zavezujoče slovenske pravilnike in na ta
način slovenske predpise uskladili z najboljšo evropsko prakso. Tako standardi
MAAE kot tudi WENRA referenčne ravni se stalno posodabljajo, zato se posodablja
tudi domača zakonodaja.
Nadalje je širše področje jedrske in sevalne varnosti urejeno
z zakonodajo s področja odgovornosti za jedrsko škodo, izvoza blaga z dvojno
rabo (tj. blaga, ki bi ga bilo mogoče uporabiti za izdelavo jedrskega orožja),
prevoza nevarnega blaga (v okvir katerega spada prevoz radioaktivnih snovi,
vključno z jedrskimi oziroma cepljivimi snovmi), predpisi, ki urejajo izvajanje
javne službe ravnanja z radioaktivnimi odpadki, delovanja Javnega sklada
Republike Slovenije za financiranje razgradnje NEK in odlaganja radioaktivnih
odpadkov in izrabljenega goriva iz NEK, trajnega prenehanja izkoriščanja
uranove rude in preprečevanja posledic rudarjenja v RŽV, predpisov s področja
zaščite in reševanja in podobno.
Republika Slovenija je pogodbenica številnih mednarodnih
pogodb, ki se v skladu z Ustavo Republike Slovenije po ratifikaciji in objavi
uporabljajo neposredno (glej 4. poglavje Mednarodno sodelovanje).
Področje varstva pred sevanji se je sistemsko začelo urejati
v 50. in 60. letih prejšnjega stoletja, ko je bil leta 1947 na podlagi zakona,
ki je urejal inšpekcijo dela sprejet pravilnik, ki je urejal varstvene ukrepe
pri delu z rentgenskimi napravami in radioaktivnimi snovmi. Nato je bil leta
1959 sprejet prvi zakon, ki je urejal varstvo pred ionizirajočimi sevanji, na
podlagi katerega so bili leta 1962 izdani trije pravilniki, ki so vsebinsko
opredeljevali področja uporabe radioaktivnih elementov, strokovne izobrazbe in
usposobljenosti izvajalcev ter zdravniških pregledov. V naslednjih letih, vse
do sprejetja zakona, ki ureja varstvo pred ionizirajočimi sevanji in jedrsko
varnost, leta 2002, se je zakonodaja na področju varstva pred sevanji
razvijala, spreminjala in dopolnjevala ob upoštevanju spoznanj svetovne stroke,
mednarodnih standardov in najboljše svetovne prakse.
Kljub dokaj obsežnemu urejanju področja varstva pred sevanji
je morala Republika Slovenija v predpristopnih pogajanjih v času približevanja
EU svoj pravni red uskladiti s pravnim redom EU, kjer je področje varstva pred
sevanji urejeno s številnimi uredbami in direktivami. To je Republika Slovenija
dosegla s sprejetjem in uveljavitvijo Zakona o varstvu pred ionizirajočimi
sevanji in jedrski varnosti (leta 2002) ter poznejših uredb in pravilnikov s
tega področja.
Po drugi strani pa s pristopom Republike Slovenije k EU leta
2004 ni bilo treba bistveno spremeniti zakonodaje na področju jedrske varnosti,
saj EU takrat na tem področju še ni imela zavezujočih direktiv. V letih po
pristopu se je pristojnost EU širila tudi na področje jedrske varnosti, saj sta
bili sprejeti dve direktivi s področij jedrske varnosti in ravnanja z
radioaktivnimi odpadki, ki sta bili obe preneseni v slovenski pravni red in s
tem podlaga za preoblikovanje slovenske zakonodaje.
Evropska komisija je sprejela Delegirano uredbo Komisije (EU)
2022/1214 [17]. Ta med drugim določa tehnična merila, povezana z gospodarsko
dejavnostjo proizvodnje električne energije iz jedrske energije v obstoječih
objektih, gradnjo in varnim upravljanjem novih jedrskih elektrarn za
proizvodnjo električne energije ali toplote. Na podlagi teh meril se ugotovi,
ali gospodarska dejavnost bistveno prispeva k blažitvi podnebnih sprememb in
ali ta gospodarska dejavnost bistveno ne škoduje kateremu drugemu okoljskemu
cilju.
Na razvoj slovenske zakonodaje s področja jedrske in sevalne
varnosti je bistveno vplivalo dejstvo, da je edina jedrska elektrarna v Krškem
ameriškega porekla. Ob njeni gradnji so v nekdanji državi obstajali samo
zametki ustreznih pravnih predpisov in standardov, zato so elektrarno zgradili
v skladu s predpisi ZDA kot države dobaviteljice. Tehnični predpisi ZDA in
upravne smernice US NRC se še danes uporabljajo kot pomoč in referenčna
dokumentacija pri upravnem nadzoru NEK, več o tem je v poglavju 4.7 Resolucije.
5.1 Temeljne rešitve v ZVISJV-1
Jedrsko varnost ZVISJV-1 opredeljuje kot tehnične in
organizacijske ukrepe, s katerimi se doseže varno obratovanje jedrskega
objekta, preprečujejo izredni dogodki ali ublažijo posledice teh dogodkov ter
varujejo izpostavljeni delavci, prebivalstvo in okolje pred ionizirajočimi
sevanji, medtem ko sevalno varnost opredeljuje kot ukrepe, s katerimi se doseže
varna uporaba vira sevanja ali obratovanje objekta, preprečujejo izredni
dogodki ali ublažijo posledice teh dogodkov ter s tem prispeva k zagotavljanju
varstva okolja in varstva pred sevanji.
Načela jedrske varnosti, obravnavana v drugem poglavju, so
bodisi prenesena v 4. člen ZVISJV-1
(načelo celovitosti; načelo upravičenosti; načelo optimizacije varstva pred
ionizirajočimi sevanji; načelo mejnih doz; načelo miroljubne uporabe; načelo
primarne odgovornosti; načelo povzročitelj plača; načelo pripravljenosti;
načelo subsidiarnega ukrepanja; načelo javnosti, načelo stopenjskega pristopa
in načelo stalnega izboljševanja) bodisi jih zajemajo drugi predpisi. Skrb za
jedrsko in sevalno varnost se začne že v fazi projektiranja jedrskega ali
sevalnega objekta, kjer je treba upoštevati: načelo obrambe v globino, načelo
enojne odpovedi, načelo neodvisnosti, načelo raznovrstnosti, načelo redundance,
načelo varne odpovedi, načelo preverjenih komponent in načelo stopenjskega
pristopa.
Poleg tega je treba pri projektiranju sevalnega ali jedrskega
objekta:
-       
dati prednost uporabi pasivnih varnostnih funkcij in s tem zmanjšati
odvisnost od aktivnih varnostnih nalog, nadzora in človeškega posredovanja za
zagotavljanje varnosti;
-       
v vseh stanjih objekta in pri projektnih dogodkih, v jedrskih
elektrarnah pa tudi med težko nesrečo, zagotoviti izvedbo glavnih varnostnih
nalog, ki so zagotovitev podkritičnosti, če je ta potrebna; odvajanje toplote,
če je to potrebno, in zadrževanje radioaktivnih snovi v vseh stanjih objekta in
ob projektnih dogodkih;
-       
upoštevati značilnosti lokacije, vključno z vplivi na objekt, ki
izvirajo iz vplivnega območja lokacije;
-       
upoštevati pogoje normalnega obratovanja, predvidene začetne dogodke,
nesreče ter za odlagališča tudi scenarij normalnega in spremenjenega razvoja.
Projektne osnove morajo vključevati predvidene začetne
notranje in zunanje dogodke, povzročene zaradi človeške dejavnosti ali naravno,
katerih verjetnost ni zanemarljivo majhna ali katerih morebitne posledice za
okolje, prebivalce ali zaposlene niso zanemarljive. Zagotavljanje projektnih
osnov sevalnega ali jedrskega objekta je treba preveriti z varnostnimi
analizami. Projektne osnove sevalnega ali jedrskega objekta morajo biti razumljivo
in sistematično določene, dokumentirane in po potrebi posodobljene med gradnjo,
v celotni obratovalni dobi objekta, med morebitnim mirovanjem in razgradnjo.
Upravljavec sevalnega ali jedrskega objekta mora redno preverjati projektne
osnove objekta. Pregled projektnih osnov je treba opraviti tudi po obratovalnih
dogodkih, ki so vplivali na sevalno ali jedrsko varnost, ali zaradi pomembnih
novih informacij glede sevalne ali jedrske varnosti.
Jedrsko in sevalno varnost po splošnih mednarodnih standardih
in tudi po naši zakonodaji (načelo primarne odgovornosti iz 4. člena
ZVISJV-1) zagotavlja in je zanjo odgovoren upravljavec jedrskega ali sevalnega
objekta. Upravljavec mora v obratovalni dobi objekta zagotoviti, da:
-       
ta obratuje ali poskusno obratuje v skladu z odobrenimi obratovalnimi
pogoji in omejitvami;
-       
uporablja pisne postopke za obratovanje, poskusno obratovanje,
prenehanje obratovanja ali razgradnjo objekta, ki morajo zajemati vsa stanja
objekta, predvidena v varnostnem poročilu;
-       
spremlja svoje in tuje obratovalne izkušnje ter jih uporablja za
načrtovanje in izvedbo varnostnih izboljšav;
-       
spremlja obratovalne kazalnike, ki prikazujejo varnost in obratovanje
objekta, in jih uporablja za izboljšanje varnega obratovanja;
-       
spremlja procese staranja opreme in izvaja ukrepe za zmanjšanje ali
odpravo učinkov teh procesov;
-       
vzdržuje, pregleduje in preizkuša sisteme in dele objekta ter s tem
zagotavlja njihovo razpoložljivost, zanesljivost in zmožnost izpolnjevanja
njihovih funkcij;
-       
redno dopolnjuje varnostno poročilo tako, da so vanj vključene vse
spremembe objekta;
-       
če je objekt jedrska elektrarna, ob koncu vsakokratnih vzdrževalnih del
ob menjavi goriva pridobi mnenje pooblaščenega izvedenca za sevalno in jedrsko
varnost o jedrski varnosti med temi deli in po njih;
-       
ima izdelan načrt optimizacije varstva pred sevanji ter ga upošteva,
redno pregleduje in posodablja;
-       
v sevalni ali jedrski objekt vnaša ali vgrajuje opremo ter zagotavlja
nadzor nad dobavitelji opreme, izvajalci del in pogodbenimi izvajalci;
-       
za preverjanje varnosti objekta uporablja varnostne analize;
-       
ima izdelan ter po potrebi izvaja načrt zaščite in reševanja ali
navodila za ukrepanje ob izrednem dogodku, ki so usklajena in se izvajajo v
sodelovanju z drugimi organi in organizacijami, pristojnimi za ravnanje v
primeru jedrske ali radiološke nesreče;
-       
zagotavlja usposabljanje in izpopolnjevanje zaposlenih in zunanjih
delavcev v sevalnem ali jedrskem objektu;
-       
ravna z radioaktivnimi odpadki tako, da nastaja čim manj radioaktivnih
odpadkov in njihovih izpustov v okolje po aktivnosti in po obsegu ter da se
obdelajo in skladiščijo na način, ki je primeren za odlaganje ter v skladu z
nacionalnim programom ravnanja z radioaktivnimi odpadki in izrabljenim gorivom;
-       
zagotavlja monitoring radioaktivnosti v okolici sevalnega ali jedrskega
objekta.
Jedrska in sevalna varnost objektov se zagotavlja tudi z
drugimi instituti in ukrepi (na primer občasnimi varnostnimi pregledi,
obveznimi izvedbami varnostnih izboljšav, rednim poročanjem, sistemom vodenja,
vključevanjem pooblaščenih izvedencev in podobno), vse do možne spremembe
dovoljenja, njenega odvzema oziroma zaustavitve obratovanja objekta in
sankcijami za prekrške. Sankcije in odvzem dovoljenja so seveda predvidene za
primer, ko vse druge oblike zagotavljanja jedrske in sevalne varnosti odpovedo.
ZVISJV-1 podrobno ureja tudi izvajanje sevalnih dejavnosti in
uporabo virov sevanja. Prepovedana je vsaka dejavnost, za katero ni predhodno
pridobljeno dovoljenje, ali vsaka dejavnost, ki ni bila priglašena. Podobno kot
pri jedrskih ali sevalnih objektih je tudi izvajalec sevalne dejavnosti
primarno odgovoren za varnost delavcev in prebivalstva. Pred izdajo dovoljenja
mora upravni organ preveriti, ali ima izvajalec potrebna znanja za izvajanje
dejavnosti in ta znanja ustrezno obnavlja, ali ima ustrezna tehnična sredstva
in ali je izvedel vse potrebne priprave za ukrepanje v primeru izrednih
dogodkov ter za ustrezno predajo morebitnih radioaktivnih odpadkov ob koncu
dejavnosti izvajalcu javne službe za ravnanje z radioaktivnimi odpadki. Upravni
organ mora imeti vzpostavljene registre in evidence, s katerimi spremlja vire
ionizirajočih sevanj, jedrske snovi, radioaktivne odpadke in izrabljeno gorivo
»od zibelke do groba«.
ZVISJV-1 predpisuje tudi ukrepe za fizično varovanje jedrskih
objektov in jedrskih snovi ter ukrepe varovanja pomembnejših virov sevanja. Za
fizično varovanje so odgovorni upravljavci objektov, za varovanje virov sevanja
pa njihovi uporabniki. Nadzor nad fizičnim varovanjem objektov in jedrskih
snovi izvaja MNZ v sodelovanju z URSJV. Nadzor nad ukrepi varovanja virov
sevanja izvajata URSVS (področje medicine in veterine) in URSJV (druge
dejavnosti).
6. INSTITUCIONALNI
OKVIR
V zgodovini uporabe jedrske energije in virov ionizirajočega
sevanja je nastajal tudi institucionalni okvir organov državne uprave in drugih
povezanih institucij, ki opravljajo svoj del dejavnosti, potrebnih za uporabo
jedrske energije ter zagotavljanje jedrske in sevalne varnosti. Organizirani so
v treh glavnih sklopih oziroma stebrih, ki zajemajo ta področja:
1.     
Razvoj širše energetske politike države, kjer ima vodilno vlogo
ministrstvo, pristojno za energijo, na področju uporabe v raziskovalne namene
pa tudi ministrstvo, pristojno za znanost.
2.     
Neodvisni upravni nadzor nad zagotavljanjem jedrske in sevalne varnosti,
kjer sta vodilna URSJV v okviru ministrstva, pristojnega za naravne vire in
prostor, ter URSVS v okviru ministrstva, pristojnega za zdravje, poleg njiju pa
tudi URSZR pri ministrstvu, pristojnem za obrambo, ministrstvo, pristojno za notranje
zadeve, ter Finančna uprava Republike Slovenije.
3.     
Zagotavljanje odlaganja radioaktivnih odpadkov, ki je v pristojnosti
ARAO pod upravljanjem ministrstva, pristojnega za odpadke.
Mednarodni standardi in nekateri primeri iz tujine kažejo, da
je za uspešno delovanje nadzora nad miroljubno uporabo jedrske energije in
virov sevanja ključnega pomena stroga ločenost organa, ki opravlja nadzor nad
jedrsko in sevalno varnostjo, od organov, katerih glavna naloga je razvoj širše
energetske politike države. V Republiki Sloveniji je ta ločenost ustrezno
zagotovljena.
URSJV kot organ v sestavi ministrstva, pristojnega za naravne
vire in prostor, je ustrezno ločen od večine upravljavcev jedrskih objektov,
tudi v okviru ministrstva je URSJV popolnoma neodvisen pri svojih upravnih in
inšpekcijskih odločitvah.
V zdravstvu (in veterini) je ločenost zagotovljena s tem, da
je URSVS neodvisni organ v sestavi ministrstva, pristojnega za zdravje. Ker ima
ministrstvo, pristojno za zdravje, različne pristojnosti na področju zdravstva,
kjer izvajalci zdravstvenih storitev izvajajo tudi radiološke dejavnosti in
uporabljajo vire sevanj, je popolna neodvisnost URSVS pri upravnih in
inšpekcijskih odločitvah prav tako pomembna, kot je ta pomembna za URSJV.
Standardi zahtevajo tudi zagotovitev zadostnih finančnih in
človeških virov za izpolnjevanje nalog upravnih organov, te vire pa morata
zagotoviti področni ministrstvi obeh pristojnih organov.
Glavnina strokovnega, upravnega in inšpekcijskega odločanja
na področju jedrske in sevalne varnosti je zaupana URSJV in URSVS. Tudi v tem
poglavju se pojem jedrske in sevalne varnosti razume in uporablja v širšem
pomenu, ki zajema tudi fizično varovanje (jedrskih objektov in jedrskih snovi),
ukrepanje v primeru izrednega dogodka, prevoz jedrskih in radioaktivnih snovi
(kot nevarnega blaga, razred 7), ukrepe, povezane z neširjenjem jedrskega
orožja, in podobno.
URSJV je pristojen za nadzor jedrske varnosti, jedrskih in
sevalnih objektov ter virov ionizirajočega sevanja v državi, razen virov v
zdravstvu in veterini. Področje dela URSJV je tudi večji del mednarodnega
sodelovanja na področju jedrske in sevalne varnosti, ki se stalno povečuje.
URSVS je pristojen za nadzor vseh virov ionizirajočega
sevanja v zdravstvu in veterini, za varstvo pacientov pri radioloških posegih,
za nadzor sevalne obremenjenosti zaradi radona in za varstvo pred sevanji
prebivalstva in posameznih oseb.
Oba upravna organa pri izvajanju svojih pristojnosti po
potrebi učinkovito sodelujeta.
Poleg URSJV in URSVS manjše dele zakonskih zahtev iz ZVISJV-1
pokrivajo tudi drugi organi: URSZR področje pripravljenosti na izredne dogodke,
ministrstvo, pristojno za notranje zadeve, pa fizično varovanje objektov in
jedrskih snovi.
Strokovno, upravno in inšpekcijsko delo na razvejanem
področju jedrske in sevalne varnosti v naši državni upravi opravlja le od 50 do
60 strokovnjakov, od katerih nekateri niti ne s polnim delovnim časom samo na
tem področju, kar je za državo z jedrskim programom premalo že glede na
obstoječe naloge, zlasti pa bo to število občutno premajhno v primeru morebitne
širitve slovenskega jedrskega programa. V primeru dokončne odločitve Republike
Slovenije za morebitno novo jedrsko elektrarno bo Vlada Republike Slovenije
pravočasno zagotovila dodatne kadre za URSJV in druge upravne organe. Misija
IRRS je prav tako prepoznala, da URSJV in URSVS nimata zadostnega števila
usposobljenega osebja za ustrezno opravljanje nalog, saj so aktivnosti in
morebitna gradnja nove jedrske elektrarne velik kadrovski in finančni izziv.
Tudi misija ARTEMIS je predlagala, da Vlada Republike Slovenije za URSJV in
ARAO, pri izpolnjevanju njunih odgovornosti za varno ravnanje z radioaktivnimi
odpadki in izrabljenim gorivom upošteva potrebe po zagotavljanju dodatnega in
primerno usposobljenega kadra.
Poleg navedenega so predvideni novi izzivi tudi na področju
uporabe virov ionizirajočih sevanj v zdravstvu. Republika Slovenija načrtuje
uvedbo protonske terapije za zdravljenje rakavih obolenj in gradnjo ciklotrona
za proizvodnjo radiofarmacevtikov, kar bo prav tako zahtevalo dodatne
usposobljene kadre tako pri izvajalcih dejavnosti kot tudi URSVS in drugih
upravnih organih.
6.1 Ministrstva in njihovi organi
Ministrstvo za naravne vire in prostor
Uprava Republike Slovenije za
jedrsko varnost
Ministrstvo za naravne vire in prostor je pristojno za
pripravo in izvajanje zakonodaje s področja jedrske in sevalne varnosti, razen
v zdravstvu in veterinarstvu. Upravni organ, pristojen za »… zadeve, ki se
nanašajo na varnost jedrskih objektov in na inšpekcijsko nadzorstvo nad
izvrševanjem zakonov, drugih predpisov in splošnih aktov iz republiške
pristojnosti, ki urejajo varnost jedrskih objektov«, je bil ustanovljen že leta
1987, ko je bila sprejeta sprememba in dopolnitev Zakona o sistemu državne
uprave in o izvršnem svetu Skupščine SR Slovenije ter o republiških upravnih
organih [18]. Delovati je začel 1. januarja
1988 kot Republiška uprava za jedrsko varnost.
Z Zakonom o organizaciji in delovnem področju ministrstev iz
leta 1994 [19] je URSJV postala organ v sestavi Ministrstva za okolje in
prostor. Uredba o organih v sestavi ministrstev [20] določa, da URSJV »(1)
opravlja naloge na področju jedrske varnosti, (2) opravlja naloge na področjih
sevalne varnosti, izvajanja sevalnih dejavnosti in uporabe virov sevanj, razen
v zdravstvu ali veterinarstvu, (3) spremlja stanje radioaktivnosti v okolju,
varstva prebivalstva in okolja pred ionizirajočimi sevanji, kibernetske
varnosti jedrskih objektov, fizičnega varovanja jedrskih snovi in objektov ter
varovanja radioaktivnih virov, neširjenja jedrskega orožja in varovanja
jedrskega blaga ter prevoza jedrskih in radioaktivnih snovi, (4) spremlja
izvajanje predpisov s področja odgovornosti za jedrsko škodo, (5) opravlja
naloge na področju ravnanja z radioaktivnimi odpadki in izrabljenim gorivom,
(6) opravlja naloge na področju pripravljenosti na jedrske in radiološke
nesreče in izvaja naloge na področju zaščite kritične infrastrukture (jedrske
elektrarne), (7) opravlja naloge inšpekcijskega nadzora na zgoraj navedenih
področjih ter (8) sodeluje pri izpolnjevanju mednarodnih obveznosti na podlagi
mednarodnih pogodb s področja jedrske in sevalne varnosti ter opravlja naloge
mednarodne izmenjave podatkov.«.
Poleg ZVISJV-1 in na njegovi podlagi izdanih podzakonskih
predpisov je podlaga za strokovne in upravne pristojnosti URSJV še več drugih
predpisov.
Ministrstvo za naravne vire in prostor
Poleg pristojnosti, ki jih ima URSJV, se pristojnosti
Ministrstva za naravne vire in prostor prepletajo z »jedrskim« področjem z
izvajanjem zakonodaje s področja urejanja prostora in graditve objektov.
Ministrstvo, pristojno za naravne vire, v sodelovanju z ministrstvom,
pristojnim za energijo, pripravi nacionalni program ravnanja z radioaktivnimi
odpadki in izrabljenim gorivom, ki ga sprejme Državni zbor Republike Slovenije
na predlog Vlade Republike Slovenije. Ministrstvo izvaja tudi nadzor nad
poslovanjem RŽV.
Direktorat za prostor in graditev v sodelovanju z URSVS
izvaja naloge, ki se nanašajo na protiradonske ukrepe v novogradnjah, pri
sanaciji stavb z veliko radona in pri posegih v obstoječe stavbe. Inšpektorat,
ki nadzira gradnje, izvaja nadzor nad izpolnjevanjem z zakonodajo določenih
zahtev za novogradnje, sanacije in posege v obstoječe stavbe ter nad vgradnjo
gradbenih materialov s seznama vrst gradbenih materialov, zaradi katerih je
lahko presežena referenčna raven za gradbene materiale.
Ministrstvo za zdravje
Uprava Republike Slovenije za
varstvo pred sevanji
URSVS deluje kot organ v sestavi ministrstva, pristojnega za
zdravje. Ustanovljen je bil na podlagi zakona, ki ureja varstvo pred
ionizirajočimi sevanji in jedrsko varnost, leta 2002 in je 1. marca 2003 prevzel pristojnosti Zdravstvenega
inšpektorata Republike Slovenije na področju varstva pred sevanji in vse
upravne naloge s tega področja, ki so bile v pristojnosti Ministrstva za
zdravje.
Uredba o organih v sestavi ministrstev določa, da URSVS »(1)
opravlja strokovne, upravne in razvojne naloge na področjih izvajanja
dejavnosti in uporabe virov ionizirajočih sevanj v zdravstvu in veterinarstvu
ter varovanja zdravja ljudi pred škodljivimi vplivi ionizirajočih sevanj; (2)
opravlja naloge sistematičnega pregledovanja delovnega in bivalnega okolja
zaradi izpostavljenosti ljudi naravnim virom ionizirajočih sevanj; (3) izvaja
monitoring radioaktivne kontaminacije živil in pitne vode; (4) presoja
ustreznost in pooblašča izvedence za varstvo pred sevanji; (5) opravlja naloge
inšpekcijskega nadzora na področjih iz 1., 2., 3. in 4. točke tega odstavka in
(6) opravlja naloge omejevanja,
zmanjševanja in preprečevanja zdravju škodljivih vplivov neionizirajočih
sevanj.«.
Ministrstvo za podnebje in energijo
Direktorat za energijo
Direktorat za energijo pri Ministrstvu za okolje, podnebje in
energijo v skladu z veljavnimi predpisi, energetskimi načeli Republike
Slovenije, Nacionalnim energetskim in podnebnim načrtom ter sprejetimi
akcijskimi načrti in operativnimi programi zagotavlja izvajanje upravnih nalog
in ukrepov za doseganje zanesljive oskrbe z energijo, za povečanje energetske
učinkovitosti in varčevanja z energijo ter za večjo rabo energije iz
obnovljivih virov. Naloge direktorata vključujejo med drugim tudi nadzor
delovanja gospodarskih javnih služb, sodelovanje pri pripravi predpisov,
dokumentov in ukrepov za načrtovanje energetske oskrbe, porabe energije v
državi ter trajnostnega razvoja energetskih sistemov. Direktorat za energijo je
torej del državne uprave, ki je pristojen za področje razvoja uporabe jedrske
energije.
Direktorat za energijo spremlja delovanje Javnega sklada
Republike Slovenije za financiranje razgradnje NEK in odlaganja radioaktivnih
odpadkov in izrabljenega goriva iz NEK, prav tako pa na slovenski strani
podpira področnega ministra pri vodenju meddržavne komisije, ustanovljene na
podlagi pogodbe med Vlado Republike Slovenije in Vlado Republike Hrvaške o
ureditvi statusnih in drugih pravnih razmerij, povezanih z vlaganjem v
Nuklearno elektrarno Krško, z njenim izkoriščanjem in razgradnjo [21]. Naloga
navedene komisije je spremljanje izvajanja te pogodbe.
Ministrstvo, pristojno za okolje, podnebje in energijo,
izvaja tudi nadzor nad poslovanjem izvajalca javne službe za ravnanje z
radioaktivnimi odpadki (ARAO).
Ministrstvo za notranje zadeve
Ministrstvo, pristojno za notranje zadeve, po veljavni
zakonodaji pokriva predvsem področje fizičnega varovanja; upravljavec objekta,
v katerem so jedrske ali radioaktivne snovi (kategorije 1), in prevoznik
jedrskih snovi ali organizator prevoza morata namreč zagotoviti izdelavo načrta
fizičnega varovanja ter izvajanje ukrepov fizičnega varovanja objektov ali
snovi v skladu z načrtom. Tak načrt fizičnega varovanja potrdi ministrstvo,
pristojno za notranje zadeve, katerega organ v sestavi je Inšpektorat Republike
Slovenije za notranje zadeve, ki je pristojen za izvajanje inšpekcijskega
nadzora tega področja. Ministrstvo, pristojno za notranje zadeve, izvaja tudi
varnostno preverjanje tujih državljanov v skladu z ZVISJV-1. Poleg tega je tudi
kontaktna točka za Konvencijo o fizičnem varovanju jedrskih materialov in
njenega dodatka (A/CPPNM).
Policija kot organ v sestavi je pristojna za izdelavo ocene
ogroženosti za jedrske objekte in prevoze jedrskih ter radioaktivnih snovi.
Ministrstvo za finance
Finančna uprava Republike Slovenije
V skladu z Uredbo o preverjanju radioaktivnosti pošiljk, ki
bi lahko vsebovale vire sevanja neznanega izvora, [22] nadzirajo izvajanje te
uredbe na področju sevalne varnosti inšpektorji URSJV, ob sprostitvi blaga v
prosti promet pa carinski organ.
Ministrstvo za visoko šolstvo, znanost in inovacije
Ministrstvo, pristojno za visoko šolstvo, znanost in
inovacije, zagotavlja financiranje študijskih programov in raziskav za
izobraževanje strokovnjakov s tehničnih in naravoslovnih področij, pomembnih za
jedrsko varnost.
Ministrstvo je tudi pristojno za vzdrževanje raziskovalne infrastrukture
v državi, med katero spada tudi raziskovalni reaktor TRIGA. Finančna sredstva
za delovanje raziskovalnega reaktorja se zagotavljajo v skladu z 18. členom Zakona o znanstvenoraziskovalni in
inovacijski dejavnosti [23].
Ministrstvo za obrambo
Uprava Republike Slovenije za
zaščito in reševanje
URSZR opravlja upravne in strokovne naloge zaščite, reševanja
in pomoči ter druge naloge varstva pred naravnimi in drugimi nesrečami. V
okviru teh pristojnosti pripravlja tudi državni Načrt zaščite in reševanja ob
jedrski in radiološki nesreči [24] in Državni načrt zaščite in reševanja ob
uporabi orožja ali sredstev za množično uničevanje v teroristične namene
oziroma ob terorističnem napadu s klasičnimi sredstvi [25]. URSZR zagotavlja
tudi možnosti za delo poveljnika in štaba Civilne zaščite Republike Slovenije,
ki operativno in strokovno vodi dejavnost civilne zaščite in drugih sil za
zaščito, reševanje in pomoč iz državne pristojnosti ter jo usmerja in usklajuje
glede na nastale razmere.
Ministrstvo za kmetijstvo, gozdarstvo in prehrano
Ministrstvo, pristojno za kmetijstvo, izvaja posebne
pristojnosti na področju sevalne varnosti za izvajanje uredb Sveta in Komisije
Evropske unije, ki urejajo uvoz kmetijskih proizvodov iz tretjih držav po
nesreči v jedrski elektrarni Černobil (t. i. »postčernobilske uredbe) ali ki se
nanašajo na najvišjo dovoljeno stopnjo radioaktivnega onesnaženja živil in krme
po jedrski nesreči ali drugi radiološki nevarnosti (t. i. »speče« uredbe).
Ministrstvo za delo, družino, socialne zadeve in enake
možnosti
Inšpektorat, pristojen za delo, v okviru svojih pooblastil
preverja, ali je tveganje zaradi izpostavljenosti radonu v kletnih in
pritličnih delovnih prostorih vključeno v izjavo o varnosti z oceno tveganja in
s tem ozavešča delodajalce glede zdravstvenih tveganj zaradi izpostavljenosti
radonu in o potrebnih ukrepih za zmanjšanje izpostavljenosti.
6.2 Širši institucionalni okvir
ARAO – Agencija za radioaktivne odpadke
ARAO je bil ustanovljen z odlokom izvršnega sveta Skupščine
Republike Slovenije [26] na začetku leta 1991 za zagotovitev pogojev za trajno
varno odložitev radioaktivnih odpadkov.
Sprva organiziran kot javno podjetje je bil ARAO leta 1996
preoblikovan v javni gospodarski zavod [27], kar ostaja tudi po sprejetju
novega Odloka o ustanovitvi javnega gospodarskega zavoda ARAO – Agencija za
radioaktivne odpadke [28].
ZVISJV-1 določa, da javna služba za ravnanje z radioaktivnimi
odpadki obsega:
1.     
prevzemanje, zbiranje, prevažanje, predelavo in skladiščenje pred
odlaganjem, pripravo na izgradnjo odlagališča, izgradnjo odlagališča ter
odlaganje radioaktivnih odpadkov, ki niso odpadki iz jedrskih objektov za
proizvodnjo energije;
2.     
predelavo radioaktivnih odpadkov in izrabljenega goriva pred odlaganjem,
pripravo na izgradnjo odlagališča, izgradnjo odlagališča ter odlaganje
radioaktivnih odpadkov iz jedrskih objektov za proizvodnjo energije;
3.     
obratovanje odlagališč radioaktivnih odpadkov;
4.     
upravljanje, dolgoročni nadzor in vzdrževanje zaprtih odlagališč
radioaktivnih odpadkov;
5.     
upravljanje, dolgoročni nadzor in vzdrževanje zaprtih odlagališč
rudarske in hidrometalurške jalovine, ki nastane pri pridobivanju in
izkoriščanju jedrskih mineralnih surovin.
Nadalje zakon določa, da je sestavni del dejavnosti iz
prejšnjega odstavka tudi zagotavljanje razvoja stroke na področju ravnanja z
radioaktivnimi odpadki in izrabljenim gorivom ter prenos znanja iz mednarodnega
okolja v Republiko Slovenijo.
ARAO kot izvajalec javne službe ravnanja z radioaktivnimi
odpadki zagotavlja ravnanje z institucionalnimi radioaktivnimi odpadki, ki
nastajajo na območju Republike Slovenije in se skladiščijo v CSRAO, izvaja
dolgoročni nadzor in vzdrževanje zaprtega odlagališča rudarske jalovine, ki je
nastala pri pridobivanju in izkoriščanju jedrskih mineralnih surovin, in opravlja
druge naloge, ki so del javne službe, določene z ZVISJV-1.
Javni sklad Republike Slovenije za financiranje razgradnje
Nuklearne elektrarne Krško in odlaganja radioaktivnih odpadkov in izrabljenega
goriva iz Nuklearne elektrarne Krško
Javni sklad NEK je bil ustanovljen decembra 1994, delovati pa
je začel leta 1995. S tem se je začelo sistemsko reševanje financiranja
razgradnje NEK ter trajnega odlaganja radioaktivnih odpadkov in izrabljenega
goriva.
Septembra 2022 je bil sprejet Zakon o Javnem skladu Republike
Slovenije za financiranje razgradnje NEK in odlaganja radioaktivnih odpadkov in
izrabljenega goriva iz NEK [29]. Sklad je pravna oseba javnega prava, njegov
ustanovitelj je Republika Slovenija, ustanoviteljske pravice in obveznosti pa
izvaja Vlada Republike Slovenije. Zakon določa namensko porabo sredstev sklada
in financiranje javne službe za ravnanje z radioaktivnimi odpadki iz državnega
proračuna, organe sklada, poslovanje sklada in upravljanje premoženja sklada.
Mesečna vplačila je najprej zagotavljal NEK, leta 2004 pa je
zavezanec za vplačilo sredstev v Javni sklad NEK postalo podjetje ELES GEN
(sedaj GEN energija, d.o.o.), ki je pravni naslednik slovenskih vlagateljev v
NEK.
Na podlagi zakonskega določila se v Javni sklad NEK vplačuje
delež cene vsake kilovatne ure električne energije, proizvedene v NEK in
prodane v Sloveniji. Ta sredstva Javni sklad NEK z nalaganjem plemeniti in tako
postopno zagotavlja zbiranje sredstev, potrebnih za izpolnitev zastavljenih
ciljev.
Pomembna je tudi sklenitev pogodbe med Vlado Republike
Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganjem v NEK, z njenim izkoriščanjem in razgradnjo, ki
med drugim določa, da morata državi zagotoviti vsaka polovico potrebnih sredstev
za razgradnjo, odlaganje radioaktivnih odpadkov in izrabljenega goriva, in
sicer z vplačevanjem v posebni sklad. Hrvaška je svoj namenski sklad ustanovila
konec leta 2007 in tako začela zbirati sredstva v njem.
Pool za zavarovanje in pozavarovanje jedrskih nevarnosti
GIZ
Jedrski pool GIZ je bil ustanovljen leta 1994 kot gospodarsko
interesno združenje, pri katerem upravljavci jedrskih objektov v Republiki
Sloveniji zavarujejo in pozavarujejo jedrske nevarnosti. Vanj je združenih pet
zavarovalnic in dve pozavarovalnici.
Zavarovanje se nanaša predvsem na odgovornost za jedrsko
škodo; jedrski pool GIZ pri zavarovanju odgovornosti za jedrsko škodo sodeluje
pri tveganju do višine svojih zmogljivosti, presežek pa pozavaruje pri večjem
številu tujih poolov, od katerih imajo vodilne deleže britanski, japonski,
nemški, francoski, nordijski (švedski in finski) jedrski pool. Jedrski pool GIZ
skupaj s hrvaškim jedrskim poolom kot sozavarovateljem (delež tveganja si
delita v razmerju 50: 50) zavaruje premoženje NEK pred jedrskimi, požarnimi in
drugimi tveganji (nevarnost terorizma in tveganje za strojelom). Oba jedrska
poola zavarujeta navedena tveganja do višine svojih zmogljivosti, presežek pa
tudi v tem primeru pozavarujeta pri večjem številu tujih jedrskih poolov.
6.3 Strokovni sveti in komisije
Strokovni svet za sevalno in jedrsko varnost
Strokovni svet za sevalno in jedrsko varnost (v nadaljnjem
besedilu: SSSJV) deluje na podlagi ZVISJV-1 in Pravilnika o strokovnem svetu za
sevalno in jedrsko varnost [30], naloge pa so povezane z dajanjem mnenj in
predlogov glede vprašanj sevalne in jedrske varnosti, varovanja jedrskega
blaga, stanja radioaktivnosti okolja, varstva okolja pred ionizirajočimi
sevanji, intervencijskega ukrepanja, obnove po izrednih dogodkih in uporabe
virov sevanja, ki se ne uporabljajo v zdravstvu in veterinarstvu; prav tako
SSSJV daje mnenja in predloge glede osnutkov predpisov po ZVISJV-1, daje mnenja
k letnemu poročilu o varstvu pred ionizirajočimi sevanji in jedrski varnosti,
mnenja o letnem programu dela upravnih organov in inšpektorjev, pristojnih za
zadeve po ZVISJV-1, ter mnenja in predloge o drugih zadevah v zvezi s področji,
ki jih pokriva, za katere ga zaprosita pristojno ministrstvo in URSJV.
Strokovni svet za vprašanja varstva ljudi pred
ionizirajočimi sevanji
Strokovni svet za vprašanja varstva ljudi pred ionizirajočimi
sevanji deluje na podlagi ZVISJV-1 in Pravilnika o delovanju strokovnega sveta
za vprašanja varstva ljudi pred ionizirajočimi sevanji [31], naloge pa so
povezane z dajanjem mnenj in predlogov glede varstva ljudi pred ionizirajočimi
sevanji, radioloških posegov in uporabe virov sevanja v zdravstvu in
veterinarstvu. Kakor SSSJV tudi ta svet daje mnenja in predloge glede osnutkov
predpisov po ZVISJV-1, daje mnenja o letnem poročilu o varstvu pred
ionizirajočimi sevanji in jedrski varnosti, mnenja o letnem programu dela
upravnih organov in inšpektorjev, pristojnih za zadeve po ZVISJV-1, ter mnenja
in predloge glede drugih zadev v zvezi s področji, ki jih pokriva, za katere jih
zaprosita ministrstvo, pristojno za zdravje, in URSVS.
Komisija za fizično varovanje jedrskih objektov ter
jedrskih in radioaktivnih snovi
Na podlagi ZVISJV-1 je Vlada Republike Slovenije konec marca
2012 imenovala komisijo za fizično varovanje jedrskih objektov ter jedrskih in
radioaktivnih snovi. Pristojnosti komisije so predvsem dajanje mnenj in
predlogov pri pripravi predpisov s področja fizičnega varovanja, dajanje mnenj
o oceni ogroženosti, spremljanje in usklajevanje izvajanja ukrepov fizičnega varovanja
in dajanje priporočil za izboljšanje ukrepov fizičnega varovanja. Komisijo
sestavljajo predstavniki ministrstev, drugih državnih organov in agencij, ki so
zaradi svojega delovnega področja vključeni v fizično varovanje jedrskih
objektov ter jedrskih in radioaktivnih snovi, ter predstavniki upravljavcev
jedrskih objektov.
Komisija za nadzor izvoza blaga z dvojno rabo
Tudi to komisijo je imenovala Vlada Republike Slovenije [32],
pravna podlaga za njeno ustanovitev pa je Zakon o nadzoru izvoza blaga z dvojno
rabo [33], ki določa tudi njeno temeljno delovno področje, tj. usklajevanje in
spremljanje nadzora izvoza, prenosa, pošiljanja in tranzita blaga z dvojno rabo
ter zagotavljanja tehnične pomoči. Pristojnosti so podrobneje določene z Uredbo
o načinu izdaje dovoljenj in potrdil ter vlog Komisije za nadzor izvoza blaga z
dvojno rabo [34], ki ureja dokumentacijo in način izdaje dovoljenj, potrdil in
prepovedi tranzita ter določa naloge in način delovanja Komisije za nadzor
izvoza blaga z dvojno rabo.
Komisijo sestavljajo predstavniki ministrstev in drugih
državnih organov, ki so glede na svoje delovno področje vključeni v nadzor
izvoza blaga z dvojno rabo, o svojem delu pa komisija letno poroča Vladi
Republike Slovenije.
Stalna koordinacijska skupina za omejevalne ukrepe (v
nadaljnjem besedilu: SKSOU)
Na začetku leta 2008 je Vlada Republike Slovenije imenovala
SKSOU, pravna podlaga za njeno ustanovitev pa sta Zakon o omejevalnih ukrepih,
ki jih Republika Slovenija uvede ali izvaja skladno s pravnimi akti in odločitvami,
sprejetimi v okviru mednarodnih organizacij [35] in Akt o ustanovitvi Stalne
koordinacijske skupine za omejevalne ukrepe [36]. Težišče dela navedene skupine
so spremljanje stanja na področju izvajanja omejevalnih ukrepov v Republiki
Sloveniji, zagotavljanje usklajenosti stališč in ukrepov s področja omejevalnih
ukrepov, strokovna pomoč pri izvajanju omejevalnih ukrepov in mednarodno
sodelovanje na področju izvajanja omejevalnih ukrepov.
Komisijo sestavljajo predstavniki ministrstev, drugih državnih
organov in organizacij, ki so glede na svoje delovno področje vključeni v
omejevalne ukrepe.
6.4 Pooblaščeni izvedenci
Ker je Republika Slovenija premajhna država, da bi lahko
vzdrževala vso potrebno strokovno podporo v okviru državnih organov ali javnega
sektorja, zakonodaja večinoma temelji na strokovnih mnenjih t. i. pooblaščenih
izvedencev. Zakonodaja predvideva, da upravni organ v posebnem upravnem
postopku prepozna določen pravni subjekt kot ustrezno usposobljen za pripravo
strokovnih mnenj in mu podeli uradni status pooblaščenega izvedenca. Zakonodaja
določa, kdaj mora vložnik k vlogi za odobritev pravic s področja jedrske ali
sevalne varnosti nujno priložiti mnenje pooblaščenega izvedenca. Stranka sama
izbere pooblaščenega izvedenca, z njim sklene poslovni dogovor in od njega
pridobi neodvisno mnenje o predmetu vloge.
S tako ureditvijo je država razbremenjena financiranja in
postopkov za pridobitev tovrstnih strokovnih mnenj, vendar po drugi strani
lahko nastanejo dvomi v resnično neodvisnost takšnih mnenj. Morebitne tovrstne
dvome ureja veljavna zakonodaja tako, da predvideva nepovezanost upravnega
delavca, ki odloča o konkretni zadevi, z mnenjem in oceno pooblaščenega
izvedenca, in tako, da lahko zahteva drugo, dodatno strokovno mnenje.
V tujini so tovrstne rešitve precej različne. V nekaterih
državah imajo upravni organi v svoje organizacijske sheme vključene tudi enote,
ki opravljajo strokovne analize in raziskave kot podlago za konkretno upravno
odločanje (na primer finski regulatorni organ), ali pa imajo na voljo zunanjo
strokovno organizacijo (izvedenca), ki opravlja storitve izključno (ali
večinoma) le za upravni organ (in ne na trgu), kakršen je na primer Inštitut za
varstvo pred sevanji in jedrsko varnost za francoski upravni organ. V nekaterih
državah pa imajo državne raziskovalne ali strokovne inštitute, ki za upravni
organ pripravijo strokovna mnenja, ali pa upravni organ sproti naroča strokovna
mnenja pri zunanjih organizacijah.
ZVISJV-1 in na njegovi podlagi sprejeti podzakonski predpisi
določajo več vrst pooblaščenih izvedencev ali pooblaščenih izvajalcev, vsak s
posebnimi nalogami pri izvajanju ukrepov in nalog s področja navedene
zakonodaje. Tako poznamo:
-       
pooblaščene izvedence za sevalno in jedrsko varnost, ki dajejo mnenja o
konkretnih s tem povezanih strokovnih vprašanjih;
-       
pooblaščene izvedence za varstvo pred sevanji za svetovanje o ukrepih
varstva pred sevanji, izvajanje preverjanja delovnih pogojev in sevalnih razmer
na nadzorovanih in opazovanih območjih, pregledovanje virov sevanj in osebne
varovalne opreme ter usposabljanje iz varstva pred sevanji;
-       
pooblaščene izvajalce dozimetrije za oceno osebnih doz, vključno z
umerjanjem, odčitavanjem in razlago odčitkov z instrumentov za merjenje osebnih
doz ali merjenje radioaktivnosti v človekovem telesu ali bioloških vzorcih;
-       
pooblaščene izvedence medicinske fizike za pomoč pri optimizaciji
radioloških posegov, merjenje in ocenjevanje izpostavljenosti pacientov,
zagotavljanje in preverjanje kakovosti radioloških posegov ter svetovanje na
področju medicinske fizike za pomoč pri izvajanju radioloških posegov v
zdravstvu in posegov v nemedicinske namene, pri katerih se uporablja medicinska
oprema;
-       
pooblaščene izvajalce medicine dela za izvajanje zdravstvenega nadzora
izpostavljenih delavcev;
-       
pooblaščene izvajalce usposabljanja s področja varstva pred sevanji;
-       
pooblaščene izvajalce meritev radona za meritve in ugotavljanje
izpostavljenosti zaradi radona;
-       
pooblaščene izvajalce monitoringa radioaktivnosti za izvajanje
monitoringa radiološke obremenjenosti okolja;
-       
pooblaščene izvajalce meritev radioaktivnosti pošiljk za nadzor
radioaktivnosti pošiljk in uvoza blaga, ki bi bilo lahko radioaktivno
kontaminirano.
6.5 Preventivne dejavnosti in pripravljenost na
izredne dogodke
Uporaba jedrske energije in izvajanje sevalnih dejavnosti
poleg koristi prinašata tudi določena tveganja. Čeprav se izvajalci trudijo, da
ne bi prihajalo do nepotrebnih ogrožanj ljudi in okolja, pa mora celotni sistem
zagotavljati tudi pripravljenost na najhujše možne dogodke. Še vedno je živ
spomin na černobilsko nesrečo leta 1986, bolj svež pa je spomin na nesrečo v
jedrski elektrarni Fukušima na Japonskem leta 2011, ki je kljub nevsakdanjemu
vzroku, cunamiju, in relativno veliki oddaljenosti povsod po svetu, pa tudi v
Evropi, ponovno vzbudila zanimanje in odprla številna vprašanja, povezana z
jedrsko in sevalno varnostjo. Tudi pri uporabi virov ionizirajočega sevanja
izven energetike, na primer v medicini, znanosti, kmetijstvu, lahko pride do
nesreče, na kar kažejo dogodki iz preteklosti, na primer nesreča zaradi
pozabljenega medicinskega vira v Goiânji v Braziliji leta 1987 ali s
kritičnostjo urana v predelovalnem obratu v Tokaimuri na Japonskem leta 1999.
Vsi subjekti, vključeni v izvajanje jedrskih in sevalnih
dejavnosti, vključno s pristojnimi državnimi organi, so udeleženi tudi v
pripravo preventivnih dejavnosti in zagotavljanje pripravljenosti na izredni
dogodek, tj. jedrsko ali radiološko nesrečo, ki bi lahko škodljivo vplivala na
ljudi in okolje. Vlada Republike Slovenije je julija 2021 sprejela Zaščitno
strategijo ob jedrski in radiološki nesreči, ki daje krovne državne usmeritve
za sprejemanje zaščitnih ukrepov ob jedrski in radiološki nesreči v skladu z
mednarodnimi zahtevami na tem področju. Krovni dokument načrtovanja na državni
ravni je Državni načrt zaščite in reševanja ob jedrski ali radiološki nesreči,
s katerim morajo biti usklajeni načrti zaščite in reševanja ob jedrski ali
radiološki nesreči in načrti dejavnosti na vseh drugih ravneh načrtovanja,
torej – regionalni, lokalni in objektni ravni. Državni načrt poleg nesreče v
NEK obravnava tudi nesreče v drugih jedrskih in sevalnih objektih v Republiki
Sloveniji, jedrske ali radiološke nesreče v tujini z možnim vplivom na
Republiko Slovenijo ter druge radiološke nesreče z viri ionizirajočega sevanja.
Zagotavljanje visoke ravni pripravljenosti in odziva na
izredne dogodke in usklajenost z mednarodnimi standardi na tem področju je
treba stalno usklajevati tudi z mednarodnimi pregledi, na primer EPREV misije.
Poleg splošnih zahtev načrtovanja zaščite in reševanja ob
naravnih in drugih nesrečah je pri miroljubnem izkoriščanju jedrske energije in
uporabi virov sevanja treba zadostno pozornost nameniti tudi vidikom, ki
izhajajo iz mednarodnih konvencijskih zavez [37] s področja odgovornosti za
jedrsko škodo in iz Zakona o odgovornosti za jedrsko škodo [38], tj. delovanju sistema ocenjevanja škode,
zagotavljanja finančnih sredstev upravljavca jedrskega objekta in države ter
poplačila škode oškodovancem zaradi jedrske nesreče.
7. STROKOVNA
USPOSOBLJENOST VSEH DELEŽNIKOV NA PODROČJU JEDRSKE IN SEVALNE VARNOSTI
Temeljni pogoj za zagotavljanje visoke stopnje jedrske in
sevalne varnosti v državi so usposobljeni ljudje, ki so odgovorni za njeno
zagotavljanje. Mednarodni standardi na tem področju (predvsem standardi MAAE)
prepoznavajo, da zagotavljanje kakovostne strokovne podpore ne sme biti
prepuščeno le tržnim zakonitostim, temveč mora vsaka država zagotoviti ustrezno
in dolgoročno stabilno zagotavljanje tovrstne podpore.
Vsaka država z jedrskim programom mora imeti tudi dovolj
strokovnega znanja, da je ob vsakem času in v vseh razmerah sposobna zagotoviti
ustrezno stopnjo jedrske in sevalne varnosti svojega prebivalstva in
prebivalstva sosednjih držav. Vrhunsko izobraženi in visoko motivirani
strokovnjaki, raziskovalci in znanstveniki ter nenehno razvijanje novih znanj
so ključni pogoji za vzdrževanje in stalno izboljševanje visoke ravni jedrske
varnosti. Oboje je v današnjem času mogoče dosegati le z zelo dobro razvitim in
mednarodno povezanim sistemom raziskovanja in izobraževanja. Zagotavljanje
raziskovanja in izobraževanja je del že sprejetih mednarodnih obvez Republike
Slovenije (Konvencija o jedrski varnosti, Skupna konvencija o ravnanju z
izrabljenim gorivom in radioaktivnimi odpadki, Pogodba Euratom, Direktiva Sveta
2009/71/Euratom, Direktiva Sveta 2011/70/Euratom). Tako na primer Direktiva
Sveta EU 2009/71/Euratom v 7. členu
predpisuje:
»Države članice zagotovijo, da veljavni nacionalni okvir od
vseh strani zahteva, da vzpostavijo ureditev za izobraževanje in usposabljanje
svojega osebja, odgovornega za jedrsko varnost jedrskega objekta, da se
vzdržuje in dodatno razvija strokovno znanje in usposobljenost za jedrsko
varnost.«.
Določba direktive je izpolnjena z ZVISJV-1, ki v različnih
določbah zahteva, da imajo vsi deležniki vzpostavljeno usposabljanje za svoje
osebje.
ZVISJV-1 za upravitelje jedrskih in sevalnih objektov zahteva
zagotovitev zadostnega števila delavcev s primernimi znanji in spretnostmi, ki
so usposobljeni in dodatno šolani za vse dejavnosti v zvezi s sevalno in
jedrsko varnostjo, v podzakonskih aktih pa so zahteve glede kvalifikacije
delavcev še podrobneje opredeljene. Za izvajalce sevalnih dejavnosti ZVISJV-1
predpisuje obvezno usposabljanje in minimalne kvalifikacije za posamezna
delovna mesta.
Za pooblaščene izvedence ZVISJV-1 določa potrebne
kvalifikacije in proces pooblaščanja, s katerim se tudi preverja strokovno
usposobljenost pooblaščencev.
Glede pooblaščenih organizacij ZVISJV-1 določa, naj država
zagotavlja sredstva za financiranje usposabljanja pooblaščenih izvedencev
varstva pred sevanji, pooblaščenih izvedencev medicinske fizike, pooblaščenih
izvedencev za sevalno in jedrsko varnost ter sredstva za financiranje razvojnih
študij in neodvisnih strokovnih preverjanj ter mednarodnega strokovnega
sodelovanja na področju varstva pred ionizirajočimi sevanji ter jedrske
varnosti.
Prav tako ZVISJV-1 določa tudi obveznost, da država financira
tudi usposabljanje državnih organov, ki so odgovorni za jedrsko in sevalno
varnost.
Določba se izvaja skoraj izključno z zagotavljanjem
proračunskih sredstev URSJV in URSVS, ki pa nikakor ne zadoščajo za celovito in
sistematično financiranje zagotavljanja in vzdrževanja strokovne
usposobljenosti vseh deležnikov v državi na področju jedrske in sevalne
varnosti, saj je za ta namen zagotovljenih proračunskih sredstev znatno
premalo.
Raziskovalne projekte in programe s področja jedrske
energetike sofinancira tudi Javna agencija za znanstvenoraziskovalno in
inovacijsko dejavnost Republike Slovenije (v nadaljnjem besedilu: ARIS) iz
raziskovalnih sredstev ministrstva, pristojnega za visoko šolstvo, znanost in
inovacije, v obliki ciljnih raziskovalnih projektov.
Poleg neposrednega zagotavljanja sredstev se lahko sredstva
za zagotavljanje strokovne podpore in razvoj zagotavljajo tudi z javno-zasebnim
partnerstvom, ki pomeni razmerje zasebnega vlaganja v javne projekte in/ali
javnega sofinanciranja zasebnih projektov, ki so v javnem interesu, kar se
doslej ni izvajalo.
Usposobljeni kadri so potrebni pri upravljavcih jedrskih in
sevalnih objektov in pri uporabnikih virov ionizirajočega sevanja, v ustreznih
državnih organih in institucijah ter neodvisnih organizacijah in med
pooblaščenimi izvedenci. Temelj zagotavljanja ustrezne strokovne podpore sta
sistema izobraževanja in raziskovalno-razvojne dejavnosti.
V organizacijah, aktivnih na področju sevalne ali jedrske
varnosti (in širše tehnologije) v Republiki Sloveniji, je v zadnjih nekaj letih
zaznati predvsem te izzive:
1.     
Na ravni države ni narejena analiza stanja in strategija glede
strokovnih kadrov, vključno s predvidenimi potrebami in predvidenimi mehanizmi
za njihovo zagotavljanje, ki bi obravnavala tudi pomanjkanje usposobljenih
naravoslovno-tehničnih kadrov ter splošno pomanjkanje zanimanja za
naravoslovno-tehnične znanosti v naši družbi.
2.     
Staranje kadrov v strokovnih organizacijah zunaj NEK, saj je bilo novih
mladih strokovnjakov v stroko v prejšnjih dveh desetletjih premalo predvsem
zaradi negotove prihodnosti jedrske energetike in nepriljubljenosti področja
naravoslovno-tehničnih ved v javnosti. Stanje se le počasi popravlja. Kljub
rahlemu pozitivnemu trendu je opazna generacijska vrzel, saj je večina nekdaj
aktivnih vodilnih strokovnjakov že v pokoju ali pa se bliža upokojitvi, premalo
je sodelavcev v srednjih letih, precej mladih strokovnjakov pa se preusmerja v
delo izven jedrske stroke.
3.     
Organiziranost največjih raziskovalnih in pooblaščenih organizacij na
tem področju je razmeroma toga in ne spodbuja nastajanja visokotehnoloških
podjetniških jeder, ki bi bila lahko konkurenčna na domačem in svetovnem trgu.
Po drugi strani pa majhna in dinamična podjetja, ki se želijo uveljaviti in
širiti, ne dosegajo kritične mase strokovnjakov s posameznega področja, da bi
lahko tvorili zadostno jedro za celovito in strokovno kakovostno podporo širših
in zahtevnejših segmentov jedrske in sevalne varnosti.
4.     
Za izvajanje programov raziskav in razvoja je potrebno zadostno
(kritično) število raziskovalcev. Če obstoječe raziskovalne in razvojne skupine
ne bodo ustrezno vpete v raziskave in razvoj na področju jedrske in sevalne
varnosti, se bodo morale usmeriti na druga področja oziroma bodo morali
raziskovalci poiskati delo v tujini, kjer so razmere za delo ustreznejše.
Neusmerjeno in nezadostno financiranje in prosti trg lahko popolnoma spremenita
usmerjenost raziskovalnih in razvojnih skupin.
5.     
V primeru morebitne gradnje novih jedrskih objektov (jedrska elektrarna
ali raziskovalni reaktor) bodo pravočasno izobraževanje, usposabljanje in
zaposlovanje novih strokovnjakov nujno potrebni, saj obstoječi kadri nikakor ne
bi mogli zagotoviti kakovostnega in pravočasnega izvajanja nalog v postopku
umeščanja in gradnje novega jedrskega objekta. Zadosten strokovni in
usposobljeni kader bo ključen za gradnjo in obratovanje novih jedrskih objektov
tudi za investitorja/prihodnjega upravljavca. Zato je zaposlovanju in razvoju
usposobljenih strokovnjakov v Republiki Sloveniji treba nameniti vso možno
pozornost in potrebne finančne vire.
6.     
V primeru morebitne gradnje ciklotronskega centra za potrebe nuklearne
medicine ali protonskega obsevalnega centra bo prav tako treba zagotoviti
zadostno število usposobljenih strokovnjakov, tako pri izvajalcu dejavnosti kot
tudi URSVS.
Raziskovalne, izobraževalne in strokovne dejavnosti na področju
jedrske in sevalne varnosti in tehnologije bo v Republiki Sloveniji tudi izven
NEK treba vzdrževati še več desetletij, v primeru gradnje nove jedrske
elektrarne pa še bistveno dlje. Zato je pomembno, da ima država na področju
jedrske in sevalne varnosti določene dolgoročne strateške cilje in
vzpostavljene ustrezne mehanizme za njihovo doseganje. Dolgoročna strategija
zagotavljanja usposobljenega osebja je ključnega pomena tudi za druga področja
varstva pred sevanji.
7.1 Raziskovanje
Vsaka država z jedrskim in sevalnim programom mora razvijati
in vzdrževati dovolj strokovnega znanja, da je ob vsakem času in v vseh
razmerah sposobna zagotoviti najvišjo stopnjo varnosti. Ustrezno izobraženi in
motivirani strokovnjaki in raziskovalci ter nenehno razvijanje novih znanj so
ključni pogoji za vzdrževanje in stalno izboljševanje visoke ravni jedrske in
sevalne varnosti.
Ključna področja raziskav za področje jedrske in sevalne
varnosti so:
-       
jedrska varnost s poudarkom na:
-   
obratovalni varnosti in nadzoru jedrskih objektov (razvoj in uporaba
orodij, postopkov in ukrepov, s katerimi se pravočasno prepoznavajo ključni
parametri, ki kažejo ogroženost jedrskega objekta),
-   
varnostnih analizah in projektu objekta (uporaba računalniških orodij za
analize in preverjanje projektnih rezerv pri projektu ali spremembah jedrskega
objekta, analize nezgodnih scenarijev in zunanjih dogodkov),
-   
analizah povezanosti sistemov, struktur in sestavnih delov (učinki
fizičnega staranja, ranljivost sistemov in struktur, potresne obremenitve),
-   
nadzoru staranja sistemov, struktur in sestavnih delov ter podaljšanju
življenjske dobe jedrskih objektov (metode in orodja za pregled nosilnih
struktur, preverjanje stanja vgrajenih rezerv proti lomu materiala,
izrabljenosti materialov);
-       
ravnanje z radioaktivnimi odpadki in izrabljenim gorivom ter razgradnja
jedrskih objektov s poudarkom na:
-   
skladiščenju, predelavi in odlaganju nizko- in srednje radioaktivnih
odpadkov,
-   
skladiščenju, predelavi in odlaganju visoko radioaktivnih odpadkov in
izrabljenega goriva,
-   
celovitem pristopu k razgradnji jedrskih objektov;
-       
sevalna varnost in monitoring s poudarkom na:
-   
varni in upravičeni uporabi virov v industriji,
-   
varni, upravičeni in optimizirani uporabi virov v medicini,
-   
razvoju novih diagnostičnih in terapevtskih metod z uporabo
ionizirajočih sevanj v medicini,
-   
monitoringu jedrskih in sevalnih objektov ter zaprtih objektov, za
katerimi se izvajata dolgoročni nadzor in vzdrževanje,
-   
monitoringu radioaktivnosti okolja in izrednem monitoringu;
-       
pripravljenost na izredne dogodke, ki mora zagotoviti strokovnost glede
državne koordinacije pripravljenosti na izredne dogodke, podpornih sistemov in
orodij za odločitve o izvedbi zaščitnih ukrepov, sposobnosti izvajalcev nalog
ob izrednih dogodkih in pripravljenost pri uporabnikih nevarnih virov sevanja s
poudarkom na:
-   
oceni stanja med izrednim dogodkom (ocena stanja sredice, modeliranje
razširjanja radionuklidov, analiza kibernetskega napada v jedrskih objektih),
-   
oceni doz med izrednim dogodkom (merjenje koncentracij radionuklidov, ocena
doz za vse prenosne poti – obsev, inhalacija, ingestija),
-   
pripravi zaščitnih ukrepov in vpliv na zaščitno strategijo (časi
evakuacije, prometna infrastruktura, učinkovitost zaklanjanja, izzivi trajne
preselitve, dekontaminacija obširnih območij),
-   
učinkovitosti delovanja organizacij za ukrepanje (zanesljivost
komunikacij, organiziranost, metode dela, digitalizacija);
-       
nove jedrske tehnologije in fuzija s poudarkom na:
-   
novih projektih za jedrske reaktorje ter na novih področjih raziskav in
razvoja,
-   
razvoju fuzijskih reaktorjev;
-       
jedrsko varovanje s poudarkom na:
-   
raziskavah in razvoju na področju jedrskega varovanja in s tem povezanih
tehnologijah, vključno z jedrsko forenziko;
-       
raziskave v družboslovnih znanostih v povezavi z jedrskimi in sevalnimi
objekti s poudarkom na:
-   
družbeni sprejemljivosti posegov v okolje,
-   
komuniciranju z javnostmi.
Na področju varne uporabe jedrske energije in drugih virov
ionizirajočega sevanja je v Republiki Sloveniji še največ raziskav s področja
uporabe jedrske energije, financirajo se tudi mednarodne raziskave s področja
fuzije, kjer je Republika Slovenija v projektih Euratom nadpovprečno uspešna.
Premalo je še vedno raziskav na nekaterih področjih jedrske varnosti, kot na
primer verjetnostne varnostne analize in analize tveganj ter staranje jedrskih
objektov. Nezadostnost raziskav in zapostavljanje področij raziskav lahko
občutno vplivata na zagotavljanje jedrske in sevalne varnosti v državi.
Pomanjkanje raziskav in razvoja je tudi na področju varstva
pred sevanji v medicini, pri čemer velja izpostaviti uporabo pospeševalnikov za
izvajanje protonske terapije in pospeševalnikov s področja produkcije
radioaktivnih snovi za potrebe nuklearne medicine.
Področje raziskav na področju jedrske varnosti za nove
jedrske elektrarne se šele razvija. Na področju jedrskega varovanja raziskav
skoraj ni, podobno tudi na področju raziskav v družboslovnih znanostih v
povezavi z jedrsko energijo in ionizirajočim sevanjem. Raziskave na področju
jedrskega varovanja so pomembne za zagotavljanje jedrske in sevalne varnosti.
Področje raziskav v družboslovnih znanostih pa se navezuje predvsem na
sprejemljivost varne uporabe jedrske energije v družbi.
V državi je pri ravnanju z radioaktivnimi odpadki in
izrabljenim gorivom uveljavljeno t. i. načelo povzročitelj plača, ki se mora
uveljaviti tudi pri raziskavah in razvoju na tem področju, katerih končni cilj
sta varno ravnanje in odlaganje radioaktivnih odpadkov in izrabljenega goriva.
Za ta namen so zagotovljeni trije glavni viri financiranja: (1) sredstva, ki
jih na podlagi programov razgradnje in odlaganja radioaktivnih odpadkov in
izrabljenega goriva ter določil Zakona o Javnem skladu Republike Slovenije za
financiranje razgradnje Nuklearne elektrarne Krško in odlaganja radioaktivnih
odpadkov in izrabljenega goriva iz Nuklearne elektrarne Krško vplačuje
slovenski lastnik NEK, to je GEN energija, d.o.o., (2) plačila uporabnikov
javne službe ravnanja z radioaktivnimi odpadki, ki niso odpadki iz jedrskih
objektov za proizvodnjo energije in (3) sredstva iz državnega proračuna.
Raziskovalne in razvojne dejavnosti na tem področju so opredeljene tudi v
Resoluciji o nacionalnem programu ravnanja z radioaktivnimi odpadki in
izrabljenim gorivom.
Pomembno je tudi zagotoviti polno sofinanciranje sodelovanja
v mednarodnih raziskovalnih in industrijskih projektih. Čedalje obsežnejša
globalizacija zahteva krepitev znanstveno-tehnološke odličnosti. Brez povečanja
znanstveno-tehnološkega sodelovanja na evropski in svetovni ravnini ni mogoče
učinkovito odgovoriti na izzive znanosti na področju varne uporabe jedrske
energije in drugih virov ionizirajočega sevanja. Za majhne države, kakršna je
Republika Slovenija, in njihove raziskovalne programe je še posebej pomembno
mednarodno povezovanje, saj omogoča odgovor na izzive in usmerjenost v globalno
pomembne raziskave z dostopom do večjih raziskovalnih infrastruktur. Za razvoj
stroke je pomembno sodelovanje v raziskovalnih projektih Euratoma, v stebru
odličnosti Obzorja Evropa in tudi drugih organizacij, na primer OECD/NEA.
Financiranje znanosti in raziskav z javnimi sredstvi
ministrstva, pristojnega za visoko šolstvo, znanost in inovacije, poteka v
skladu z novim Zakonom o znanstvenoraziskovalni in inovacijski dejavnosti
predvsem v obliki raziskovalnih projektov in raziskovalnih programov, ki jih
razpiše ARIS, pri čemer so raziskovalni projekti krajši in s konkretnejšimi
cilji, medtem ko raziskovalni programi omogočajo dolgoročno financiranje
dejavnosti.
Financirani so praviloma tisti predlogi projektov in
programov, ki jih evalvacijski sistem prepozna kot najboljše z vidika
znanstvene odličnosti, družbenega in gospodarskega vpliva ter kakovosti in
učinkovitosti izvedbe. V tem tekmujejo projekti s celotnega področja
energetike. Zato se lahko kadar koli zgodi, da raziskovalni projekti s področja
jedrske energetike, vključno s področjem jedrske in sevalne varnosti, začasno
ali morda celo trajno izgubijo financiranje. Tak način spodbuja znanstveno
odličnost, v njenem okviru tudi raziskovalnih skupin s področja jedrske
varnosti, ne zagotavlja pa dolgoročnega obstoja in razvoja raziskovalnih
področij, pomembnih za podporo državnih politik varne uporabe jedrske energije
in drugih virov ionizirajočega sevanja.
Eden od mehanizmov financiranja so tudi ciljni raziskovalni
programi (CRP), ki jih razpisuje ARIS v sodelovanju z ministrstvi in drugimi
državnimi organi. Postopkovno jih ARIS izvede na podlagi Zakona o
znanstvenoraziskovalni in inovacijski dejavnosti, praviloma pa morajo polovico
sredstev zagotoviti državni organi na podlagi področnih zakonov, ki
predvidevajo financiranje raziskav iz javnih sredstev.
Manjši del slovenskih raziskav na tem področju so uporabne
raziskave. Tovrstne raziskave so namenjene predvsem neposredni podpori
industriji, v manjšem obsegu tudi državnim organom. V ta namen URSJV praviloma
letno financira t. i. projektne naloge s
področja jedrske in sevalne varnosti v skladu z interno strategijo raziskav in
razvoja. URSVS v zadnjih letih financira predvsem študije s področja varstva
pacientov in zmanjšanja izpostavljenosti radonu.
Pri izdaji dovoljenj na področju jedrske in sevalne varnosti
so z zakonodajo predpisana obvezujoča strokovna mnenja pooblaščenih strokovnih
organizacij bistvenega pomena. Raziskave in razvoj, potrebne za izdelavo
strokovnih mnenj pooblaščenih strokovnih organizacij, plača neposredno
industrija.
Strateško pomembno je zagotoviti dolgoročno stabilno in
spodbudno namensko financiranje potrebnih nacionalnih raziskav na področju
jedrske tehnologije, vključno z raziskavami za podporo državnim politikam varne
uporabe jedrske energije in drugih virov ionizirajočega sevanja in mednarodnemu
povezovanju, iz dodatnih virov poleg virov, ki jih zagotavlja ministrstvo,
pristojno za visoko šolstvo, znanost in inovacije, saj je raziskav, ki so
namenjene neposredno podpori odločanju upravnim organom na področju jedrske in
sevalne varnosti v Republiki Sloveniji, premalo, v zadnjem času predvsem zaradi
pomanjkanja finančnih sredstev.
Vlada Republike Slovenije bo za okrepitev sistema raziskav in
razvoja na področju varne uporabe jedrske energije in drugih virov
ionizirajočega sevanja v Republiki Sloveniji ter za ureditev mehanizmov
financiranja in natančnejšo opredelitev prednostnih nalog in programov raziskav
na tem področju pripravila državno strategijo raziskav in razvoja varne uporabe
jedrske energije in drugih virov ionizirajočega sevanja. Sprejetje državne
strategije je potrebno za zagotavljanje varnega delovanja jedrskih in sevalnih
objektov zaradi izzivov, ki jih pomenijo tako starajoči jedrski in sevalni
objekti v Republiki Sloveniji, ravnanje z radioaktivnimi odpadki kot tudi
razvoj novih tehnologij z uporabo virov sevanja v medicini, industriji in
raziskavah, vključujoč tudi gradnjo sodobnih jedrskih elektrarn.
Republika Slovenija pridobiva okrog 20 odstotkov električne
energije v jedrski elektrarni, zato je ne glede na prihodnje možnosti treba
njenemu obratovanju zagotoviti dovolj domače strokovne podpore in uvesti
ustrezne sistemske rešitve za izboljšanje stanja in delovanja stroke za te
potrebe. To seveda še toliko bolj glede na odločitev o morebitni gradnji druge
jedrske elektrarne v Krškem, ki bi bistveno povečala povpraševanje po dodatnem
tehničnem kadru. Če je zdaj opazno pomanjkanje tehničnega kadra v javnem
sektorju, bo ob dodatnih potrebah pomanjkanje prizadelo tudi vse druge
deležnike.
Za trajnostni razvoj raziskav na področju jedrske in sevalne
varnosti je pomembno zagotoviti stabilno financiranje polno zaposlenih
raziskovalcev. Republika Slovenija bi že danes, brez načrtovane druge jedrske
elektrarne, po grobi oceni potrebovala najmanj toliko raziskovalcev na ključnih
področjih raziskav jedrske in sevalne varnosti:
-       
30 za jedrsko varnost,
-       
20 za sevalno varnost in monitoring,
-       
20 za področje novih tehnologij, ki uporabljajo ionizirajoča sevanja v
medicini,
-       
15 za področje nove jedrske tehnologije in fuzijo,
-       
15 za ravnanje z radioaktivnimi odpadki in izrabljenim gorivom ter
razgradnjo jedrskih objektov,
-       
10 za področje pripravljenosti na izredne dogodke,
-       
5 za jedrsko varovanje,
-       
5 za raziskave v družboslovnih znanostih v povezavi z jedrskimi in
sevalnimi objekti.
Zagotovitev potrebnega števila raziskovalcev po ključnih
področjih raziskav je zaradi sektorskih obvez posameznih resorjev skupna naloga
več ministrstev in s tem povezanih raziskovalnih organizacij. Če bo sprejeta
dokončna odločitev za gradnjo novega jedrskega objekta ali uvedbo drugih novih
dejavnosti in tehnologij (na primer protonska terapija v medicini in gradnja
ciklotrona za proizvodnjo radiofarmakov), je zgornje številke treba pravočasno
ustrezno povečati. Treba bo izdelati projekcije stanja in analizo potreb po
strokovnih kadrih pri vseh deležnikih (industrija, upravni organi, strokovne
organizacije) ob upoštevanju različnih možnih scenarijev razvoja jedrskega
področja v državi, kot so na primer gradnja nove jedrske elektrarne,
podaljšanje obratovanja NEK, gradnja novega raziskovalnega reaktorja.
7.2 Izobraževanje
V Republiki Sloveniji na prvi bolonjski stopnji ni
organiziranega dodiplomskega študijskega programa jedrske tehnike ali jedrske
varnosti. Nekaj s tem področjem povezanih izbirnih predmetov je mogoče izbrati
v višjih letnikih Fakultete za elektrotehniko, Fakultete za strojništvo,
Fakultete za matematiko in fiziko Univerze v Ljubljani, Fakultete za energetiko
Univerze Maribor v Krškem in Fakultete za gradbeništvo Univerze v Mariboru.
Drugostopenjski magistrski program »jedrska tehnika« je
organiziran na Fakulteti za matematiko in fiziko Univerze v Ljubljani. Primeren
je za diplomante tehničnih in naravoslovnih fakultet prve bolonjske stopnje.
Program obsega predvsem predmete s področja reaktorske tehnike ter jedrske in
reaktorske fizike, med njimi tudi predmet o jedrski varnosti. Del predmetov je
skupen z drugimi programi Fakultete za matematiko in fiziko, omogoča pa tudi
izbiro predmetov z drugih fakultet Univerze v Ljubljani. Med drugostopenjskimi
magistrskimi programi na Fakulteti za matematiko in fiziko je tudi program
»medicinska fizika«, ki med drugim obsega razmeroma široko izbiro predmetov s
področja sevanja in sevalne varnosti. Glavna področja delovanja so zdravljenje
raka z obsevanjem (radiacijska onkologija), diagnostično slikanje z
rentgenskimi žarki, ultrazvokom, magnetno resonanco (diagnostična radiologija),
diagnostično slikanje z radioizotopi (nuklearna medicina) in študij zdravstvenih
vplivov sevanja ter varstva pred sevanji (zdravstvena fizika).
Oba študija sta tesno povezana z raziskovalno dejavnostjo
IJS. Študiji na Fakulteti za matematiko in fiziko Univerze v Ljubljani v celoti
ustrezajo zahtevam kakovosti evropskega združenja ENEN in jih odlikuje tudi
redna izmenjava študentov in profesorjev s članicami ENEN.
Fakulteta za energetiko Univerze v Mariboru izvaja študijske
programe s področja energetike (I., II., III. bolonjska stopnja). Študenti se
lahko v okviru izbranega študijskega programa odločijo za izbiro dela
študijskih obveznosti s področja jedrske energetike.
7.3 Usposabljanje
Stalno in sistematično usposabljanje je ključno za
vzdrževanje strokovne usposobljenosti v vsaki organizaciji. NEK je glavni
delodajalec na področju jedrske energetike v Republiki Sloveniji in s svojim
sistemom internega usposabljanja pripravi svoje kadre za delo v jedrskem
objektu. Ima vzpostavljen program upravljanja znanja, ki je podprt s postopki,
ima pa tudi posebno organizacijsko enoto, ki se ukvarja z usposabljanjem. S
tako načrtovanim sistemom NEK zagotavlja, da ves čas ohranja znanje za nemoteno
in varno delovanje organizacije.
Kadre, ki se zaposlujejo na področju jedrske energetike,
usposablja Izobraževalni center za jedrsko tehnologijo Milana Čopiča na IJS (v
nadaljnjem besedilu: ICJT). ICJT zagotavlja celotno začetno teoretično
usposabljanje bodočih operaterjev in inženirjev NEK ter tudi usposabljanje
lokalnih operaterjev, kadrov strokovnih organizacij in državnih organov.
Svoj sistem internega usposabljanja ima tudi družba GEN
energija, d.o.o., ki že več let organizira začetno usposabljanje za vse novo
zaposlene. Usposabljanje je sestavljeno iz teoretičnega in praktičnega dela.
Udeleženci se poglobljeno seznanijo z delovanjem jedrskih elektrarn ter
celotnim področjem jedrske in sevalne varnosti.
Sistema usposabljanja NEK in ICJT sta usklajena in se
dopolnjujeta. Pomen usposabljanja v ICJT, NEK in GEN energiji, d.o.o., je
zlasti v tem, da je zaradi zadostnega števila slušateljev omogočeno kakovostno
šolanje, ki vsebuje redna predavanja, sproti posodobljena učna gradiva v
slovenščini in vzpostavljen sistem zagotovitve kakovosti. Učna gradiva ICJT se
uporabljajo tudi za usposabljanja s področja ukrepanja ob izrednih dogodkih.
Tako vzpostavljeni sistem usposabljanja ICJT omogoča tudi
drugim deležnikom, da se vključijo v kakovosten program usposabljanja na
različnih področjih jedrske varnosti in varstva pred sevanji.
Znanja, potrebna na jedrskem področju, so zelo specifična,
zato sta ključna tudi mednarodno povezovanje in zagotavljanje usposabljanja v
mednarodnem prostoru. Mednarodna usposabljanja zagotavlja MAAE. Republika
Slovenija je aktivna članica MAAE, ki se po eni strani udeležuje usposabljanj,
ki jih nudi MAAE, pod drugi strani pa tudi sama pripravlja usposabljanja za
druge prek MAAE. Usposabljanja MAAE so še posebej pomembna za državne organe,
ki morajo pridobiti določena znanja za nadzor nad jedrsko varnostjo in varstvom
pred sevanji, kar je v nekaterih primerih mogoče le na mednarodnih dogodkih,
kjer se povezuje več upravnih organov, ki lahko delijo izkušnje in zagotavljajo
stalni razvoj stroke na tem področju.
URSJV ima kot upravni organ, ki nadzira jedrsko in sevalno
varnost v Republiki Sloveniji, svoj program za zagotavljanje strokovne usposobljenosti,
ki se imenuje SAT-URSJV. V okviru tega programa je določena potrebna strokovna
usposobljenost za posamezna delovna mesta, način vzdrževanja te
usposobljenosti, potrebna usposabljanja in način razvoja kadrov.
Sistemi usposabljanja v posameznih institucijah so različni
in odvisni od velikosti institucij in dela, ki ga opravljajo. Splošna potrebna
znanja s področja jedrske in sevalne varnosti so delno zagotovljena v okviru
ICJT in ZVD ter mednarodno v okviru MAAE, posebna znanja, ki jih te institucije
zagotavljajo za druge deležnike, pa gradijo in vzdržujejo v okviru svojih
procesov, saj so to največkrat izobraževalne ustanove ali različni inštituti.
Na področju usposabljanj izpostavljenih delavcev iz varstva
pred sevanji ima Republika Slovenija več desetletno tradicijo. Že leta 1981 je
začel veljati predpis, ki je določal obvezno izpopolnjevanje in usposabljanje
pri pooblaščenih izvajalcih usposabljanja za delavce, ki delajo z viri
ionizirajočih sevanj ali v službah varstva pred sevanji. Tudi vse nadaljnje
zakonodajne določbe s področja varstva pred sevanji so določale obvezno
usposabljanje za izpostavljene delavce, ki so ga izvajale pooblaščene
organizacije po odobrenem programu usposabljanja.
Veljavna zakonodaja določa obvezno usposabljanje iz varstva
pred sevanji za vse osebe, ki so vključene v izvajanje sevalne delavnosti. To
vključuje tudi osebe, ki pri delu niso izpostavljene ionizirajočim sevanjem,
vendar lahko s svojim ravnanjem vplivajo na izpostavljenost drugih oseb ali na
varnost objekta oziroma vira. Leta 2017 je bil vpeljan poseben sklop
usposabljanja iz varstva pred sevanji za izvajalce radioloških posegov v
zdravstvu s poudarkom na varstvu pacientov.
Obseg in okvirni program usposabljanj sta določena z
zakonodajo. Obseg je odvisen od tveganja, ki ga dejavnost vključuje, in traja
od štiri ure za enostavne dejavnosti, kot je delo vodičev v kraških jamah, do
200 ur za najzahtevnejše naloge pri izvajanju varstva pred sevanji v jedrski
elektrarni. Usposabljanja iz varstva pred sevanji izvajata dve pooblaščeni
organizaciji, in sicer ZVD in IJS. Usposabljanja potekajo po programu, ki ga
pripravi izvajalec usposabljanja, njegovo skladnost z okvirnim programom,
določenim v zakonodaji, pa potrdi URSVS. Glede usposabljanja iz varstva pred
sevanji v jedrskih objektih mora izvajalec usposabljanja sodelovati z
upravljavcem objekta, usposabljanje delavcev, ki delajo izključno pod nadzorom,
pa lahko izvaja upravljavec objekta samostojno. Vsa usposabljanja se zaključijo
z izpitom, znanje iz varstva pred sevanji pa mora nato slušatelj izkazati s
ponovnim opravljanjem izpita vsakih pet let. Izpit iz varstva pred sevanji
vsako leto opravi od 1000 do 4000 oseb, vključno z osebami, ki izpit opravijo
po petih letih. Tak način usposabljanja prispeva k visoki ravni varstva pred
sevanji v Republiki Sloveniji. Za uspešno izvajanje usposabljanj je ključno
sodelovanje vseh deležnikov, tj. izvajalcev sevalnih dejavnosti, pooblaščenih
izvajalcev usposabljanj in upravnih organov.
8. CILJI IN UKREPI
ZA NJIHOVO DOSEGANJE
8.1 Temeljni cilj jedrske in sevalne varnosti
Temeljni cilj jedrske in sevalne varnosti je varstvo ljudi in
okolja pred nepotrebnimi škodljivimi učinki ionizirajočih sevanj.
Vsi drugi cilji in ukrepi so podrejeni temu cilju in so
ukrepi za doseganje tega cilja. V okviru vsakega ukrepa pa so opredeljeni tudi
nosilci, financiranje ter časovni vidik izvajanja ukrepov.
8.2 Cilji jedrskih in sevalnih dejavnosti
Cilj 1:
Jedrski in sevalni objekti, izvajalci sevalnih dejavnosti,
organizacije, vključene v prevoz radioaktivnih in jedrskih snovi, ter vse
organizacije, katerih dejavnosti so povezane z jedrskim varovanjem,
izpolnjujejo zakonske zahteve, zagotavljajo stalno izboljšanje jedrske in
sevalne varnosti ter upoštevajo razvoj v mednarodnem prostoru.
Ukrepi za doseganje cilja:
-       
U1/1 Upravljavci jedrskih in sevalnih objektov in izvajalci sevalnih
dejavnosti vzdržujejo visoko raven jedrske in sevalne varnosti, predvsem pa
tudi varnostne kulture in kulture varovanja – stalno.
-       
U1/2 Državni organi vsak iz svoje pristojnosti spremljajo in po potrebi
spodbujajo predlagane ukrepe upravljavcev in izvajalcev sevalnih dejavnosti ter
drugih organizacij za izboljšanje jedrske in sevalne varnosti. Vsi vpleteni
tudi dejavno podpirajo ustrezno izmenjavo informacij med slovenskimi deležniki
– stalno.
-       
U1/3 Tako upravljavci jedrskih in sevalnih objektov, izvajalci sevalnih
dejavnosti, druge organizacije kot tudi državni organi spremljajo razvoj stroke
v svetu ter pridobljena spoznanja vključujejo v ukrepe za izboljšanje jedrske
in sevalne varnosti v Republiki Sloveniji – stalno.
Financiranje izpolnjevanja zakonskih zahtev, zagotavljanje
stalnega izboljšanja jedrske in sevalne varnosti ter spremljanje razvoja stroke
v svetu so obveznosti vseh posameznih zgoraj navedenih nosilcev, in sicer državnih
organov (pristojna področna ministrstva, URSJV in URSVS), upravljavcev jedrskih
in sevalnih objektov, izvajalcev sevalnih dejavnosti, organizacij, vključenih v
prevoz radioaktivnih in jedrskih snovi, ter vseh organizacij, katerih
dejavnosti so povezane z jedrskim varovanjem.
8.3 Cilji mednarodnega sodelovanja
Cilj 2:
Republika Slovenija ali slovenski državni organi in druge
organizacije na področju jedrske in sevalne varnosti sklepajo mednarodne
konvencije, sporazume in pogodbe ali pristopajo k njim ali drugim vrstam
sodelovanja, ki omogočajo hitro in enakopravno izmenjavo informacij ali
medsebojno pomoč za zagotavljanje jedrske in sevalne varnosti in zmanjšanje
tveganj za ljudi in okolje tako na ozemlju Republike Slovenije kakor tudi
drugje.
Slovenski državni organi in druge organizacije na področju
jedrske in sevalne varnosti se vključujejo v mednarodna združenja glede na
potrebe in koristi, ki jih lahko imajo od tovrstnega članstva. Tako združevanje
mora prispevati k vzdrževanju jedrske in sevalne varnosti v Republiki Sloveniji
na primerljivi mednarodni ravni.
Mednarodno sodelovanje je treba spodbujati in vzdrževati na
vseh področjih jedrske in sevalne varnosti, tudi v znanosti in izobraževanju.
Ukrepi za doseganje cilja:
-       
U2/1 Slovenski državni organi in druge organizacije na področju jedrske
in sevalne varnosti aktivno spremljajo in se po potrebi vključujejo v
mednarodna združenja in druge oblike mednarodnega sodelovanja – stalno.
-       
U2/2 Pristojne organizacije redno izvajajo obveznosti v skladu z zavezami
mednarodnih sporazumov, pogodb ali drugih vrst sodelovanja ter o njih poročajo
– stalno, vsako leto v letnem poročilu poročajo o varstvu pred ionizirajočimi
sevanji in jedrski varnosti v Republiki Sloveniji.
-       
U2/3 Ministrstvo za zunanje in evropske zadeve (v nadaljnjem besedilu:
MZEZ), URSJV, URSVS in drugi državni organi spremljajo dogajanja na mednarodnem
področju in po potrebi sprožajo postopke za priključitev Republike Slovenije k
morebitnim novim ali spremenjenim mednarodnim sporazumom ali za sklenitev
dvostranskih sporazumov na področju jedrske ali sevalne varnosti – stalno.
Vsaka organizacija sama zagotovi finančna sredstva za
mednarodno sodelovanje na svojem področju. Sredstva za državne organe so
zagotovljena v proračunu Republike Slovenije.
Cilj 3:
Republika Slovenija bo še naprej aktivno sodelovala v vseh
dejavnostih na področju jedrske in sevalne varnosti, ki so v pristojnosti EU,
kjer je njena prisotnost obvezna, in v tistih, v katerih lahko uveljavlja svoje
posebne interese.
Ukrepi za doseganje cilja:
-       
U3/1 Predstavniki Republike Slovenije (Stalno predstavništvo v Bruslju,
URSJV, URSVS) aktivno sodelujejo na sestankih odborov in delovnih teles EU –
stalno.
-       
U3/2 Slovenske raziskovalne organizacije aktivno sodelujejo v
raziskovalnem programu Euratom, pri čemer jih podpira Ministrstvo za visoko
šolstvo, znanost in inovacije, URSJV in drugi državni organi, ki imajo interes
za tovrstne raziskovalne in razvojne dejavnosti – stalno.
Financiranje aktivnega sodelovanja v vseh dejavnostih na
področju jedrske in sevalne varnosti, ki so v pristojnosti EU, se zagotavlja iz
javnih sredstev (sredstva EU in proračuna Republike Slovenije).
Cilj 4:
Republika Slovenija je aktivna članica MAAE. Kot članica te
agencije prispeva obvezno članarino, v skladu s svojimi možnostmi pa tudi
dodatne kadrovske in finančne prispevke predvsem na področjih, kjer lahko
pričakuje posredno ali neposredno uveljavljanje svojih interesov.
Na področju tehničnega sodelovanja Republika Slovenija
podpira projekte, ki imajo velike razvojne možnosti predvsem v državah, ki so
geografsko blizu, v državah, ki imajo podobne programe ali tehnologije, in
predvsem na področjih, kjer so slovenski strokovnjaki sposobni nuditi pomoč.
Republika Slovenija bo prejemala tehnično pomoč predvsem na
področjih, kjer še nima domačih sposobnosti za doseganje določenih ciljev
jedrske in sevalne varnosti.
Republika Slovenija bo še naprej spodbujala svoje
strokovnjake za strokovno delo v drugih državah v sklopu MAAE in vabila
mednarodne strokovne skupine na občasne svetovalne preglede svojih objektov in
institucij, da bi neodvisno preverili njene sposobnosti. Predvsem pa bo vabila
tiste skupine, ki jih je Slovenija zavezana povabiti.
Ukrepi za doseganje cilja:
-       
U4/1 Republika Slovenija redno plačuje članarino MAAE in prostovoljni
prispevek za tehnično pomoč v znesku, ki ga vsako leto predlaga sekretariat
MAAE – stalno, vsako leto s proračunske postavke URSJV.
-       
U4/2 Slovenski državni organi (URSJV in URSVS) in druge organizacije se
potegujejo za izvajanje projektov tehnične pomoči tretjim državam, kjer
slovenske izkušnje lahko prispevajo k razvoju – stalno.
-       
U4/3 Slovenski strokovnjaki kot pregledovalci sodelujejo v mednarodnih
strokovnih svetovalnih misijah v drugih državah, delujejo v svetovalnih
skupinah in odborih za standarde ter v drugih oblikah izmenjav izkušenj
(tehnični sestanki, posvetovanja in podobno) – stalno.
-       
U4/4 Slovenski državni organi (URSJV in URSVS) in druge organizacije
(ARAO, NEK) redno posodabljajo podatke in sproti poročajo v podatkovne zbirke
MAAE in se udeležujejo aktivnosti (vaj za primer izrednega dogodka,
primerjalnih merjenj in podobno) – stalno.
-       
U4/5 Slovenija je dejavna v okviru tehničnega sodelovanja MAAE, kjer:
-   
organizira dogodke z mednarodno udeležbo (delovna srečanja, delavnice,
tečaji, seminarji in podobno) – URSJV, URSVS, IJS in druge organizacije –
stalno,
-   
sprejema na znanstvene obiske in usposabljanja kandidate iz drugih držav
in podpira projekte tehničnega sodelovanja s pošiljanjem svojih strokovnjakov v
tretje države – URSJV, URSVS, IJS, Univerzitetni klinični center Ljubljana,
Onkološki inštitut in druge organizacije – stalno,
-   
slovenski državni organi (URSJV, URSVS, Ministrstvo za okolje, podnebje
in energijo in drugi) in druge organizacije (ARAO, Geološki zavod Slovenije,
IJS, Univerzitetni klinični center Ljubljana, Onkološki inštitut, Veterinarska
fakulteta, Kmetijski inštitut Slovenije in drugi) sodelujejo v regionalnih
projektih in prijavljajo projekte na področjih, kjer svojih zmogljivosti nimajo
polno razvitih – stalno.
-       
U4/6 Republika Slovenija v skladu z Resolucijo in drugimi programskimi
dokumenti presoja smotrnost uporabe svetovalnih in presojevalnih misij MAAE (t.
i. servisov) in jih povabi bodisi enkrat bodisi v določenih časovnih
intervalih. Med misije, ki se vabijo vsakih deset let, spadata IRRS in ARTEMIS,
katerih interval je predpisan z zakonom. Druge misije, o katerih se bo odločalo
v času trajanja Resolucije, so OSART, IPPAS, EPREV, INSARR, lahko pa tudi druge
misije, ki se izvajajo bistveno bolj poredko (SALTO, ORPAS in drugi) – stalno.
Finančna sredstva za aktivno sodelovanje Republike Slovenije
v MAAE so zagotovljena v proračunu Republike Slovenije in s sredstvi drugih
organizacij, ki sodelujejo v aktivnostih MAAE.
Cilj 5:
Republika Slovenija je aktivna članica NEA pri OECD. Za njeno
delovanje prispeva izračunani znesek članarine. V skladu s svojimi kadrovskimi
in finančnimi možnostmi sodeluje v delu njenih odborov, podatkovne baze NEA in
pododborov, ki so pomembni za zagotavljanje visoke ravni jedrske in sevalne varnosti.
Ukrepi za doseganje cilja:
-       
U5/1 Republika Slovenija redno plačuje članarino NEA in za podatkovno
bazo NEA – stalno, vsako leto s proračunske postavke URSJV.
-       
U5/2 Slovenski predstavniki (URSJV, URSVS, IJS, GEN energija, d.o.o,
ARAO) se aktivno udeležujejo sestankov odborov OECD/NEA in delovnih skupin ter
na podlagi sklepov sestankov predlagajo izboljšave v državi – stalno.
-       
U5/3 NEK in URSVS izmenjujeta informacije o varstvu pred sevanji v
jedrskih elektrarnah prek sistema ISOE – stalno.
-       
U5/4 Slovenske raziskovalne organizacije sodelujejo v raziskovalnih
projektih NEA – stalno.
Financiranje za aktivno sodelovanje Republike Slovenije v
OECD/NEA se zagotavlja s sredstvi proračuna Republike Slovenije in sredstvi
drugih organizacij, ki sodelujejo v aktivnostih NEA.
Cilj 6:
Republika Slovenija ostaja trdno zavezana spoštovanju pogodbe
o neširjenju jedrskega orožja in sporazuma o varovanju, vključno z dodatnim
protokolom, in zagotavlja nemoteno in takojšnje, če je to treba, izvajanje
inšpekcijskih pregledov glede varovanja jedrskih snovi (safeguards).
Republika Slovenija ostaja trdno zavezana spoštovanju drugih
pogodb s področja neširjenja jedrskega orožja in varovanja jedrskega blaga
(Pogodba o celoviti prepovedi jedrskih poskusov – CTBT, Konvencija o fizičnem varovanju
jedrskega materiala in jedrskih objektov – A/CPPNM, Mednarodne konvencije o
zatiranju dejanj jedrskega terorizma – ICSANT).
Republika Slovenija sodeluje v mednarodnih organizacijah,
združenjih in pobudah, povezanih z neširjenjem jedrskega orožja in jedrskim
varovanjem, v okviru svojih zmožnosti in še zlasti izpolnjuje zaveze o
poročanju, izmenjavi dobrih praks in pri skupnem prizadevanju za izboljšanje
ukrepov na posameznih podpodročjih.
Ukrepi za doseganje cilja:
-       
U6/1 Vse organizacije v Republiki Sloveniji v celoti in pravočasno
zagotavljajo sodelovanje ter podpirajo delo mednarodnih inšpektorjev s področja
varovanja jedrskih snovi oziroma nadzornih ukrepov (safeguards) – stalno.
-       
U6/2 Slovenski predstavniki (URSJV, MZEZ, MNZ in drugi) sproti spremljajo
delo mednarodnih organizacij, združenj in pobud, povezanih z neširjenjem
jedrskega orožja in jedrskim varovanjem ter se udeležujejo sestankov v okviru
kadrovskih in finančnih zmožnosti ter prednostnih tematik – stalno.
Financiranje zaveze za spoštovanje Pogodbe o neširjenju
jedrskega orožja in sporazuma o varovanju ter drugih pogodb s področja
neširjenja jedrskega orožja in jedrskega varovanja krije proračun Republike
Slovenije. Organizacije, ki so zavezane po mednarodnih sporazumih o nadzornih
ukrepih (safeguards), nosijo svoje stroške teh ukrepov.
8.4 Cilji zakonodaje
Cilj 7:
Republika Slovenija vzdržuje svojo zakonodajo na področju
jedrske varnosti in varstva pred sevanji v skladu z najboljšo mednarodno
prakso.
Ukrepi za doseganje cilja:
-       
U7/1 Državni organi (URSJV, URSVS in drugi) redno spremljajo mednarodni
razvoj na področju jedrske in sevalne varnosti, ga primerjajo z domačo
zakonodajo in po potrebi predlagajo njene spremembe – stalno.
-       
U7/2 Državni organi (URSJV, URSVS in drugi) zagotavljajo pravočasni
prenos direktiv EU s področja jedrske varnosti in varstva pred sevanji v domači
pravni red in v rokih odpravijo morebitne ugotovljene kršitve pri prenosu
direktiv – ob sprejetju nove direktive na področju jedrske varnosti in varstva
pred sevanji.
Finančna sredstva za vzdrževanje zakonodaje na področju
jedrske varnosti in varstva pred sevanji v skladu z najboljšo mednarodno prakso
so zagotovljena v proračunu Republike Slovenije.
8.5 Cilji institucionalnega okvira
Cilj 8:
Republika Slovenija vzdržuje ustrezno ločenost in neodvisnost
upravnih organov, pristojnih za nadzor jedrske in sevalne varnosti, od tistih
subjektov, katerih primarna naloga je razvoj širše energetske politike države
ali strategija uporabe virov ionizirajočega sevanja. Nadzorni organi imajo
zadostna finančna sredstva in ustrezni kader za opravljanje svojih nalog.
Ukrepi za doseganje cilja:
-       
U8/1 Vlada Republike Slovenije, področna ministrstva ter URSJV in URSVS
zagotavljajo ločenost in neodvisnost nadzornih organov od tistih subjektov, katerih
primarna naloga je razvoj širše energetske politike države ali strategija
uporabe virov ionizirajočega sevanja, kar mora biti zagotovljeno tudi v primeru
organizacijskih sprememb na ravni področnih organov vlade – stalno.
-       
U8/2 Vlada Republike Slovenije zagotovi nadzornim organom (URSJV, URSVS)
zadostna finančna sredstva in zadostno število usposobljenega kadra za
opravljanje njihovih nalog – stalno.
-       
U8/3 Nadzornim organom se v primeru odločitve o izgradnji novih jedrskih
objektov ali uvedbi novih zahtevnih tehnologij (na primer protonska terapija,
gradnja ciklotrona) pravočasno zagotovijo zadostna dodatna finančna sredstva in
zadostno dodatno število usposobljenega kadra za opravljanje njihovih nalog.
Glede na zahtevnost in dolgotrajnost izdaje dovoljenj za nove jedrske objekte
in druge zahtevne tehnologije je treba zagotoviti zadostno število kadra
najmanj pet let pred začetkom formalnih postopkov.
Finančna sredstva za učinkovito delovanje upravnih organov so
zagotovljena v proračunu Republike Slovenije.
Cilj 9:
Sistem pooblaščenih izvedencev omogoča optimalno strokovno
podporo pri odločanju upravnih organov o jedrski in sevalni varnosti.
Ukrepi za doseganje cilja:
-       
U9/1 S spodbujanjem in financiranjem usmerjenih razvojnih nalog
zagotoviti pokritost vseh področij jedrske in sevalne varnosti s pooblaščenimi
izvedenci iz Republike Slovenije – stalno z izvajanjem ukrepa U12/2.
-       
U9/2 S spodbujanjem zaposlovanja izvedencev medicinske fizike v večjih
zdravstvenih ustanovah povečati raven varstva pacientov pred ionizirajočimi
sevanji – stalno (Ministrstvo za zdravje in URSVS).
Financiranje usmerjenih razvojnih nalog, s katerimi se
zagotavlja pokritost področij jedrske in sevalne varnosti s pooblaščenimi
izvedenci, se zagotavlja s sredstvi proračuna Republike Slovenije in sredstvi
investitorjev ali upravljavcev jedrskih objektov. Finančna sredstva za
spodbujanje zaposlovanja izvedencev medicinske fizike so zagotovljena v
proračunu Republike Slovenije.
Cilj 10:
Pri uporabi jedrske energije in izvajanju sevalnih dejavnosti
v Republiki Sloveniji je primerno zagotovljena pripravljenost na ukrepanje ob
izrednih dogodkih, da bi v takih primerih kar najbolj zmanjšale posledice za
ljudi in okolje.
Ukrepi za doseganje cilja:
-       
U10/1 V času pripravljenosti ima Republika Slovenija vzpostavljen
mehanizem, ki zagotavlja usklajenost in zanesljivost dokumentov načrtovanja v
primeru jedrske in radiološke nesreče tako, da določa nosilce načrtovanja,
vsebino, merila in način izdelave dokumentov načrtovanja ob jedrski in
radiološki nesreči, ki vključuje tako koordinacijo med nosilci in drugimi
izvajalci načrtovanja kot tudi sodelovanje javnosti pri izdelavi načrtov. V
času odziva država določa ustrezne organe vodenja, ki skupaj s silami zaščite
in reševanja zagotavljajo usklajevanje vseh dejavnosti za zagotovitev izvajanja
dokumentov načrtovanja v primeru jedrske in radiološke nesreče na vseh ravneh
načrtovanja, tj. na državni, regijski in lokalni ravni.
-       
U10/2 Ustreznost sistema ukrepanja je treba redno preverjati z vajami,
na katerih se preverjajo načrti in pripadajoči postopki odziva ob jedrskih in
radioloških nesrečah, usposobljenost osebja ter prostori in oprema, vključno s
komunikacijskimi sredstvi. Preverja se tudi sposobnost izvajanja obveznosti, ki
jih je država sprejela v mednarodnih organizacijah oziroma z mednarodnimi
pogodbami na tem področju. Pri načrtovanju vaj morajo nosilci načrtovanja
upoštevati programe usposabljanja, vaj in urjenj, ki so dodatek k načrtom
zaščite in reševanja. Če z načrtom ni določeno drugače, se vaje manjšega obsega
izvajajo praviloma vsaki dve leti, vaje večjih nesreč pa vsakih pet let.
Financiranje pripravljenosti na ukrepanje ob izrednih
dogodkih se zagotavlja s sredstvi proračuna Republike Slovenije, v proračunih
lokalnih skupnosti ter s sredstvi organizacij, ki morajo izvajati naloge po
načrtih za primer jedrske in radiološke nesreče.
8.6 Cilji zagotavljanja strokovne usposobljenosti vseh
deležnikov na področju jedrske in sevalne varnosti
Cilj 11:
V slovenskih izobraževalnih ustanovah obstajajo študijski
programi, katerih diplomanti lahko po ustreznem dodatnem usposabljanju
prevzemajo pomembne položaje v delovnih organizacijah, na katerih nato lahko
zagotavljajo jedrsko in sevalno varnost.
Ukrepi za doseganje cilja:
-       
U11/1 Visokošolski zavodi zagotovijo dolgoročno stabilni razvoj
mednarodno primerljivih in priznanih študijskih programov visokošolskih zavodov
za področje jedrskih in sevalnih tehnologij. Visokošolski zavodi zagotovijo
kakovostno in celovito obravnavo študijskega področja – stalno.
-       
U11/2 Študijske možnosti na področju jedrskih in sevalnih tehnologij je
treba pravočasno uskladiti s predvidenim povpraševanjem in razvojnimi potrebami
Republike Slovenije, ki so pravočasno podprte z investicijami v potrebne
zmogljivosti visokošolskih zavodov – stalno.
-       
U11/3 Vsi deležniki morajo izboljšati karierne priložnosti z
vključitvijo načela enakih možnosti spolov ob podpori državnih politik razvoja
na področjih, povezanih z jedrsko in sevalno varnostjo, in ob povečanju
namenskih vlaganj v raziskave in razvoj za to področje – stalno.
-       
U11/4 Upravljavci sevalnih in jedrskih objektov, izvajalci sevalnih
dejavnosti in državni organi (URSJV, URSVS in drugi) s štipendiranjem in na
druge ustrezne načine podpirajo izobraževalne programe za področje jedrskih in
sevalnih tehnologij in pri teh programih tudi sodelujejo – stalno.
-       
U11/5 Država ozavešča strokovnjake, delodajalce in javnost glede tveganj
za zdravje, ki jih prinaša izpostavljenost radonu, o pomembnosti izvajanja
meritev radona in ukrepih za zmanjšanje izpostavljenosti. V ta namen URSVS v
skladu z nacionalnim radonskim programom spodbuja sodelovanje med vsemi
deležniki s področja radona (državni organi s področij varstva pred sevanji,
gradenj, vzgojno-varstvenih, kulturnih, zdravstvenih in izobraževalnih programov,
izvajalci protiradonskih sanacij, zdravstvena stroka, gradbena stroka, lokalne
skupnosti, zainteresirana javnost in drugi) in koordinira njihovo delovanje –
stalno.
-       
U11/6 URSJV izvaja program ozaveščanja javnosti o uporabi gradbenega
materiala, ki ga s stališča varstva pred sevanji ne moremo zanemariti – stalno.
Financiranje dolgoročnega stabilnega
razvoja mednarodno primerljivih in priznanih študijskih programov visokošolskih zavodov
za področje jedrskih in sevalnih tehnologij se zagotovi iz javnih sredstev.
Sredstva za ozaveščanje na področju izpostavljenosti radonu in o uporabi
gradbenega materiala so zagotovljena v proračunu Republike Slovenije.
Cilj 12:
V Republiki Sloveniji so vzpostavljene stabilne razmere za
financiranje in izvajanje raziskovalne in izobraževalne dejavnosti na področju
jedrske in sevalne varnosti, s katerimi je zagotovljena »kritična masa«
strokovnjakov za strokovno usposobljeno obravnavo vseh ključnih vidikov varne
uporabe jedrske energije in virov ionizirajočega sevanja.
Ukrepi za doseganje cilja:
-       
U12/1 Vlada Republike Slovenija na predlog Ministrstva za naravne vire
in prostor sprejme državno strategijo raziskav in razvoja varne uporabe jedrske
energije in virov ionizirajočih sevanj – do konca leta 2024.
-       
U12/2 Po sprejetju državne strategije raziskav in razvoja varne uporabe
jedrske energije in drugih virov ionizirajočih sevanj Vlada Republike Slovenija
potrdi obdobni program raziskav in razvoja za vsa ključna raziskovalna področja
varne uporabe jedrske energije in virov ionizirajočega sevanja – stalno.
-       
U12/3 Država aktivno podpira in sofinancira sodelovanje slovenskih
znanstvenikov/strokovnjakov v ciljno usmerjenih in uveljavljenih mednarodnih
združenjih, organizacijah in raziskovalnih projektih s področja varne uporabe
jedrske energije in virov ionizirajočega sevanja – stalno.
-       
U12/4 Država spodbuja gospodarske subjekte in druge pri raziskavah,
razvoju in uvajanju izsledkov raziskav in razvoja. Povečano je tudi število
raziskovalcev in razvojnikov v gospodarstvu in zdravstvenih organizacijah –
stalno.
-       
U12/5 Ob odločitvi za gradnjo novih jedrskih objektov ali uvedbo novih
zahtevnih tehnologij država pravočasno zagotovi vse potrebne aplikativne
raziskave in razvojne naloge glede novih projektov v okviru ukrepa U12/2.
Financiranje raziskovalne in izobraževalne dejavnosti na
področju jedrske in sevalne varnosti se zagotavlja s sredstvi proračuna Republike Slovenije in sredstvi investitorjev ali
upravljavcev jedrskih objektov.
Cilj 13:
V Republiki Sloveniji so zagotovljeni pogoji za stalno in
sistematično usposabljanje strokovnjakov na področju jedrske in sevalne
varnosti.
Ukrepi za doseganje cilja:
-       
U13/1 Upravljavci sevalnih in jedrskih objektov, izvajalci sevalnih
dejavnosti, državni organi (URSJV, URSVS, MNZ, URSZR in drugi) in strokovne
organizacije imajo vzpostavljene interne mehanizme za stalno in sistematično
usposabljanje svojih kadrov, s katerimi se zagotavlja vzdrževanje strokovne
usposobljenosti v organizaciji – stalno.
-       
U13/2 Izvajalci usposabljanj na področju jedrske in sevalne varnosti
(ICJT, ZVD in drugi) v Republiki Sloveniji imajo vzpostavljene programe za
usposabljanje na različnih področjih jedrske in sevalne varnosti ter varstva
pred sevanji, ki so na voljo vsem deležnikom – stalno.
-       
U13/3 Država spodbuja mednarodno povezovanje in zagotavljanje
usposabljanj v mednarodnem prostoru, zlasti v okviru MAAE – stalno.
-       
U13/4 Upravljavci jedrskih in sevalnih objektov ter izvajalci sevalnih
dejavnosti zagotavljajo redno usposabljanje iz jedrske varnosti in varstva pred
sevanji v skladu z veljavno zakonodajo – stalno.
-       
U13/5 URSVS ocenjuje primernost okvirnih programov usposabljanja iz
varstva pred sevanji, ki so predpisani z zakonodajo, in jih po potrebi
posodablja – stalno.
-       
U13/6 URSJV preverja programe usposabljanj v jedrskih objektih in izdaja
dovoljenja osebju, ki opravlja dela, pomembna za varnost – stalno.
Upravljavci sevalnih in jedrskih objektov, izvajalci sevalnih
dejavnosti, državni organi in strokovne organizacije zagotavljajo finančna
sredstva za stalno in sistematično usposabljanje strokovnjakov na področju
jedrske in sevalne varnosti, vsak za svojo organizacijo.
9. SPREMLJANJE
IZVAJANJA RESOLUCIJE IN POROČANJE O NJEJ
Resolucijo izvajajo vsi državni organi in druge organizacije
iz 6. in 8. poglavja Resolucije. URSJV enkrat letno zbere informacije o
posameznih področjih, ki jih zajema Resolucija, in jih vključi v redno letno
poročilo o varstvu pred ionizirajočimi sevanji in jedrski varnosti, ki ga Vlada
Republike Slovenije predloži Državnemu zboru Republike Slovenije. V poročilu
mora biti poudarjena uspešnost doseganja ciljev, nakazati pa je treba tudi
možne izboljšave za naslednje resolucije.
10. KRATICE
ARAO – ARAO – Agencija za radioaktivne odpadke
ARIS – Javna agencija za znanstvenoraziskovalno in
inovacijsko dejavnost Republike Slovenije
ARTEMIS – Misija za pregled ravnanja z radioaktivnimi odpadki
in izrabljenim gorivom (angleško Integrated Review Service for Radioactive
Waste and Spent Fuel Management, Decommissioning and Remediation)
AQG – Skupina Sveta EU za jedrska vprašanja (angleško Atomic
Questions Group)
CDLM – Odbor za razgradnjo in odpravljanje posledic preteklih
dejavnosti (angleško Committee on Decommissioning of Nuclear Installations and
Legacy Management)
CNRA – Odbor za jedrske upravne dejavnosti (angleško Committee
on Nuclear Regulatory Activities)
CPPNM – Konvencija o fizičnem varovanju jedrskega materiala
(angleško Convention on Physical Protection of Nuclear Material)
CRPPH – Odbor za varstvo prebivalcev pred ionizirajočim
sevanjem (angleško Committee on Radiation Protection and Public Health)
CSNI – Odbor za varnost jedrskih naprav (angleško Committee
on the Safety of Nuclear Installations)
CSRAO – Centralno skladišče radioaktivnih odpadkov
CTBT – Pogodba o celoviti prepovedi jedrskih poskusov
(angleško Comprehensive Nuclear-Test-Ban Treaty)
CTBTO – Organizacija Pogodbe o celoviti prepovedi jedrskih
poskusov (angleško Comprehensive Nuclear-Test-Ban Treaty Organisation)
EACA – Združenje evropskih upravnih organov za varen prevoz
radioaktivnih snovi (angleško European Association of Competent Authorities for
safe and sustainable transport of radioactive material)
EAN – Evropsko omrežje za izmenjavo informacij s področja
varstva pred sevanji (angleško European ALARA Network)
ENEN – Evropsko združenje za izobraževanje na področju
jedrske tehnike in varnosti (angleško European Nuclear Education Network)
ENSRA – Evropsko združenje upravnih organov za jedrsko
varovanje (angleško European Nuclear Security Regulators Association)
ENSREG – Skupina evropskih regulatorjev za jedrsko varnost
(angleško European Nuclear Safety REgulators Group
EPREV – Misija za pregled pripravljenosti na izredne dogodke
(angleško Emergency Preparedness REView)
ERPAN – Evropsko omrežje upravnih organov za izmenjavo
informacij s področja varstva pred sevanji (angleško Europaen Radioprotection
Authorities Network)
ETSON – Združenje evropskih znanstvenih in strokovnih
organizacij, ki podpira odločitve jedrskih upravnih organov (angleško European
Technical Safety Organisations Network)
EU – Evropska unija
Euratom – Evropska skupnost za atomsko energijo
EURDEP – Evropski sistem za izmenjavo radioloških podatkov
(angleško European Radiological Data Exchange Platform)
GICNT – Svetovna pobuda za boj proti jedrskemu terorizmu
(angleško Global Initiative to Combat Nuclear Terrorism)
HERCA – Združenje direktorjev upravnih organov s področja
varstva pred sevanji (angleško Heads of European Radiological Protection
Competent Authority)
ICJT – Izobraževalni center za jedrsko tehnologijo Milana
Čopiča pri Institutu »Jožef Stefan«
ICSANT – Mednarodna konvencija o zatiranju dejanj jedrskega
terorizma (angleško International Convention for the Suppression of Acts of
Nuclear Terrorism)
IFNEC – Mednarodni okvir za sodelovanje na področju uporabe
jedrske energije (angleško International Framework for Nuclear Energy
Cooperation)
IJS – Institut »Jožef Stefan«
INES – Mednarodna lestvica jedrskih in radioloških dogodkov
(angleško International Nuclear and Radiological Event Scale)
INIS – Mednarodni jedrski informacijski sistem (angleško
International Nuclear Information System)
INLA – Mednarodno združenje za jedrsko pravo (angleško
International Nuclear Law Association)
INSARR – Celovita ocena varnosti raziskovalnih reaktorjev
(angleško Integrated Safety Review of Research Reactors)
INSC – Odbor za sodelovanje na področju jedrske varnosti
(angleško Instrument for Nuclear Safety Co-operation)
IPPAS – Skupina za pregled ukrepov za fizično varovanje
jedrskih objektov in dejavnosti (angleško International Physical Protection Advisory
Service)
IRS – Mednarodni sistem poročanja o operativnih izkušnjah
(angleško International Reporting System for Operating Experience)
IRRS – Mednarodna skupina za pregled upravnega delovanja
(angleško Integrated Regulatory Review Service)
ISIN – Ispettorato per la sicurezza nucleare e la
radioprotezione
ISOE – Sistem za izmenjavo podatkov o varstvu pred sevanji v
jedrskih elektrarnah (angleško System on Occupational Exposure)
ISPRA – Inštitut za varovanje okolja in raziskave Italijanske
republike
ITDB – Zbirka o dogodkih in nedovoljenemu prometu z
radioaktivnimi snovmi (angleško Incident and Trafficking Database)
MAAE – Mednarodna agencija za atomsko energijo (angleško
Intenational Atomic Energy Agency)
MBDAV – Upravni odbor podatkovne banke NEA (angleško
Management Board fort he Development, Application and Validation of Nuclear
Data and Codes)
MNZ – Ministrstvo za notranje zadeve
MZEZ – Ministrstvo za zunanje in evropske zadeve
NDC – Odbor za tehnične in ekonomske raziskave razvoja
jedrske energije in gorivnega cikla (angleško Committee fot Technical and
Economic Studies on Nuclear Energy Development and the Fuel Cycle)
NEA – Agencija za jedrsko energijo
NEK – Nuklearna elektrarna Krško
NLC – Odbor za jedrsko pravo (Nuclear Law Committee)
NSC – Odbor za jedrsko znanost (angleško Nuclear Science
Committee)
NSCG – Kontaktna skupina za jedrsko varovanje (angleško
Nuclear Security Contact Group)
NSG – Skupina držav dobaviteljic jedrskega blaga (angleško
Nuclear Suppliers Group)
NSRAO – Odlagališče nizko in srednje-radioaktivnih odpadkov
NUSEC – Informacijski portal o jedrski varnosti (angleško
Nuclear Security Information Portal)
OECD – Organizacija za ekonomsko sodelovanje in razvoj
ORPAS – Skupina za presojo varstva pred sevanji poklicno
izpostavljenih oseb (angleško Occupational Radiation Protection Appraisal
Service)
OSART – Misija za pregled obratovalne varnosti (angleško
Operational Safety Review Team)
Pre-SALTO – predhodna Misija za preverjanje pripravljenosti
jedrskih elektrarn za podaljšanje obratovanja
RAMP – Pregled programov za obvladovanje nesreče (angleško
Review of Accident Management Programmes)
RANET – Mreža za odziv in pomoč (angleško Response and Assistance Network)
RŽV – Rudnik urana Žirovski vrh
RWMC – Odbor za ravnanje z radioaktivnimi odpadki (angleško
Radioactive Waste Management Committee)
SALTO – Misija za preverjanje pripravljenosti jedrskih
elektrarn za podaljšanje obratovanja (angleško Safety Aspects of Long-Term
Operations)
TranSAS – Skupina za oceno varnosti prevoza (angleško Transport
Safety Appraisal Service)
URSJV – Uprava Republike Slovenije za jedrsko varnost
URSVS – Uprava Republike Slovenije za varstvo pred sevanji
URSZR – Uprava Republike Slovenije za zaščito in reševanje
USIE – Enotni sistem za izmenjavo podatkov v primeru izrednih
dogodkov (angleško Unified System for Information Exchange in Incidents and
Emergencies)
US NRC – Zvezna jedrska upravna komisija ZDA (angleško United
States Nuclear Regulatory Commission)
ZVISJV-1 – Zakon o varstvu pred ionizirajočimi sevanji in
jedrski varnosti
WANO – Svetovno združenje upravljavcev jedrskih objektov
(angleško World Association of Nuclear Operators)
WENRA – Združenje zahodnoevropskih upravnih organov za
jedrsko varnost (angleško Western European Nuclear Regulators' Association)
11. VIRI
[1] Zakon o varstvu pred ionizirajočimi sevanji in jedrski
varnosti (Uradni list RS, št. 76/17,
26/19, 172/21 in 18/23 – ZDU-1O).
[2] Resolucija o nacionalnem programu ravnanja z
radioaktivnimi odpadki in izrabljenim gorivom za obdobje 2023–2032 (Uradni list
RS, št. 14/23).
[3] Direktiva Sveta 2011/70/Euratom z dne 19. julija 2011 o vzpostavitvi okvira Skupnosti za
odgovorno in varno ravnanje z izrabljenim gorivom in radioaktivnimi odpadki, UL L 199 z dne 2. 8.
2011, str. 48.
[4] Celoviti nacionalni energetski in podnebni načrta
Republike Slovenije, dokument št. 35400-18/2019/22,
sprejet na 62. redni seji Vlade Republike Slovenije, februar 2020.«.
[5] Resolucija o Nacionalnem programu visokega šolstva do
2030 (Uradni list RS, št. 49/22).
[6] Resolucija o znanstvenoraziskovalni in inovacijski
strategiji Slovenije 2030 (Uradni list RS, št. 49/22).
[7] Resolucija o Dolgoročni podnebni strategiji Slovenije do
leta 2050 (Uradni list RS, št. 119/21 in
44/22 – ZVO-2).
[8] Zakon o prevozu nevarnega blaga (Uradni list RS, št. 33/06 – uradno prečiščeno besedilo, 41/09,
97/10 in 56/15).
[9] Konvencija o jedrski varnosti (Uradni list RS, MP št. 16/96).
[10] Konvencija o zgodnjem obveščanju o jedrskih nesrečah
(Uradni list SFRJ, MP št. 15/89) in
Konvencija o pomoči v primeru jedrskih nesreč ali radiološke nevarnosti (Uradni
list SFRJ, MP št. 4/91).
[11] Skupna konvencija o varnosti ravnanja z izrabljenim
gorivom in varnosti ravnanja z radioaktivnimi odpadki (Uradni list RS, MP št. 3/99).
[12] Pogodba o neširjenju jedrskega orožja (Uradni list SFRJ,
MP št. 10/70).
[13] Konvencija o fizičnem varovanju jedrskega materiala in
jedrskih objektov (Uradni list SFRJ, MP št. 9/85
in Uradni list RS, MP št. 14/09).
[14] Konvencija o odgovornosti tretjim na področju jedrske
energije (t. i. Pariška konvencija, Uradni list RS, MP št. 18/00 in 4/09), konvencija, ki dopolnjuje
Pariško konvencijo (t. i. Bruseljska dopolnilna konvencija, Uradni list RS, MP
št. 9/01 in 4/09), ter Skupni protokol o
uporabi Dunajske konvencije in Pariške konvencije (Uradni list RS, MP št. 22/94).
[15] Uredba (EU) št. 182/2011
Evropskega parlamenta in Sveta z dne 16. februarja
2011 o določitvi splošnih pravil in načel, na podlagi katerih države članice
nadzirajo izvajanje izvedbenih pooblastil Komisije (UL L št. 55 z dne 28. 2.
2011, str. 13).
[16] Direktiva Sveta 2009/71/Euratom z dne 25. junija 2009 o vzpostavitvi okvira Skupnosti za
jedrsko varnost jedrskih objektov, UL L 172, 2. 7.
2009, str. 18, in Direktiva Sveta 2014/87/Euratom z dne 8. julija 2014 o spremembi Direktive
2009/71/Euratom o vzpostavitvi okvira Skupnosti za jedrsko varnost jedrskih
objektov, UL L 219 z dne 25. 7. 2014,
str. 42.
[17] Delegirana uredba Komisije (EU) 2022/1214 z dne 9. marca 2022 o spremembi Delegirane uredbe (EU)
2021/2139 glede gospodarskih dejavnosti v nekaterih energetskih sektorjih in
Delegirane uredbe (EU) 2021/2178 glede posebnih javnih razkritij za te
gospodarske dejavnosti (UL L št. 188 z
dne 15. 7. 2022, str. 1).
[18] Zakon o sistemu državne uprave in o izvršnem svetu
Skupščine SR Slovenije ter o republiških upravnih organih (Uradni list SRS, št. 37/87 z dne 9. 10.
1987).
[19] Zakon o organizaciji in delovnem področju ministrstev
(Uradni list RS, št. 71/94, 47/97, 60/99,
30/01 in 52/02-ZDU-1).
[20] Uredba o organih v sestavi ministrstev (Uradni list RS,
št. 35/15, 62/15, 84/16, 41/17, 53/17,
52/18, 84/18, 10/19, 64/19, 64/21, 90/21, 101/21, 117/21, 78/22, 91/22 in
25/23).
[21] Zakon o ratifikaciji Pogodbe med Vlado Republike
Slovenije in Vlado Republike Hrvaške, o ureditvi statusnih in drugih pravnih
razmerij, povezanih z vlaganjem v Nuklearno elektrarno Krško, z njenim
izkoriščanjem in razgradnjo in Skupne izjave ob podpisu Pogodbe med Vlado
Republike Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganjem v Nuklearno elektrarno Krško, njenim
izkoriščanjem in razgradnjo (BHRNEK) (Uradni list RS, MP št. 5/03 z dne 6. 3.
2003).
[22] Uredba o preverjanju radioaktivnosti pošiljk, ki bi
lahko vsebovale vire sevanja neznanega izvora (Uradni list RS, št. 10/19 in 44/22 – ZVO-2).
[23] Zakon o znanstvenoraziskovalni in inovacijski dejavnosti
(Uradni list RS, št. 186/21).
[24] Načrt zaščite in reševanja ob jedrski in radiološki
nesreči, verzija 4.0, št. 84300-1/2023/8
z dne 18. 5. 2023 (dostopno na
https://www.gov.si/teme/nacrti-zascite-in-resevanja/).
[25] Državni načrt zaščite in reševanja ob uporabi orožja ali
sredstev za množično uničevanje v teroristične namene oziroma terorističnem
napadu s klasičnimi sredstvi, verzija 5.0, št. 84300-4/2023/7
z dne 18. 5. 2023 (dostopno na
https://www.gov.si/teme/nacrti-zascite-in-resevanja/).
[26] Odlok o ustanovitvi javnega podjetja za ravnanje z
radioaktivnimi odpadki (Uradni list RS, št. 5/91).
[27] Odlok o preoblikovanju javnega podjetja Agencija za
radioaktivne odpadke p. o., Hajdrihova 2, Ljubljana, v javni gospodarski zavod
(Uradni list RS, št. 45/96).
[28] Odlok o ustanovitvi javnega gospodarskega zavoda ARAO –
Agencija za radioaktivne odpadke (Uradni list RS, št. 8/22).
[29] Zakon o Javnem skladu RS za financiranje razgradnje
Nuklearne elektrarne Krško in odlaganja radioaktivnih odpadkov in izrabljenega
goriva iz Nuklearne elektrarne Krško (Uradni list RS, št. 130/22).
[30] Pravilnik o strokovnem svetu za sevalno in jedrsko
varnost (Uradni list RS, št. 35/03 in
76/17 – ZVISJV-1).
[31] Pravilnik o delovanju strokovnega sveta za vprašanja
varstva ljudi pred ionizirajočimi sevanji, radioloških posegov in uporabe virov
sevanja v zdravstvu in veterinarstvu (Uradni list RS, št. 62/03 in 76/17 – ZVISJV-1).
[32] Sklep o ustanovitvi Komisije za nadzor izvoza blaga z
dvojno rabo, št. 01203-5/2009/16 z dne
10. 6. 2010, ki je s svojimi spremembami
in dopolnitvami nadomeščen z Odlokom o ustanovitvi komisije za nadzor izvoza
blaga z dvojno rabo (Uradni list RS, št. 24/21).
[33] Zakon o nadzoru izvoza blaga z dvojno rabo (Uradni list
RS, št. 37/04, 8/10 in 29/23).
[34] Uredba o načinu izdaje dovoljenj in potrdil ter vlogi
Komisije za nadzor izvoza blaga z dvojno rabo (Uradni list RS, št. 34/10
in 42/12).
[35] Zakon o omejevalnih ukrepih, ki jih Republika Slovenija
uvede ali izvaja skladno s pravnimi akti in odločitvami, sprejetimi v okviru
mednarodnih organizacij (Uradni list RS, št. 127/06
in 44/22).
[36] Akt o ustanovitvi Stalne koordinacijske skupine za
omejevalne ukrepe (Uradni list RS, št. 4/08,
51/12, 19/15, 69/17 in 163/20).
[37] Konvencija o odgovornosti tretjim na področju jedrske
energije (t. i. Pariška konvencija) in Konvencija z dne 31. januarja 1963,
ki dopolnjuje Pariško konvencijo (t. i. Bruseljska
dopolnilna konvencija).
[38] Zakon o odgovornosti za jedrsko škodo (Uradni list RS,
št. 77/10).
Št. 801-10/23-6/7
Ljubljana, dne 28. novembra 2023
EPA 1059-IX
Državni zbor
Republike Slovenije
mag. Urška Klakočar Zupančič
predsednica