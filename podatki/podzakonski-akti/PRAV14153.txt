1. člen
(vsebina)
(1) Ta pravilnik ureja pridelavo grozdja ter mošta,
namenjenega pridelavi v vino s priznanim tradicionalnim poimenovanjem Teran,
ter pridelavo in označevanje vina s priznanim tradicionalnim poimenovanjem
Teran (v nadaljnjem besedilu: vino PTP Teran) za izvajanje:
-       
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) 2021/2117 Evropskega parlamenta in Sveta z
dne 2. decembra 2021 o spremembi uredb (EU) št. 1308/2013 o vzpostavitvi skupne
ureditve trgov kmetijskih proizvodov, (EU) št. 1151/2012 o shemah kakovosti
kmetijskih proizvodov in živil, (EU) št. 251/2014 o opredelitvi, opisu,
predstavitvi, označevanju in zaščiti geografskih označb aromatiziranih vinskih
proizvodov in (EU) št. 228/2013 o posebnih ukrepih za kmetijstvo v najbolj
oddaljenih regijah Unije (UL L št. 435 z dne 6. 12. 2021, str. 262), (v
nadaljnjem besedilu: Uredba 1308/2013/EU);
-       
Delegirane uredbe Komisije (EU) 2019/33 z dne 17. oktobra 2018 o
dopolnitvi Uredbe (EU) št. 1308/2013 Evropskega parlamenta in Sveta v zvezi z
vlogami za zaščito označb porekla, geografskih označb in tradicionalnih izrazov
v vinskem sektorju, postopkom ugovora, omejitvami uporabe, spremembami
specifikacij proizvoda, preklicem zaščite ter označevanjem in predstavitvijo
(UL L št. 9 z dne 11. 1. 2019, str. 2), zadnjič spremenjene z Delegirano uredbo
Komisije (EU) 2021/1375 z dne 11. junija 2021 o spremembi Delegirane uredbe
(EU) 2019/33 glede spremembe tradicionalnih izrazov v vinskem sektorju (UL L
št. 297 z dne 20. 8. 2021, str. 16), (v nadaljnjem besedilu: Delegirana uredba
2019/33/EU);
-       
Izvedbene uredbe Komisije (EU) 2019/34 z dne 17. oktobra 2018 o
določitvi pravil za uporabo Uredbe (EU) št. 1308/2013 Evropskega parlamenta in
Sveta v zvezi z vlogami za zaščito označb porekla, geografskih označb in
tradicionalnih izrazov v vinskem sektorju, postopkom ugovora, spremembami
specifikacij proizvoda, registrom zaščitenih imen, preklicem zaščite in uporabo
simbolov ter Uredbe (EU) št. 1306/2013 Evropskega parlamenta in Sveta v zvezi z
ustreznim sistemom pregledov (UL L št. 9 z dne 11. 1. 2019, str. 46), (v
nadaljnjem besedilu: Izvedbena uredba 2019/34/EU).
(2) Pridelava vina PTP Teran po tem pravilniku obsega
pridelavo grozdja, mošta, vina in stekleničenje vina.
2. člen
(opis vina)
(1) Vino PTP Teran je rdeče, suho, mirno vino z zmerno
vsebnostjo alkohola ter vonjem in okusom po gozdnih sadežih. Barva vina PTP
Teran je intenzivna, rubinasto rdeča, lahko z vijoličnimi odtenki, vino ima
značilno višjo vsebnost mlečne in ostalih organskih kislin ter polifenolnih
snovi.
(2) Vino PTP Teran je vino z geografsko označbo Teran, ki je
vpisana v register geografskih označb Evropske unije eAmbrosia kot zaščitena
označba porekla.
3. člen
(področje pridelave)
Vino PTP Teran se prideluje le na območju podokoliša Kraška
planota, znotraj vinorodnega okoliša Kras.
4. člen
(pridelava grozdja)
Grozdje za vino PTP Teran se prideluje le iz grozdja sorte
Refošk. Vinogradi za pridelavo grozdja za vino PTP Teran ne smejo ležati v
depresijah vrtač, temveč na zračnih legah, katerih tla so nastala s
preperevanjem krednih in deloma eocenskih apnenčastih kamenin ter so po tipu
tal rdečerjava sprana tla, ki se imenujejo jerina ali terra rossa.
5. člen
(gojitvena oblika in dela v vinogradu)
(1) Za pridelavo grozdja za pridelavo vina PTP Teran se
uporablja gojitvena oblika kraški latnik ali šparonske gojitvene oblike.
(2) Za pridelavo grozdja za vino PTP Teran je treba na trsih
sorte vinske trte Refošk poleg spomladanske rezi vinograda opraviti tudi vsa
zelena dela, in sicer zlasti: pletev, odstranjevanje slabo razvitih grozdičev,
prikrajševanje in privezovanje mladic, odstranjevanje odvečnih zalistnikov,
vršičkanje in čiščenje listja.
6. člen
(število trsov na hektar)
Za pridelavo grozdja za vino PTP Teran mora biti število
trsov na enoto neto površine vinograda, izračunano iz sadilnih razdalj,
določenih v skladu s predpisom, ki ureja register pridelovalcev grozdja in
vina:
-       
pri gojitveni obliki kraški latnik: večje od 2800 trsov na hektar,
-       
pri šparonski gojitveni obliki: večje od 3500 trsov na hektar.
7. člen
(pridelek grozdja na hektar)
(1) Pridelek grozdja za vino PTP Teran ne sme preseči 9000 kg
na hektar.
(2) Ne glede na prejšnji odstavek je lahko v posameznem letu
pridelek grozdja večji od 9000 kg na hektar, vendar največ za 20 %, in sicer
največ dvakrat v obdobju petih let.
8. člen
(vsebnosti snovi v grozdju in vinu)
(1) Minimalna sladkorna stopnja ob trgatvi grozdja za vino
PTP Teran oziroma minimalna vsebnost pričakovanega naravnega alkohola za vino
PTP Teran je 9,5 vol. % naravnega alkohola.
(2) Grozdje za vino PTP Teran mora biti ob trgatvi zdravo in
nepoškodovano. Dovoljeni delež poškodovanega grozdja znaša do 10 %.
(3) Ne glede na prvi in drugi odstavek tega člena in prvi
odstavek 12. člena tega pravilnika lahko minister, pristojen za kmetijstvo, za
izvajanje drugega odstavka 14. člena in prvega odstavka 18. člena Delegirane
uredbe 2019/33/EU predpiše začasno spremembo zahtevanih vsebnosti snovi v
grozdju ob trgatvi in v pridelanem vinu oziroma začasno spremembo dovoljenega
deleža poškodovanega grozdja ob trgatvi, ki lahko znaša do največ 20 %. Začasna
sprememba se nanaša na posamezen letnik vina PTP Teran.
(4) Predlagatelj začasne spremembe iz prejšnjega odstavka so
pridelovalci, ki so pripravili elaborat, ki določa naziv vina PTP Teran.
Predlogu mora biti priloženo pozitivno mnenje pooblaščene organizacije za
spremljanje dozorevanja grozdja, imenovane v skladu z zakonom, ki ureja vino (v
nadaljevanju: pooblaščena organizacija za spremljanje dozorevanja grozdja).
Ministrstvo, pristojno za kmetijstvo, o začasni spremembi obvesti Evropsko
komisijo.
(5) Pooblaščena organizacija za spremljanje dozorevanja
grozdja objavi mnenje iz prejšnjega odstavka na krajevno običajen način. Hkrati
ga po elektronski pošti pošlje ministrstvu, pristojnemu za kmetijstvo, ter
inšpekciji, pristojni za vinarstvo.
9. člen
(vino PTP izbrani Teran)
Vino PTP Teran, ki je pridelano iz grozdja, ki ob trgatvi
dosega najmanj 11,0 vol. % naravnega alkohola in je ob trgatvi pregledano kot
grozdje za vrhunsko vino z zaščitenim geografskim poreklom v skladu s
pravilnikom, ki ureja kontrolo kakovosti grozdja v času trgatve, se lahko
označi kot vino PTP izbrani Teran.
10. člen
(obogatitev mošta)
(1) V letnikih, ko so vremenske razmere za dozorevanje
grozdja neugodne in grozdje ne dozori, se lahko mošt za pridelavo vina PTP
Teran obogati za največ 1,5 vol. % alkohola. Če je bil izveden postopek
obogatitve, dejanski alkohol ne sme preseči 11,0 vol. %.
(2) Za obogatitev mošta je dovoljena uporaba koncentriranega
grozdnega mošta sorte Refošk, pridelanega na Kraški planoti, ali saharoze.
(3) Za vino PTP izbrani Teran postopek obogatitve mošta ni
dovoljen.
11. člen
(tehnologija pridelave vina)
(1) Vino PTP Teran se prideluje po tehnologiji, ki se
uporablja za rdeče vino. Grozdje se peclja pred drozganjem, razen pri postopku
maceracije v atmosferi CO2.
(2) Maceracija za pridelavo vina PTP Teran poteka v skladu s
postopki s Seznama in opisa spisov Kodeksa enoloških postopkov OIV iz člena
3(2) Delegirane Uredbe Komisije (EU) 2019/934 (UL C št. 409 z dne 5. 12. 2019,
str. 1; v nadaljnjem besedilu: Seznam spisov), in sicer po klasični metodi ali
v atmosferi CO2 (karbonska maceracija) (spis 1.7. s Seznama spisov).
(3) Pri fermentaciji mošta za pridelavo vina PTP Teran je
treba zagotoviti popolno fermentacijo mošta.
(4) Jabolčno-mlečnokislinska fermentacija za pridelavo vina
PTP Teran se izvede v skladu s postopki spisa 3.1.2.3. s Seznama spisov.
(5) Pri tehnologiji pridelave vina PTP Teran niso dovoljeni
naslednji enološki postopki:
-       
kemijsko razkisanje vina ali mošta (spis 2.1.3.2.2. s Seznama spisov);
-       
stabilizacija vina na tartrate z elektrodializo;
-       
stabilizacija vina na tartrate z obdelavo s kationskimi izmenjevalci
(spis 3.3.3. s Seznama spisov);
-       
toplo polnjenje (spis 3.5.4. s Seznama spisov).
(6) Ne glede na prvo alinejo prejšnjega odstavka je dovoljeno
kemijsko razkisanje vina do vrednosti pH 3,2, vendar ne več kot za 1 g/l
skupnih kislin, izraženih kot vinska kislina.
(7) Vino PTP Teran se stabilizira s hlajenjem (spis 3.3.4. s
Seznama spisov).
(8) Dovoljena je dodatna uporaba arabskega gumija (spis
3.3.6. s Seznama spisov) do največ 200 mg/l.
(9) Vino PTP Teran se stekleniči z ali brez filtracije.
12. člen
(kemijska analiza vina)
(1) Vsebnost različnih snovi in kemijska analiza, s katero se
merijo značilne lastnosti vina PTP Teran, so:
-       
dejanski alkohol: najmanj 10,0 vol. %;
-       
dejanski alkohol za vino PTP Teran, ki je obogateno v okviru dovoljenih
količin: najmanj 10,0 vol. % do največ 11,0 vol. %;
-       
naravni alkohol: za vino PTP Teran najmanj 9,5 vol. %, za vino PTP
izbrani Teran pa najmanj 11,0 vol. %;
-       
vsebnost skupnih sladkorjev, izraženih kot fruktoza in glukoza: do 4,0
g/l;
-       
skupne kisline (izražene kot vinska kislina): 5,5 do 11,0 g/l;
-       
hlapne kisline (izražene kot ocetna kislina): do 1,0 g/l;
-       
skupni žveplov dioksid: do 120 mg/l;
-       
ekstrakt brez sladkorja: najmanj 25 g/l;
-       
pepel: najmanj 2,0 g/l;
-       
mlečna kislina: najmanj 1g/l.
(2) Vino PTP Teran ima lahko usedlino beljakovinskega izvora
ter izločenih barvnih snovi in soli organskih kislin.
(3) Delež skupnega alkohola se izračuna kot vsota dejanskega
in potencialnega deleža alkohola.
13. člen
(vino v prometu)
(1) Vino PTP Teran je lahko v prometu le originalno polnjeno.
(2) Ne glede na prejšnji odstavek se lahko znotraj območja
vinorodnega podokoliša Kraška planota ponuja vino PTP Teran, ki ni originalno
polnjeno, v skladu z zakonom, ki ureja vino.
14. člen
(polnjenje vina)
(1) Polnjenje vina PTP Teran poteka le na območju pridelave
grozdja za vino PTP Teran.
(2) Vino PTP Teran se originalno polni v posode z nazivno
prostornino do vključno 10 litrov ali v posode iz nerjavečega jekla (inox
posode), ki omogočajo točenje vina pod tlakom s točilno napravo, z nazivno
prostornino od 10 do vključno 60 litrov.
(3) Ne glede na prejšnji odstavek se vino PTP izbrani Teran
polni izključno v steklenice.
15. člen
(ocena vina)
(1) Preden gre vino PTP Teran v promet, mora biti ocenjeno s
strani pooblaščene organizacije za oceno vina, ki je imenovana v skladu z
zakonom, ki ureja vino (v nadaljnjem besedilu: pooblaščena organizacija za
oceno vina).
(2) Sestavni del ocene vina PTP Teran je vzorčenje vina, ki
ga opravi predstavnik pooblaščene organizacije za oceno vina.
(3) Pri organoleptični oceni, izvedeni v skladu s
pravilnikom, ki ureja postopek in način ocenjevanja mošta, vina in drugih
proizvodov iz grozdja in vina, mora vino PTP Teran doseči najmanj 16,5 točke,
vino PTP izbrani Teran pa 18,1 točke.
(4) Ne glede na zahtevano analizo parametrov za kakovostno
vino z zaščitenim geografskim poreklom iz pravilnika, ki ureja postopek in
način ocenjevanja mosta, vina in drugih proizvodov iz grozdja in vina, se pri
vinu PTP Teran z analizo določijo parametri iz 12. člena tega pravilnika.
16. člen
(dajanje vina v promet)
Vino PTP Teran ne sme biti dano v promet pred 8. novembrom v
letu pridelave grozdja. Če se vino PTP Teran nudi končnemu potrošniku
neustekleničeno, sme biti v prometu največ 18 mesecev po trgatvi grozdja, iz
katerega je pridelano vino.
17. člen
(označbe vina)
(1) V prometu vina PTP Teran je obvezna ena od naslednjih
označb:
-       
 Teran vino s priznanim tradicionalnim poimenovanjem Kras;
-       
Teran vino PTP Kras;
-       
Teran vino s priznanim tradicionalnim poimenovanjem Kras, Kraška
planota; ali
-       
Teran vino PTP Kras, Kraška planota.
(2) V prometu je za vino PTP izbrani Teran obvezna ena od
naslednjih označb:
-       
izbrani Teran vino s priznanim tradicionalnim poimenovanjem Kras;
-       
izbrani Teran vino PTP Kras;
-       
izbrani Teran vino s priznanim tradicionalnim poimenovanjem Kras, Kraška
planota; ali
-       
izbrani Teran vino PTP Kras, Kraška planota.
(3) Za vino PTP izbrani Teran je dovoljena dodatna navedba
vinorodnega kraja v skladu s predpisom, ki ureja seznam geografskih označb za
vina, če je grozdje pridelano na območju označenega vinorodnega kraja.
18. člen
(drugi postopki pridelave)
Za postopke pridelave grozdja, mošta in vina ter za
označevanje vina PTP Teran in vina PTP izbrani Teran, ki niso določeni s tem
pravilnikom, se uporabljajo določbe predpisov, ki urejajo pridelavo, predelavo
in promet kakovostnega vina z zaščitenim geografskim poreklom.
19. člen
(aromatizirano vino)
(1) Ne glede na določbe 17. člena tega pravilnika se lahko
označba Teranov liker PTP, Kras uporablja pri pridelavi aromatiziranega vina iz
vina PTP Teran.
(2) Aromatizirano vino z označbo Teranov liker PTP, Kras je
aromatiziran vinski proizvod z volumenskim deležem alkohola najmanj 14,5 vol. %
in največ 22 vol. %, ki ga je dovoljeno pridelovati in polniti le na območju
pridelave vina PTP Teran iz 3. člena tega pravilnika.
(3) Pri pridelavi aromatiziranega vina je kot dodaten vir
alkohola dovoljeno uporabljati destilat iz vina ali grozdnih tropin z
volumenskim deležem alkohola najmanj 65 % in etilni alkohol kmetijskega izvora
z volumenskim deležem alkohola najmanj 95 %.
(4) Za aromatiziranje se uporabljajo naravne arome vanilje,
pomaranče, citrone in druge naravne arome, pri čemer nobena od uporabljenih
arom ne sme izstopati.
(5) Za slajenje se tradicionalno uporablja saharoza.
Dovoljena je uporaba fruktoze, zgoščenega grozdnega mošta in rektificiranega
zgoščenega grozdnega mošta.
(6) Vsebnost sladkorja, izraženega kot glukoza in fruktoza,
je najmanj 100 g/l.
(7) Vsebnost vina PTP Teran v aromatiziranemu vinu mora biti
najmanj 75 %.
20. člen
(ocena aromatiziranega vina)
(1) Vino, iz katerega se pridela aromatizirano vino z označbo
Teranov liker PTP, Kras, mora biti predhodno ocenjeno s strani pooblaščene
organizacije za oceno vina kot vino PTP Teran v skladu s 15. členom tega
pravilnika.
(2) Aromatizirano vino iz prejšnjega člena lahko v prometu
uporablja označbo Teranov liker PTP, Kras, če je s strani pooblaščene
organizacije za oceno vina organoleptično ocenjeno kot aromatizirano vino.
21. člen
(oznake aromatiziranega vina)
(1) Za aromatizirano vino se kot obvezna oznaka za vrsto
proizvoda poleg označbe Teranov liker PTP, Kras navaja prodajno poimenovanje
aromatizirano vino.
(2) Če se označuje letnik aromatiziranega vina z označbo
Teranov liker PTP, Kras, se za označevanje upošteva letnik pridelave vina PTP
Teran.
KONČNI DOLOČBI
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vinu z oznako priznanega tradicionalnega poimenovanja – teran (Uradni list
RS, št. 16/08).
23. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 007-448/2020
Ljubljana, dne 24. decembra 2021
EVA 2020-2330-0128
Dr. Jože Podgoršek
minister
za kmetijstvo, gozdarstvo in prehrano