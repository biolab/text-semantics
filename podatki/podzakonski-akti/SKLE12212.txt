1. člen
(namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12; v
nadaljevanju: Uredba (EU) št. 1093/2010) dne 11. avgusta 2020 na svoji spletni
strani objavil Smernice o nadzorniškem poročanju in zahtevah po razkritju v
skladu s »quick fix« spremembo CRR kot odziv na pandemijo covida-19
(EBA/GL/2020/11; v nadaljevanju: smernice).
(2) Smernice iz prvega odstavka tega člena določajo,
kako naj kreditne institucije poročajo informacije o kreditnem tveganju, tržnem
tveganju in količniku finančnega vzvoda ter razkrivajo informacije glede
količnika finančnega vzvoda na podlagi Izvedbene uredbe Komisije (EU)
št. 680/2014 z dne 16. aprila 2014 o določitvi izvedbenih
tehničnih standardov v zvezi z nadzorniškim poročanjem institucij v skladu z
Uredbo (EU) št. 575/2013 Evropskega parlamenta in Sveta
(UL L št. 191 z dne 28. junija 2014, str. 1) in
Izvedbene uredbe Komisije (EU) 2016/200 z dne 15. februarja 2016 o
določitvi izvedbenih tehničnih standardov glede razkritja količnika finančnega
vzvoda za institucije v skladu z Uredbo (EU) št. 575/2013 Evropskega
parlamenta in Sveta (UL L št. 39 z dne
16. februarja 2016, str. 5), da bodo zagotavljale skladnost z
Uredbo (EU) št. 575/2013 Evropskega parlamenta in Sveta z dne
26. julija 2013 o bonitetnih zahtevah za kreditne institucije in
investicijska podjetja ter o spremembi uredbe (EU) št. 648/2012
(UL L št. 176 z dne 27. junija 2013, str. 1, v
nadaljevanju: Uredba (EU) št. 575/2013), kakor je bila spremenjena z
Uredbo (EU) št. 2019/876 Evropskega parlamenta in Sveta z dne
20. maja 2019 o spremembi Uredbe (EU) št. 575/2013 v zvezi s
količnikom finančnega vzvoda, količnikom neto stabilnega financiranja,
zahtevami glede kapitala in kvalificiranih obveznosti, kreditnim tveganjem nasprotne
stranke, tržnim tveganjem, izpostavljenostmi do centralnih nasprotnih strank,
izpostavljenostmi do kolektivnih naložbenih podjemov, velikimi
izpostavljenostmi, zahtevami glede poročanja in razkritja ter Uredbe (EU)
št. 648/2012 (UL L št. 150 z dne 7. junija 2019,
str. 1) in Uredbo (EU) 2020/873 Evropskega parlamenta in Sveta
z dne 24. junija 2020 o spremembi uredb (EU) št. 575/2013
in (EU) 2019/876 glede nekaterih prilagoditev zaradi pandemije COVID-19
(UL L št. 204 z dne 26. junija 2020, str. 4).
(3) Smernice so naslovljene na:
1.     
kreditne institucije iz točke (1) prvega odstavka 4. člena
Uredbe (EU) št. 575/2013;
2.     
pristojne organe iz točke (i) drugega odstavka 4. člena
Uredbe (EU) št. 1093/2010.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v RS (v nadaljevanju: banke), in
2.     
Banko Slovenije, kadar v skladu z ZBan-2 v vlogi pristojnega organa izvaja
pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena
pri poročanju informacij o kreditnem tveganju, tržnem tveganju in količniku
finančnega vzvoda, na posamični in konsolidirani podlagi v skladu z
naslovom II dela 1 Uredbe (EU) št. 575/2013, upoštevajo
določbe smernic glede poročanja v delu, v katerem so naslovljene nanje.
(3) Banke iz 1. točke prvega odstavka tega člena,
ki morajo izpolnjevati vse ali nekatere zahteve glede razkritij iz Dela 8
v skladu s členi 6, 10 in 13 Uredbe (EU) št. 575/2013,
upoštevajo določbe smernic o razkritjih v delu, v katerem so naslovljene nanje.
(4) Banka Slovenije pri opravljanju nalog in
pristojnosti nadzora v skladu z ZBan-2 in Uredbo (EU)
št. 575/2013 upošteva določbe smernic v delu, v katerem se nanašajo na
izvajanje nalog in pooblastil pristojnega organa.
3. člen
(veljavnost sklepa)
Ta sklep začne veljati naslednji
dan po objavi v Uradnem listu Republike Slovenije in velja do
27. junija 2021.
Ljubljana, dne 29. septembra 2020
Boštjan Vasle
predsednik
Sveta Banke Slovenije