1. člen
(vsebina)
Ta pravilnik podrobneje določa vrste in skupine semenskega
materiala kmetijskih rastlin, za katere se dobavitelj semenskega materiala
kmetijskih rastlin (v nadaljnjem besedilu: dobavitelj) vpiše v register
dobaviteljev semenskega materiala kmetijskih rastlin (v nadaljnjem besedilu:
register), pogoje glede strokovne usposobljenosti odgovorne strokovne osebe
dobavitelja, podrobnejšo vsebino vloge za vpis v register in listine, ki morajo
biti vlogi priložene, ter podrobnejšo vsebino in način vodenja registra v
skladu z Izvedbeno direktivo Komisije 2014/97/EU z dne 15. oktobra
2014 o izvajanju Direktive Sveta 2008/90/ES v zvezi z registracijo dobaviteljev
in sort ter skupnim seznamom sort (UL L št. 298 z dne 16. 10. 2014,
str. 16).
2. člen
(vrste in skupine semenskega materiala kmetijskih rastlin)
(1) Dobavitelj se vpiše v register za pridelavo,
pripravo za trženje, trženje oziroma uvoz ene ali več naslednjih vrst in skupin
semenskega materiala kmetijskih rastlin:
1.     
seme poljščin,
2.     
seme zelenjadnic,
3.     
semenski krompir,
4.     
razmnoževalni oziroma sadilni material zelenjadnic, razen semena,
5.     
razmnoževalni material oziroma sadike sadnih rastlin,
6.     
material za vegetativno razmnoževanje trte,
7.     
razmnoževalni material oziroma sadike hmelja,
8.     
razmnoževalni material okrasnih rastlin.
(2) Vrste in skupine semenskega materiala kmetijskih
rastlin iz prejšnjega odstavka so podrobneje določene s predpisi, ki
urejajo trženje semenskega materiala posamezne vrste ali skupine kmetijskih
rastlin.
3. člen
(pogoji glede strokovne usposobljenosti odgovorne strokovne
osebe)
(1) Odgovorna strokovna oseba, ki jo zagotovi
dobavitelj, je strokovno usposobljena, če ima najmanj eno leto delovnih
izkušenj pri opravljanju dejavnosti, za katero se dobavitelj vpiše v register.
Za strokovno usposobljeno odgovorno osebo se šteje tudi oseba, ki je v skladu z
zakonom, ki ureja zdravstveno varstvo rastlin, vpisana v register
pridelovalcev, predelovalcev, uvoznikov in distributerjev rastlin, rastlinskih
proizvodov in nadzorovanih predmetov kot odgovorna oseba za zdravstveno varstvo
rastlin.
(2) Šteje se, da je dobavitelj zagotovil odgovorno
strokovno osebo, če:
-       
je ta oseba pri dobavitelju redno zaposlena ali če opravlja naloge
odgovorne strokovne osebe na podlagi pogodbe in
-       
je dobavitelj to osebo pooblastil, da bo v njegovem imenu odgovorna za
izpolnjevanje obveznosti dobavitelja, predpisanih z zakonom, ki ureja semenski
material kmetijskih rastlin, oziroma s predpisi, ki urejajo pridelavo in
trženje zadevne skupine semenskega materiala kmetijskih rastlin.
(3) Dobavitelj lahko za posamezno dejavnost dobavitelja
oziroma posamezno vrsto ali skupino semenskega materiala kmetijskih rastlin iz
prejšnjega člena določi drugo odgovorno strokovno osebo.
4. člen
(vloga za vpis v register)
(1) Dobavitelj vloži vlogo za vpis v register (v
nadaljnjem besedilu: vloga) pri Upravi Republike Slovenije za varno hrano,
veterinarstvo in varstvo rastlin (v nadaljnjem besedilu: Uprava). V vlogi
navede naslednje podatke:
1.     
o dobavitelju, in sicer:
- 
osebno ime ali naziv poslovnega subjekta, davčno številko, enotno
matično številko občana ali matično številko poslovnega subjekta,
- 
naslov: kraj, naselje, ulico, hišno številko, poštno številko, pošto,
- 
kontaktne podatke: telefonsko številko, številko GSM oziroma naslov
e-pošte,
- 
o njegovem statusu: navede se »kmet-nosilec KMG«, »kmet-član KMG«,
»samostojni podjetnik« ali »pravna oseba«;
2.     
o mestu pridelave in o dejavnosti dobavitelja, ki jo opravlja na mestu
pridelave, in sicer:
- 
naziv in naslov mesta pridelave, kjer opravlja dejavnosti dobavitelja;
če se ukvarja s pridelavo, tudi KMG-MID številko,
- 
vrsto dejavnosti dobavitelja, ki jo opravlja na mestu pridelave,
- 
vrste oziroma skupine kmetijskih rastlin iz prvega odstavka
2. člena tega pravilnika, ki jih prideluje, pripravlja za trg, uvaža ali
trži,
- 
o tem, ali prideluje semenski material posamezne vrste ali skupine
kmetijskih rastlin na prostem ali v zaprtem prostoru,
- 
o tem, ali pri pripravi za trg semenski material posamezne vrste ali
skupine kmetijskih rastlin skladišči, dodeluje, tretira ali pakira;
3.     
o odgovorni strokovni osebi dobavitelja, in sicer:
- 
osebno ime, naslov in enotno matično številko občana, davčno številko,
- 
kontaktne podatke: telefonsko številko, številko GSM oziroma naslov
e-pošte,
- 
o delovnih izkušnjah.
(2) Dobavitelj mora kot dokazilo o zagotovitvi odgovorne
strokovne osebe vlogi priložiti pooblastilo odgovorni strokovni osebi iz 3.
točke prejšnjega odstavka, iz katerega mora biti razvidno, da se odgovorna
strokovna oseba s tem pooblastilom strinja in je pripravljena prevzeti
odgovornosti, ki iz pooblastila izhajajo.
(3) V primeru iz tretjega odstavka prejšnjega člena se
za vsako odgovorno strokovno osebo navedejo podatki iz 3. točke prvega
odstavka tega člena in priloži pooblastilo dobavitelja iz prejšnjega odstavka.
(4) Dobavitelj lahko vlogo iz prvega odstavka tega člena
vloži na obrazcu »Vloga za vpis v SEME register«, ki je dostopen na Upravi in
na spletni strani Uprave.
5. člen
(preveritev vloge in izdaja odločbe)
(1) Uprava vlogo evidentira in na podlagi podatkov iz
vloge ter prilog k vlogi preveri, ali je dobavitelj v vlogi navedel predpisane
podatke in ali je zagotovil odgovorno strokovno osebo, ki glede strokovne
usposobljenosti izpolnjuje pogoje iz 3. člena tega pravilnika.
(2) Če Uprava ugotovi, da je vloga popolna in so pogoji
glede strokovne usposobljenosti odgovorne strokovne osebe iz 3. člena tega
pravilnika izpolnjeni, izda Uprava odločbo o vpisu v register. Z odločbo
dobavitelju dodeli neponovljivo registrsko številko dobavitelja. Neponovljiva
registrska številka dobavitelja je hkrati identifikacijska številka subjekta,
ki se na podlagi zakona, ki ureja kmetijstvo, dodeli zavezancem za vpis v
katero koli evidenco z delovnega področja ministrstva, pristojnega za
kmetijstvo.
6. člen
(spremembe in dopolnitve vpisa v register)
V vlogi za spremembo oziroma dopolnitev vpisa v register mora
dobavitelj navesti podatke in priložiti dokazila iz 4. člena tega
pravilnika. Vlogo za spremembo oziroma dopolnitev vpisa v register lahko vloži
na obrazcu iz četrtega odstavka 4. člena tega pravilnika.
7. člen
(vsebina in način vodenja registra)
(1) Uprava vodi register kot računalniško zbirko
podatkov iz listin, na podlagi katerih se izvaja vpis v register. Listine se
arhivirajo v zbirko listin, ki je priloga registra.
(2) V register, ki se za potrebe informacijskega sistema
imenuje SEME-register, se vpišejo neponovljiva registrska številka dobavitelja
ter podatki iz prvega odstavka 4. člena tega pravilnika.
(3) Pri dobaviteljih, ki jim Uprava v skladu s predpisi,
ki urejajo trženje semenskega materiala kmetijskih rastlin, z odločbo dovoli
izdajo etiket in potrdil dobavitelja, se v register vpišejo tudi podatki o
vrstah in skupinah kmetijskih rastlin, na katere se nanaša dovoljenje za izdajo
etiket in potrdil dobavitelja.
PREHODNA IN KONČNI DOLOČBI
8. člen
(vpis v register)
Dobavitelji, ki so bili do uveljavitve tega pravilnika
vpisani v register dobaviteljev semenskega materiala kmetijskih rastlin v
skladu s Pravilnikom o vodenju registra dobaviteljev semenskega materiala
kmetijskih rastlin (Uradni list RS, št. 29/03, 71/03, 72/03, 24/05 in
45/07), ostanejo vpisani v register po tem pravilniku.
9. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vodenju registra dobaviteljev semenskega materiala kmetijskih rastlin (Uradni
list RS, št. 29/03, 71/03, 72/03, 24/05 in 45/07).
10. člen
(začetek veljavnosti)
Ta pravilnik začne veljati 1. januarja 2017.
Št. 007-190/2016
Ljubljana, dne 5. septembra 2016
EVA 2016-2330-0037
Mag. Dejan Židan l.r.
minister za kmetijstvo,
gozdarstvo in prehrano