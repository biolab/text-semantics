I. UVODNA DOLOČBA
1. člen
Ta uredba določa način izrekanja, vsebino obrazca in način
vodenja evidence opozoril, ki jih izrečejo policisti.
II. IZREKANJE OPOZORIL
2. člen
Policist ob ugotovitvi prekrška takoj na kraju samem presodi,
ali obstajajo zakonski pogoji za izrek opozorila storilcu prekrška, in oceni,
ali je glede na pomen izvršenega prekrška opozorilo zadosten ukrep.
3. člen
Pred izrekom opozorila mora policist po evidencah preveriti,
ali je storilec v zadnjih dveh letih že bil opozorjen zaradi katerega od
prekrškov, ki so določeni v istem predpisu, kot obravnavani prekršek. 
Če ugotovi, da je bil storilec prekrška v zadnjih dveh letih
že dvakrat opozorjen zaradi katerega od prekrškov, ki so določeni v istem
predpisu, kot obravnavani prekršek, policist ne more izreči opozorila, pač pa
izreče denarno kazen oziroma vloži predlog za uvedbo postopka o prekršku.
4. člen
Policist na kraju prekrška storilca ustno opozori. 
Če je za prekršek odgovorna tudi pravna oseba, izreče
policist ustno opozorilo predstavniku organa upravljanja, njeni odgovorni osebi
ali osebi, zaposleni pri pravni osebi, ki je navzoča na samem kraju prekrška. 
Opozorilo mora biti jasno, kratko in nedvoumno, vsebovati mora
pravno opredelitev prekrška, okoliščine, ki so bile upoštevane pri oceni za
izrek opozorila, pomen opozorila in posledice, če bo storilec prekrške
ponavljal.
5. člen
Izrečeno opozorilo vpiše policist na obrazec (zapisnik), ki
vsebuje podatke iz tretjega odstavka 241.a člena zakona o prekrških, in ga
izroči storilcu prekrška v podpis. Obrazec pisnega opozorila je sestavni del te
uredbe in je objavljen skupaj z njo (priloga). 
Če je za prekršek odgovorna tudi pravna oseba, policist vroči
v podpis obrazec predstavniku organa upravljanja, njeni odgovorni osebi ali
osebi, zaposleni pri pravni osebi, ki je navzoča na samem kraju prekrška. 
Če storilec prekrška ali oseba iz prejšnjega odstavka noče
podpisati obrazca, policist nanj zapiše datum, uro in razlog odklonitve
podpisa, storilcu prekrška pa izreče denarno kazen oziroma vloži predlog za
uvedbo postopka o prekršku.
III. EVIDENCA IZREČENIH OPOZORIL
6. člen
Zbiranje, obdelava in posredovanje osebnih in drugih podatkov
o izrečenih opozorilih, ki jih izrečejo policisti, in o opozorjenih storilcih
prekrškov, mora potekati v skladu z zakonom o varstvu osebnih podatkov ter
podzakonskimi akti o merilih, postopkih za določanje zaupnosti in o varovanju
podatkov policije. 
Evidenca izrečenih opozoril se vodi v centralni zbirki
podatkov Policije.
7. člen
V evidenco se vnašajo podatki iz obrazca. Vneseni morajo biti
v roku 10 dni od dneva izreka opozorila.
8. člen
Dostop in pravico do uporabe podatkov iz evidence izrečenih
opozoril imajo policisti, druge osebe pa le, kadar tako določa zakon.
9. člen
Podatki o izrečenih opozorilih in o opozorjenih storilcih
prekrškov se izbrišejo iz evidence po preteku dveh let, šteto od dneva storitve
prekrška. 
Po izbrisu se izpis iz evidence in obrazec, ki je podlaga za
vpis v evidenco, vložita v zbirko dokumentarnega gradiva. 
Izpise in kopije obrazcev hrani policija v skladu s predpisi
o arhiviranju in pisarniškem poslovanju.
IV. KONČNA DOLOČBA
10. člen
Ta uredba začne veljati šestdeseti dan po objavi v Uradnem
listu Republike Slovenije.
Št. 232-02/2001-1
Ljubljana, dne 22. junija 2001.
Vlada Republike Slovenije
dr. Janez Drnovšek l. r. 
Predsednik

Opozorilo
zaradi prekrška