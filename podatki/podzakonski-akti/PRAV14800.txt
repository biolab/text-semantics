1. člen
Ta pravilnik določa obliko in vsebino diplom, ki jih izdaja
Fakulteta za varstvo okolja (v nadaljevanju FVO) in so javna listina. Diplomo
dobi študent/-ka, ki opravi vse obveznosti po študijskem programu za pridobitev
javno veljavne izobrazbe.
2. člen
FVO izdaja naslednjo vrsto diplom o pridobljeni javno
veljavni izobrazbi:
-       
diplomo o pridobljeni visokošolski strokovni izobrazbi I. stopnje,
-       
diplomo o pridobljeni visokošolski strokovni izobrazbi II. stopnje.
3. člen
Diploma je oblikovana v skladu s celostno grafično podobo
FVO. Izdaja se na obrazcu, izdelanem iz posebnega papirja, dimenzije 420 mm x
297 mm (A3), enkrat zgiban (štiri strani), v modro-srebrno-beli barvi. Na prvi
strani je v zgornjem levem kotu odtisnjen logotip FVO v modri barvi in srebrni
folio tisk, na drugi strani je odtisnjen logotip FVO v modri barvi in srebrni
folio tisk, na tretji strani je napis diploma v srebrnem folio tisku ter žig
FVO v slepem tisku.
V osrednjem delu diplome so navedeni ime in priimek, datum,
kraj in država rojstva diplomanta/ke, zaključen visokošolski študijski program,
podeljeni strokovni naziv, datum zaključka in datum podelitve diplome, kraj
diplomiranja, zaporedna številka diplome, ime in priimek ter lastnoročni podpis
direktorja/ice in dekana/ice FVO.
Vsi podatki na diplomi so zapisani v modro-črni barvi.
Vzorec diplomskih listin je objavljen v prilogi tega
pravilnika in je njegov sestavni del.
4. člen
Sestavni del diplome je tudi »Priloga k diplomi«, ki vsebuje
vse zakonsko zahtevane informacije. Priloga vsebuje datum izdaje, pečat FVO,
ime in priimek ter lastnoročni podpis direktorja/ice in dekana/ice FVO.
5. člen
FVO izda dvojnik diplome diplomantu, ki je ustrezno preklical
izgubljeno, uničeno ali odtujeno diplomo, če je iz evidence, ki jo vodi FVO
razvidno, da mu je bil po zaključenih študijskih obveznostih izdan izvirnik
diplome.
Dvojnik diplome se izda na papirju, ki se uporablja za izdajo
diplom FVO, s tem, da je v zgornjem desnem kotu na prvi strani napisano, da gre
za dvojnik.
Na dvojniku diplome se z izjemo zaporedne številke diplome
navedejo podatki, ki jih mora po tem pravilniku vsebovati diploma, s tem, da se
namesto lastnoročnega podpisa pri imenih in priimkih podpisnikov zapiše »l.r.«.
Na hrbtni strani dvojnika diplome direktor/ica in dekan/ica
FVO podpišeta klavzulo o skladnosti podatkov dvojnika diplome s podatki
evidence, na temelju katere se dvojnik diplome izdaja. Na hrbtni strani
dvojnika diplome se odtisne pečat FVO.
V evidenco o izdanih diplomah se vpiše podatek o izdanem
dvojniku diplome, skupaj s podatki o preklicu izvirnika.
6. člen
Z dnem uveljavitve tega pravilnika preneha veljati Pravilnik
o vsebini in obliki diplom Visoke šole za varstvo okolja, sprejet na 3. seji
Senata VŠVO, dne 30. 1. 2014.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 011-4/2022-1
Velenje, dne 27. junija 2022
Prof. dr. Boštjan Pokorny
dekan FVO

Priloga
1: Diploma - Varstvo okolja in ekotehnologija
Priloga
2: Diploma - Varstvo okolja in ekotehnologija (magisterij)