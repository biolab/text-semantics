I. SPLOŠNA DOLOČBA
1. člen
(vsebina pravilnika)
Ta pravilnik ureja trajanje in razporeditev organiziranega
izobraževalnega dela (v nadaljnjem besedilu: pouk), trajanje in razporeditev
šolskih počitnic, pouka proste dneve ter roke za opravljanje izpitov in izdajo
predpisanih listin.
II. ŠOLSKO LETO IN TRAJANJE POUKA
2. člen
(šolsko leto in pouk)
(1) Šolsko leto se začne 1. septembra in konča
31. avgusta naslednjega koledarskega leta.
(2) Pouk se začne 1. septembra in konča
24. junija.
(3) Dijaki zaključnih letnikov končajo pouk v skladu s podrobnejšimi
navodili o šolskem koledarju iz 15. člena tega pravilnika.
3. člen
(omejitve)
(1) Če je z izobraževalnim programom določen tak obseg
izobraževanja, ki ga ni mogoče izvesti do 24. junija, se po tem datumu
lahko izvaja le praktično usposabljanje z delom pri delodajalcu.
(2) Praktično usposabljanje pri delodajalcu se lahko
izvaja tudi ob pouka prostih dnevih.
(3) Organizirana priprava na splošno maturo, poklicno
maturo oziroma zaključni izpit za zaključne letnike traja od zaključka pouka do
roka, določenega s podrobnejšimi navodili o šolskem koledarju iz 15. člena tega
pravilnika.
4. člen
(ocenjevalna obdobja)
(1) Pouk je v šolskem letu organiziran praviloma v dveh
ocenjevalnih obdobjih.
(2) Prvo ocenjevalno obdobje traja od 1. septembra
do 15. januarja, drugo pa od 16. januarja do 23. junija.
(3) Ne glede na prvi odstavek tega člena lahko
učiteljski zbor oziroma programski učiteljski zbor v načrtu ocenjevanja
predlaga več ocenjevalnih obdobij in njihovo trajanje.
(4) Če se dijaki praktično usposabljajo z delom pri
delodajalcu v strnjeni obliki najmanj štiri mesece, je to čas enega
ocenjevalnega obdobja.
(5) Ne glede na drugi odstavek tega člena se drugo
ocenjevalno obdobje za dijake zaključnih letnikov konča v skladu s
podrobnejšimi navodili o šolskem koledarju iz 15. člena tega pravilnika.
5. člen
(črtan)
6. člen
(trajanje pouka)
(1) Pouk traja pet dni v tednu, razen če minister s podrobnejšimi
navodili o šolskem koledarju ne določi drugače.
(2) Ura pouka traja 45 minut, ura praktičnega
usposabljanja pri delodajalcu pa 60 minut.
7. člen
(urnik)
(1) Tedenski razpored pouka se določi z urnikom.
(2) Pouk se začenja praviloma ob osmih zjutraj, razen če
svet šole v soglasju s svetom staršev in učiteljskim zborom odloči drugače.
8. člen
(proslave)
(1) Zadnji dan pouka pred dnevom samostojnosti in
enotnosti, dnevom državnosti in pred slovenskim kulturnim praznikom šola
organizira proslavo.
(2) Šola lahko organizira tudi druge proslave v skladu z
letnim delovnim načrtom.
9. člen
(odmori)
Med urami pouka imajo dijaki najmanj pet minut odmora, enkrat
na dan pa praviloma 30 minut, vendar ne manj kot 20 minut.
III. POUKA PROSTI DNEVI
10. člen
(pouka prosti dnevi)
Pouka prosti dnevi so: 
-       
z zakonom določeni državni prazniki in drugi dela prosti dnevi, 
-       
šolske počitnice in nedelje, 
-       
en dan za sistematične zdravstvene preglede dijakov, 
-       
dan šole, ko šola za dijake organizira različne dejavnosti in
aktivnosti, opredeljene v letnem delovnem načrtu šole, 
-       
sobote, razen če ni z letnim delovnim načrtom šole oziroma s
podrobnejšimi navodili o šolskem koledarju zaradi nadomeščanja dneva pouka
drugače določeno, 
-       
en dan v šolskem letu, določen s podrobnejšimi navodili o šolskem
koledarju.
11. člen
(počitnice)
(1) Dijaki imajo jesenske, novoletne, zimske, prvomajske
in poletne počitnice.
(2) Jesenske počitnice trajajo praviloma en teden v času
praznikov (31. oktobra in 1. novembra). Ti prazniki se vključijo v
počitnice.
(3) Novoletne počitnice trajajo od 27. decembra do
izteka novoletnih praznikov.
(4) Zimske počitnice trajajo en teden in so razporejene
v dve časovni obdobji izmenično po območjih statističnih regij. Prvo obdobje se
začne tretji ponedeljek v februarju, drugo obdobje pa naslednji ponedeljek.
(5) Dijaki iz šol z območja Gorenjske, Goriške, Primorsko
– Notranjske, Obalno-Kraške, Osrednjeslovenske in Zasavske statistične regije
ter del Jugovzhodne Slovenije (občina Kočevje) imajo zimske počitnice v prvem
obdobju v tistem šolskem letu, ki se začne z liho letnico; kadar se šolsko leto
prične s sodo letnico, pa v drugem obdobju.
(6) Dijaki iz šol z območja Jugovzhodne Slovenije (razen
občine iz petega odstavka tega člena), Koroške, Podravske, Pomurske, Savinjske
in Posavske statistične regije imajo zimske počitnice v prvem obdobju v tistem
šolskem letu, ki se začne s sodo letnico; če se šolsko leto prične z liho
letnico, pa v drugem obdobju.
(7) Prvomajske počitnice trajajo od 28. aprila do
izteka prvomajskih praznikov.
(8) Poletne počitnice trajajo od konca pouka do 31. avgusta
tekočega šolskega leta.
IV. ROKI ZA OPRAVLJANJE IZPITOV
12. člen
(izpitni roki)
(1) Roke za opravljanje splošne mature in poklicne
mature določita na podlagi podrobnejših navodil o šolskem koledarju iz 15.
člena tega pravilnika Državna komisija za splošno maturo oziroma Državna
komisija za poklicno maturo, za zaključni izpit pa pristojni organ za zaključni
izpit.
(2) S podrobnejšimi navodili o šolskem koledarju so
določena obdobja opravljanja izpitov v posameznem izpitnem roku, in sicer:
-       
spomladanskem (po koncu pouka),
-       
jesenskem (od 16. avgusta do 27. septembra),
-       
zimskem (od 1. februarja do 1. marca).
(3) Izpiti, s katerimi dijaki popravljajo oceno letnika,
se lahko opravljajo v roku, določenem s podrobnejšimi navodili o šolskem
koledarju iz 15. člena tega pravilnika.
13. člen
(opravljanje izpitov)
Šola mora dijakom zagotoviti, da v šolskem letu opravijo
predmetne, dopolnilne in popravne izpite v dveh izpitnih rokih, preizkus znanja
ali nadarjenosti pa v skladu z vpisnimi roki in postopki.
V. RAZDELITEV OBVESTIL IN SPRIČEVAL
14. člen
(obvestila in spričevala)
(1) Obvestilo o uspehu v ocenjevalnem obdobju, letno
spričevalo, spričevalo o splošni maturi, poklicni maturi oziroma zaključnem
izpitu se dijakom razdelijo v roku, določenem s podrobnejšimi navodili o
šolskem koledarju iz 15. člena tega
pravilnika oziroma v roku in na način, določen s pravilnikom, ki ureja
dokumentacijo v srednjih šolah.
(2) Ne glede na
prejšnji odstavek se obvestilo o uspehu razdeli ob koncu zadnjega ocenjevalnega
obdobja tudi dijakom, ki v skladu z izobraževalnim programom še niso opravili
praktičnega usposabljanja.
(3) Ne glede na prvi
odstavek tega člena se dijakom, ki v skladu z izobraževalnim programom
opravljajo praktično usposabljanje pri delodajalcu še po 24. juniju, razdelijo letna spričevala oziroma
obvestila o uspehu do 27. avgusta.
(4) Ne glede na prvi
odstavek tega člena se spričevala o splošni maturi, poklicni maturi oziroma
zaključnem izpitu lahko slovesno razdelijo v roku, ki ga določi šola z letnim
delovnim načrtom. Šola izda maturitetno spričevalo na zahtevo maturanta tudi
pred slovesno razdelitvijo.
VI. IZVAJANJE PRAVILNIKA
15. člen
(podrobnejša navodila o šolskem koledarju)
Minister, pristojen za izobraževanje, najkasneje do
31. maja v tekočem šolskem letu izda podrobnejša navodila o šolskem
koledarju za naslednje šolsko leto in jih objavi na spletni strani ministrstva,
pristojnega za izobraževanje.
16. člen
(izjeme)
(1) Šola lahko v soglasju z ministrom, pristojnim za
izobraževanje, posamezne določbe tega pravilnika uredi drugače, kadar za to
obstajajo utemeljeni razlogi, če zagotovi ustrezno realizacijo izobraževalnega
programa.
(2) Šola lahko v letnem delovnem načrtu določi, da se
dva dneva pouka v šolskem letu izvedeta v drugem terminu, kot ju za pouk določajo
podrobnejša navodila o šolskem koledarju, ne more pa ju izvesti na dan, ko pouk
že poteka. Dneva ne smeta biti določena v istem tednu, razmik med njima pa mora
biti najmanj en teden.
17. člen
(uporaba pravilnika)
Ta pravilnik se smiselno uporablja tudi za vse, ki se
izobražujejo izredno, za dijaške domove in zavode za izobraževanje otrok in
mladostnikov s posebnimi potrebami, za zasebne šole s koncesijo in druge
zasebne šole, ki nimajo koncesije, izvajajo pa javno veljavne izobraževalne
programe.
VI.a POSEBNA DOLOČBA
17.a člen
(zimske počitnice v šolskem letu 2022/2023)
V šolskem letu 2022/2023 se prvo obdobje zimskih počitnic
začne 30. januarja 2023, drugo obdobje pa
6. februarja 2023.

Pravilnik o šolskem koledarju v srednjih šolah
(Uradni list RS, št. 30/18) vsebuje naslednjo prehodno in
končno določbo:
»VII. PREHODNA IN KONČNA DOLOČBA
18. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o šolskem koledarju v srednjih šolah (Uradni list RS, št. 50/12 in 8/14),
uporablja pa se še do začetka uporabe tega pravilnika.
19. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. septembra 2018.«.

Pravilnik o spremembah Pravilnika o šolskem
koledarju v srednjih šolah (Uradni list RS, št. 9/20) vsebuje naslednjo končno določbo:
»KONČNA DOLOČBA
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o šolskem koledarju v srednjih šolah
(Uradni list RS, št. 67/21)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
(podaljšanje uporabe
dosedanjega predpisa)
Do začetka uporabe tega pravilnika se uporablja Pravilnik o
šolskem koledarju v srednjih šolah (Uradni list RS, št. 30/18
in 9/20).
7. člen
(začetek veljavnosti in
uporabe)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. septembra 2021.«.

Pravilnik
o dopolnitvi Pravilnika o šolskem koledarju v srednjih šolah (Uradni list RS,
št. 58/22)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.