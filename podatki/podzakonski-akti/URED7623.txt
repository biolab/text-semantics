1. člen
(vsebina in področje uporabe uredbe)
(1) Ta uredba določa način sodelovanja med Državnim
odvetništvom Republike Slovenije (v nadaljnjem besedilu: državno odvetništvo)
in upravljavci bodočega premoženja države (v nadaljnjem besedilu:
upravljavec bodočega premoženja) med zapuščinskimi postopki, v primerih:
-       
uveljavljanja pravic iz naslova omejitve dedovanja, kot jih določa
128. člen v zvezi s 129. členom Zakona o dedovanju (v nadaljnjem
besedilu: omejitev dedovanja),
-       
ko se pričakuje prehod zapuščine brez dedičev na Republiko Slovenijo v
smislu 9. člena v zvezi z 219. členom Zakona o dedovanju (v
nadaljnjem besedilu: zapuščina brez dedičev) in
-       
ko je Republika Slovenija oporočni dedič ali volilojemnik v skladu z
določili Zakona o dedovanju.
(2) Ta uredba določa način določitve upravljavca
premoženja v primerih iz prejšnjega odstavka.
2. člen
(obveščanje o omejitvi dedovanja na nepremičninah)
(1) Če zapuščino, v kateri je Republika Slovenija
prijavila omejitev dedovanja, predstavljajo nepremičnine in se v zapuščinskem
postopku ugotovi, da se bo omejitev dedovanja izvedla s prevzemom nepremičnega
premoženja zapustnika, državno odvetništvo obvesti o zapuščinskem postopku
Ministrstvo za javno upravo, Sklad kmetijskih zemljišč in gozdov Republike
Slovenije, družbo Slovenski državni gozdovi, d. o. o., in Ministrstvo
za delo, družino, socialne zadeve in enake možnosti.
(2) Obvestilo državnega odvetništva obsega podatke o:
-       
zapustniku (osebno ime, datum rojstva, zadnje stalno in začasno
prebivališče, datum smrti ali razglasitve za mrtvega),
-       
opravilni številki zapuščinske zadeve,
-       
višini terjatve iz naslova omejitve dedovanja,
-       
premoženju, ki sestavlja zapuščino,
-       
morebitnem predlogu dedičev, na kakšen način naj se zapustnikovo
nepremično premoženje omeji, 
ter druge podatke in
pisanja, s katerimi odvetništvo razpolaga in lahko pomembno vplivajo na
poslovanje upravljavca bodočega premoženja.
(3) Državno odvetništvo hkrati z obvestilom iz
prejšnjega odstavka zaprosi občino za izdajo potrdila o namenski rabi zemljišč
in ga po prejemu posreduje subjektom iz prvega odstavka tega člena.
3. člen
(obveznost oblikovanja predloga o obsegu omejitve dedovanja
za nepremičnine in izkustvena analiza)
(1) Predlog o načinu izvedbe omejitve dedovanja ali
odpovedi pravici v skladu s tretjim odstavkom 129. člena Zakona o
dedovanju podaja:
-       
Ministrstvo za javno upravo za nepremičnine, ki so po namenski rabi
stavbna zemljišča in stavbe;
-       
Sklad kmetijskih zemljišč in gozdov Republike Slovenije za nepremičnine,
ki so po namenski rabi kmetijska zemljišča, gozdovi in kmetije ter po dejanski
rabi javne evidence Geodetske uprave Republike Slovenije niso gozdovi;
-       
družba Slovenski državni gozdovi, d. o. o., za nepremičnine, ki
so po namenski rabi kmetijska zemljišča in gozdovi ter so po dejanski rabi
javne evidence Geodetske uprave Republike Slovenije gozd.
(2) Subjekti iz prejšnjega odstavka pred odločitvijo o
prevzemu opravijo izkustveno analizo o vrednosti in stroških, ki jih bo
prinesla nepremičnina.
(3) Če se izkustveno pričakuje, da bodo stroški,
povezani s prevzemom nepremičnine, večji od njene vrednosti, ali gre za težko
unovčljivo premoženje, se Republika Slovenija pravici do omejitve dedovanja na
tem delu zapustnikovega premoženja lahko odpove.
(4) Omejitev dedovanja se opravi na tistih
nepremičninah, ki vrednostno najbolj ustrezajo terjatvi iz naslova omejitve
dedovanja. Praviloma se omejitev dedovanja opravi na kmetijskih in gozdnih
zemljiščih oziroma gozdovih, le izjemoma na stavbnih zemljiščih in stavbah. Pri
odločanju se zasleduje cilj, da se prevzema nepremičnine v celoti ali v čim
večjem solastniškem deležu.
(5) Korespondenco med subjekti iz prvega odstavka tega
člena vodi Ministrstvo za javno upravo, ki sporoči enotno stališče državnemu
odvetništvu. Če v zapuščino sodijo le nepremičnine iz druge in tretje alineje
prvega odstavka tega člena, korespondenco med subjektoma vodi Sklad kmetijskih
zemljišč in gozdov Republike Slovenije, ki sporoči enotno stališče državnemu
odvetništvu.
4. člen
(obveščanje o omejitvi dedovanja in oblikovanje predloga o
obsegu omejitve dedovanja za premičnine, finančno premoženje in pravice
intelektualne lastnine)
(1) Če zapustnikovo premoženje obsega finančno in premično premoženje,
državno odvetništvo obvesti o zapuščinskem postopku Ministrstvo za delo,
družino, socialne zadeve in enake možnosti, ki opravi analizo v smislu drugega
odstavka prejšnjega člena, sprejme odločitev o prevzemu in stališče sporoči
državnemu odvetništvu.
(2) Če zapustnikovo premoženje obsega pravice intelektualne
lastnine, državno odvetništvo obvesti o zapuščinskem postopku Ministrstvo za
gospodarski razvoj in tehnologijo, ki opravi analizo v smislu drugega odstavka
prejšnjega člena, sprejme odločitev o prevzemu in stališče sporoči državnemu
odvetništvu.
5. člen
(upravljavec premoženja iz omejitve dedovanja)
(1) Upravljavec nepremičnine, ki preide v last Republike
Slovenije iz omejitve dedovanja in je po namenski rabi:
-       
kmetijsko zemljišče, gozd in kmetija ter po dejanski rabi javne evidence
Geodetske uprave Republike Slovenije ni gozd, je Sklad kmetijskih zemljišč in
gozdov Republike Slovenije;
-       
kmetijsko zemljišče in gozd ter je po dejanski rabi javne evidence
Geodetske uprave Republike Slovenije gozd, ne glede na to, ali je gozd del
kmetije ali ne, je družba Slovenski državni gozdovi, d. o. o.;
-       
stavbno zemljišče in stavba ter del stavbe, ne glede na dejansko rabo,
je Ministrstvo za javno upravo.
(2) Če je nepremičnina, ki preide v last Republike
Slovenije iz omejitve dedovanja, po namenski rabi deloma stavbna, deloma
kmetijska in deloma gozdna, vendar je v deležu, večjem od 50 % v območju
stavbnih zemljišč, je upravljavec nepremičnine Ministrstvo za javno upravo.
(3) Če je nepremičnina, ki preide v last Republike
Slovenije iz omejitve dedovanja, v deležu, večjem od 50 %, v območju kmetijskih
zemljišč ali gozdov, jo prevzameta Sklad kmetijskih zemljišč in gozdov ter
družba Slovenski državni gozdovi, d. o. o., ki z zemljiščem
upravljata upoštevaje njegovo dejansko rabo v smislu prve in druge alineje
prvega odstavka tega člena oziroma skladno z njunimi medsebojnimi dogovori za
dele zemljišč, ki so po namenski rabi stavbna.
(4) Če so nepremičnine iz prejšnjih odstavkov medsebojno
neločljivo funkcionalno povezane, je upravljavec vseh nepremičnin tisti
subjekt, ki bi postal upravljavec nepremičnine, ki ima po podatkih množičnega
vrednotenja Geodetske uprave Republike Slovenije najvišjo vrednost.
(5) Nepremičninam, ki preidejo v last Republike
Slovenije iz omejitve dedovanja in upravljavca ni mogoče določiti po pravilih
iz prejšnjih odstavkov, se le-ta določi skladno z 11. členom Zakona o
stvarnem premoženju države in samoupravnih lokalnih skupnosti (Uradni list RS,
št. 11/18 in 79/18).
(6) Upravljavec premičnega premoženja in denarnih
sredstev, ki preidejo v last Republike Slovenije iz omejitve dedovanja, je
Ministrstvo za delo, družino, socialne zadeve in enake možnosti.
(7) Upravljavec finančnega premoženja, razen denarnih
sredstev, ki preide v last Republike Slovenije iz omejitve dedovanja, je
Ministrstvo za finance.
(8) Upravljavec pravic intelektualne lastnine, ki preidejo v
last Republike Slovenije iz omejitve dedovanja, je Ministrstvo za gospodarski
razvoj in tehnologijo.
(9) Državno odvetništvo posreduje pravnomočen sklep o
dedovanju pristojnim upravljavcem po tem členu.
6. člen
(obveščanje pri zapuščinah brez dedičev)
(1) Glede ravnanja državnega odvetništva v zvezi z
obvestili, ki jih sodišče pri zapuščinah brez dedičev pošlje v skladu s 142.a
členom Zakona o dedovanju, se smiselno uporabljajo določbe 2. in 4. člena
te uredbe.
(2) Če zapustnikovo premoženje obsega finančno
premoženje, orožje in druge premičnine, državno odvetništvo o teku
zapuščinskega postopka obvesti upravljavce bodočega premoženja, kot so določeni
v drugem odstavku 7. člena te uredbe.
7. člen
(upravljavec zapuščine brez dedičev)
(1) Upravljavec nepremičnega premoženja zapuščine brez
dedičev se določi na način, kot je določen v 5. členu te uredbe.
(2) Upravljavec zapuščine brez dedičev, ki obsega:
-       
finančno premoženje, je Ministrstvo za finance;
-       
orožje, je Ministrstvo za notranje zadeve;
-       
vozila, plovila in druge premičnine, razen orožja, je Ministrstvo za
javno upravo;
-       
pravice intelektualne lastnine, je Ministrstvo za gospodarski razvoj in
tehnologijo.
(3) Državno odvetništvo posreduje pravnomočen sklep o
dedovanju pristojnim upravljavcem po tem členu.
8. člen
(podatki o namenski in dejanski rabi)
(1) Namenska raba se povzema iz potrdil, ki jih izdaja
občina.
(2) Dejanska raba se povzema po podatkih iz javne
evidence Geodetske uprave Republike Slovenije.
9. člen
(obveščanje pri oporočnem dedovanju in volilih)
(1) Če je iz oporoke ali izjave zapustnika o volilu
razvidno, kateremu upravljavcu želi zapustnik zapustiti premoženje, državno
odvetništvo slednjega obvesti o vseh podatkih, ki so navedeni v drugem odstavku
2. člena te uredbe.
(2) Če upravljavec bodočega premoženja iz oporoke ali
izjave o volilu ni razviden, se glede obveščanja smiselno uporabljajo določila
6. in 7. člena te uredbe.
(3) Upravljavec bodočega premoženja iz prejšnjih
odstavkov opravi analizo o vrednosti in stroških, povezano s premoženjem v
smislu, kot ga določa 3. člen te uredbe, ter sporoči državnemu odvetništvu
izjavo, ali sprejema oporočno premoženje oziroma volilo.
(4) Če je v primeru iz prvega odstavka tega člena
predmet zapuščine premoženje, za katero je upravljavec določen s predpisi in ta
ni isti, kot ga je določil zapustnik, oporočni dedič oziroma volilojemnik
poskrbi za prenos pravice upravljanja, skladno z veljavnimi predpisi.
10. člen
(vpis upravljavca v evidence)
(1) Upravljavec iz 5., 7. in 9. člena te uredbe je
dolžan poskrbeti za vpis podatka o upravljavcu v evidence, ki jih določajo
predpisi za posamezno vrsto premoženja.
(2) Za vpis podatka o upravljavcu nepremičnin, ki jih
prevzame družba Slovenski državni gozdovi, d. o. o., poskrbi
Ministrstvo za kmetijstvo, gozdarstvo in prehrano na predlog te družbe.
11. člen
(podpora Ministrstvu za javno upravo pri prevzemanju
premoženja in ugotavljanju njegovega dejanskega stanja)
Pri prevzemanju, ugotavljanju dejanskega stanja in ravnanju s
premoženjem iz naslova omejitve dedovanja in zapuščine brez dedičev, katerega
upravljavec je po tej uredbi Ministrstvo za javno upravo, je dolžna nuditi
podporo tista upravna enota, na območju katere premoženje leži.

Uredba o ureditvi nekaterih vprašanj glede
pridobivanja premoženja države iz naslova dedovanja (Uradni list RS, št. 14/19) vsebuje naslednjo končno določbo:
»KONČNA DOLOČBA
12. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba
o spremembi in dopolnitvah Uredbe o ureditvi nekaterih vprašanj glede
pridobivanja premoženja države iz naslova dedovanja (Uradni list RS, št. 54/21)
vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.