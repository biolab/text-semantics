1. člen
(1) Z namenom, da se omeji gibanje prebivalstva in zaradi
zajezitve in obvladovanja epidemije COVID-19 se s tem odlokom začasno
prepoveduje ponujanje kulturnih in kinematografskih storitev neposredno končnim
uporabnikom v Republiki Sloveniji.
(2) Prepoved iz prejšnjega odstavka ne velja za tiste oblike
ponujanja kulturnih in kinematografskih storitev neposredno končnim
uporabnikom, ki so kot izjema od prepovedi ponujanja storitev navedene v drugih
odlokih, ki jih zaradi zajezitve in obvladovanja epidemije COVID-19 izda Vlada
Republike Slovenije.
2. člen
(1) Prepoved iz prvega odstavka prejšnjega člena ne velja za:
-       
knjižnice, in
-       
storitve ponujanja dostopa in ogleda kulturne dediščine brez
organiziranega vodenja na ograjenih odprtih javnih površinah z nepremično
kulturno dediščino.
(2) Prepoved iz prvega odstavka prejšnjega člena ne velja za
muzeje in galerije v statističnih regijah Osrednjeslovenska, Goriška,
Obalno-kraška, Gorenjska in Primorsko-notranjska.
3. člen
(1) Ponujanje storitev iz prve alineje prvega odstavka in
drugega odstavka prejšnjega člena je dovoljeno le pod pogojem, da se zagotovi:
-       
minimalni možni stik s končnimi uporabniki v skladu s sprejetimi
navodili Nacionalnega inštituta za javno zdravje (v nadaljnjem besedilu: NIJZ),
-       
redno prezračevanje ali ustrezna ventilacija prostorov, v katerih se
izvaja dejavnost ponujanja storitev končnim uporabnikom, in
-       
razkuževanje rok za končnega uporabnika pred vstopom in ob izstopu iz
prostorov, v katerih se izvaja dejavnost ponujanja storitev končnim uporabnikom.
(2) Pri opravljanju dejavnosti iz prejšnjega odstavka se
smiselno upoštevajo vsa higienska priporočila ministrstva, pristojnega za
zdravje, in NIJZ za preprečevanje okužbe z virusom SARS-CoV-2, ki so objavljena
na spletni strani ministrstva in NIJZ.
(3) Število oseb v zaprtih javnih prostorih, v katerih se
izvaja dejavnost ponujanja storitev knjižnic, muzejev oziroma galerij končnim
uporabnikom, se omeji na 30 kvadratnih metrov na posameznega uporabnika ali na
enega uporabnika, če je poslovni prostor manjši od 30 kvadratnih metrov.
(4) Odgovornost delodajalcev je, da zaposlenim zagotovijo
zaščitno opremo.
(5) Knjižnica, muzej oziroma galerija zagotovi spoštovanje
pogojev iz prvega odstavka in omejitev iz tretjega odstavka tega člena.
(6) Muzeji in galerije, ki so vpisani v razvid iz 87. člena
Zakona o varstvu kulturne dediščine (Uradni list RS, št. 16/08, 123/08, 8/11 –
ORZVKD39, 90/12, 111/13, 32/16 in 21/18 – ZNOrg), s svojimi ustanovitelji
uskladijo odpiralni čas ponujanja storitev neposredno končnim uporabnikom, pri
čemer upoštevajo še druge okoliščine glede odpiranja.
4. člen
(1) Ponujanje storitev iz druge alineje prvega odstavka 2.
člena tega odloka je dovoljeno le pod pogojem, da se zagotovi:
-       
minimalen možen stik s končnimi uporabniki v skladu s sprejetimi
navodili NIJZ, in
-       
razkuževanje rok za končnega uporabnika pred vstopom in ob izstopu iz
ograjene odprte javne površine z nepremično kulturno dediščino.
(2) Pri opravljanju dejavnosti iz prejšnjega odstavka se
smiselno upoštevajo vsa higienska priporočila ministrstva, pristojnega za
zdravje, in NIJZ za preprečevanje okužbe z virusom SARS-CoV-2, ki so objavljena
na spletni strani ministrstva in NIJZ.
(3) Število oseb na ograjenih odprtih javnih površinah z
nepremično kulturno dediščino, na katerih se ponuja storitev dostopa in ogleda
kulturne dediščine brez organiziranega vodenja končnim uporabnikom, se omeji na
enega uporabnika na 30 kvadratnih metrov ograjene odprte javne površine ali na
enega uporabnika, če je ograjena odprta javna površina manjša od 30 kvadratnih
metrov.
(4) Upravljavec ograjene odprte javne površine z nepremično
kulturno dediščino zagotovi spoštovanje pogojev iz prvega odstavka tega člena
in omejitev iz prejšnjega odstavka.
5. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o začasni prepovedi ponujanja kulturnih
in kinematografskih storitev končnim uporabnikom v Republiki Sloveniji (Uradni
list RS, št. 190/20) vsebuje naslednji končni določbi:
»KONČNI DOLOČBI
6. člen
Z dnem uveljavitve tega odloka preneha veljati Odlok o
začasni prepovedi ponujanja kulturnih in kinematografskih storitev končnim
uporabnikom v Republiki Sloveniji (Uradni list RS, št. 182/20).
7. člen
Ta odlok začne veljati 19. decembra 2020 in velja do vključno
29. decembra 2020.«.

Odlok o spremembah in dopolnitvi Odloka o
začasni prepovedi ponujanja kulturnih in kinematografskih storitev končnim
uporabnikom v Republiki Sloveniji (Uradni list RS, št. 198/20) spreminja 7. člen odloka tako, da
se glasi:
»7. člen
Ta odlok začne veljati 19. decembra 2020 in velja do 5. januarja 2021.«;
ter vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi Odloka o začasni prepovedi
ponujanja kulturnih in kinematografskih storitev končnim uporabnikom v
Republiki Sloveniji (Uradni list RS, št. 203/20) spreminja 7. člen odloka tako, da
se glasi:
»7. člen
Ta odlok začne veljati 19. decembra 2020 in velja do 12. januarja 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.