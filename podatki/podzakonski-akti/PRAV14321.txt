1. člen
(1) Ta pravilnik določa podrobnejši način oštevilčevanja in
označevanja stanovanj in poslovnih prostorov.
(2) Ta pravilnik se uporablja tudi za bivalne enote v skladu
s predpisi, ki urejajo stanovanja.
(3) Ta pravilnik se glede načina označevanja uporablja tudi
za individualne prostore, ki pripadajo določenim posameznim delom (npr. kleti,
drvarnice), v skladu s predpisi, ki urejajo stanovanja (v nadaljnjem besedilu:
gradbeno ločeni prostori).
2. člen
Stanovanja in poslovni prostori se oštevilčijo in označijo z
oznako.
3. člen
(1) Stanovanja in poslovni prostori se oštevilčijo z
zaporedno številko v okviru stavbe in fizično označijo pred vpisom stavbe ali
dela stavbe v kataster nepremičnin. Številka stanovanja in številka poslovnega
prostora se po izvedenem oštevilčenju in označitvi vpišeta v kataster
nepremičnin.
(2) Če številka stavbe v katastru nepremičnin ni določena, je
treba pred oštevilčenjem in označitvijo stanovanj in poslovnih prostorov
rezervirati številko stavbe v skladu s predpisi, ki urejajo vpise v kataster
nepremičnin. Rezervirano številko stavbe se uporabi za oštevilčenje in
označitev stanovanj in poslovnih prostorov ter vpis stavbe in delov stavb v
kataster nepremičnin.
4. člen
(1) Če je stavba vpisana v kataster nepremičnin in so
stanovanjem in poslovnim prostorom v katastru nepremičnin določene številke
stanovanj in poslovnih prostorov, vendar stanovanja in poslovni prostori niso
fizično označeni, se uporabijo številke stanovanj in poslovnih prostorov,
vpisane v katastru nepremičnin, in se označitev izvede v skladu s tem
pravilnikom.
(2) Označitev stanovanj in poslovnih prostorov izvede
upravnik stavbe, če stavba nima upravnika, pa lastnik oziroma najemnik
stanovanja ali poslovnega prostora.
5. člen
Podatke o stavbi in številkah stanovanj in poslovnih
prostorov iz katastra nepremičnin lahko za potrebe označitve stanovanj in
poslovnih prostorov pridobi upravnik stavbe, če stavba nima upravnika, pa
lastnik oziroma najemnik stanovanja ali poslovnega prostora na pisno zahtevo,
ki jo lahko vloži neposredno pri Geodetski upravi Republike Slovenije (v
nadaljnjem besedilu: geodetska uprava) ali jo pošlje po pošti ali po
elektronski poti, oziroma na ustno zahtevo, sporočeno po telefonu. Geodetska
uprava posreduje zahtevane podatke brezplačno na način, kot jih želi pridobiti
upravnik stavbe, lastnik oziroma najemnik stanovanja ali poslovnega prostora.
6. člen
(1) Na oznaki za stanovanje se vpišeta številka stavbe iz
katastra nepremičnin in številka stanovanja. Na oznaki za poslovne prostore se
vpišeta številka stavbe iz katastra nepremičnin in številka poslovnega
prostora.
(2) Na oznaki za gradbeno ločene prostore se poleg številk iz
prejšnjega odstavka pripiše dodatek v obliki velike tiskane črke (npr. klet, ki
pripada stanovanju številka 12 v stavbi številka 112, se označi z oznako
112-12A ali 112-12K).
7. člen
(1) Številka stanovanja ali številka poslovnega prostora se
vpiše na oznaki za stanovanje ali poslovni prostor tako, da se vpiše številka
stavbe brez številke katastrske občine in številka stanovanja ali poslovnega
prostora. Za gradbeno ločene prostore se na oznako poleg številke stanovanja
ali številke poslovnega prostora pripiše dodatek v obliki velike tiskane črke
(npr. klet, ki pripada stanovanju številka 12 v stavbi številka 112, se označi
z oznako 112-12A ali 112-12K). Številka stanovanja, številka poslovnega prostora
ali dodatek gradbeno ločenega prostora se vpišejo brez vodilnih ničel.
(2) Na oznaki je pred številko stavbe napis »Stavba«, pred
številko stanovanja pa je glede na vrsto stanovanjske enote napis »Stanovanje«
ali »Bivalna enota«. Na oznaki za označitev poslovnih prostorov je napis
»Poslovni prostor«.
(3) Oblika in velikost oznake s primerom oznake za stanovanje
in poslovni prostor je določena v Prilogi 1, ki je sestavni del tega
pravilnika. Oblika in velikost oznake s primerom oznake za gradbeno ločen
prostor je določena v Prilogi 2, ki je sestavni del tega pravilnika.
8. člen
(1) Oznaka stanovanja ali poslovnega prostora mora biti
trajno nameščena na vidnem mestu nad ali ob glavnih vhodnih vratih.
(2) Oznaka gradbeno ločenih prostorov se namesti, če imajo ti
prostori svoj vhod, na način iz prejšnjega odstavka.
(3) Če je stanovanje, poslovni prostor ali gradbeno ločeni
prostor v objektu, ki je varovan na podlagi zakona, ki ureja varstvo kulturne
dediščine, in bi oznaka v trajni obliki na vidnem mestu nad ali ob glavnih
vhodnih vratih povzročila spremembo lastnosti, vsebine, oblike ter s tem
vrednosti kulturne dediščine, se oznake ne namesti.
9. člen
(1) Spremembe številk stanovanj in poslovnih prostorov se
lahko izvedejo, če so številke stanovanj in poslovnih prostorov vpisane v
kataster nepremičnin.
(2) Stanovanja oziroma poslovni prostori, ki nastanejo z
združitvijo stanovanj ali poslovnih prostorov, se oštevilčijo s številko
stanovanja ali poslovnega prostora z največjo površino. Za stanovanja oziroma
poslovne prostore, ki nastanejo z delitvijo stanovanj ali poslovnih prostorov,
se za stanovanje ali poslovni prostor, ki ima največjo površino, uporabi
obstoječa številka stanovanja ali poslovnega prostora, ostala novonastala
stanovanja ali poslovni prostori pa se oštevilčijo z naslednjimi prostimi
številkami stanovanj oziroma poslovnih prostorov v okviru stavbe.
(3) Za spremembo številk stanovanj in poslovnih prostorov, ki
vsebuje primerjalni seznam, ki za vsako stanovanje ali poslovni prostor
izkazuje podatke o številki dela stavbe ter podatke o stari in novi številki
stanovanja in poslovnega prostora, se smiselno uporablja 5. člen tega
pravilnika, pri čemer je vzorec obrazca zahteve za spremembo številk stanovanj
in poslovnih prostorov dostopen na osrednjem spletnem mestu državne uprave.
10. člen
Označevanje mora biti izvedeno v trajni obliki in enotno za
celo stavbo.
11. člen
Ta pravilnik začne veljati 4. aprila 2022.
Št. 007-311/2021
Ljubljana, dne 15. julija 2021
EVA 2021-2550-0029
Mag. Andrej Vizjak
minister
za okolje in prostor

Priloga
1: Oblika oznake za stanovanje
Priloga
2: Oblika oznake za gradbeno ločen prostor, ki pripada stanovanju