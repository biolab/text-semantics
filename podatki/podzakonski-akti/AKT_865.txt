1. člen
(vsebina akta)
Ta splošni akt natančneje določa obliko in
način objave obvestila iz drugega odstavka 129. člena Zakona o elektronskih
komunikacijah (Uradni list RS, št. 109/12; v nadaljnjem besedilu: ZEKom-1) o
spremembi pogojev, določenih v naročniški pogodbi.
2. člen
(pomen izrazov)
Izrazi, uporabljeni v tem splošnem aktu,
imajo enak pomen, kot je določen v ZEKom-1.
3. člen
(pogoji iz naročniške pogodbe)
Za potrebe tega splošnega akta pogoji iz
naročniške pogodbe poleg splošnih pogojev poslovanja operaterja, cenika, obsega
in kakovosti storitev, ki so predmet naročniške pogodbe, obsegajo tudi vse
ostale pogoje naročniške pogodbe, določene v prvem odstavku 129. člena ZEKom-1.
4. člen
(način obvestila)
(1) Operater mora naročnike o vsaki
spremembi pogojev iz naročniške pogodbe obvestiti najmanj 30 dni pred
uveljavitvijo sprememb. Vsebina obvestila mora ustrezati obliki, ki je
definirana v 5. členu tega splošnega akta. 
(2) Operater mora v roku, ki ga
definira prvi odstavek tega člena, objaviti obvestilo na vidnem mestu v svojih
poslovalnicah in na posebnem zavihku na svoji spletni strani. Ta zavihek mora
na pregleden način vsebovati seznam vseh aktualnih in preteklih sprememb
pogodbenih pogojev ter povezave do obvestil. Do navedenega zavihka se dostopa
neposredno iz glave glavne spletne strani operaterja, poimenovan pa mora biti
tako, da iz imena zavihka izhaja, da je namenjen objavi sprememb pogodbenih
pogojev. 
(3) Operater mora v roku, ki ga
definira prvi odstavek tega člena, naročnikom poslati obvestilo po elektronski
pošti, v kolikor ima njihov elektronski naslov. V kolikor operater razpolaga z
mobilno številko naročnika, lahko naročnikom namesto elektronskega sporočila
pošlje SMS sporočilo, s katerim jih opozori na spremembo pogojev in hkrati
navede neposredno elektronsko povezavo na spletno stran iz drugega odstavka
tega člena. Operater lahko naročniku obvestilo posreduje tudi tako, da ga
objavi na uporabniškem portalu ali podobni aplikaciji (dalje: portal), če je
naročnik registrirani uporabnik takega portala in le-ta omogoča avtomatizirano
obveščanje uporabnikov brez njihove zahteve (ti. potisno sporočilo). 
(4) Če operater ne more posredovati
obvestila na nobenega od načinov iz tretjega odstavka tega člena, mora
naročniku poslati pisno obvestilo v fizični obliki tako, da ga v roku, ki ga
definira prvi odstavek tega člena, pošlje na njegov naslov kot samostojno
sporočilo brez drugih vsebin. Tako obvestilo se lahko nahaja v ovojnici skupaj
z računom. V primeru, ko operater račune naročnikom pošilja po elektronski
poti, mora biti obvestilo ločeno od računa in brez drugih vsebin. 
(5) Operater mora izbrati tisti način
obveščanja iz tretjega oziroma četrtega odstavka tega člena, ki ga je naročnik
ob podpisu pogodbe izbral kot način obveščanja. 
(6) Naročnike, ki imajo sklenjena
predplačniška pogodbena razmerja, in za katere operater ne razpolaga z drugimi
kontaktnimi podatki, lahko operater obvesti tako, da jim v roku iz prvega
odstavka tega člena pošlje SMS sporočilo, v katerem jih opozori na spremembe in
navede neposredno elektronsko povezavo na spletno stran iz drugega odstavka
tega člena, na kateri se obvestilo nahaja.
5. člen
(oblika obvestila)
(1) Obvestilo mora vsebovati natančno
in jasno navedbo spremembe pogojev iz naročniške pogodbe ter navedbo, s katerim
dnem bo sprememba pogojev pričela veljati.
(2) Poleg navedbe, v katerem delu se
posamezno pogodbeno določila spreminja, mora operater zagotoviti tudi
prečiščeno različico besedila pogodbenega določila (npr. člena ali odstavka
člena), ki se spreminja.
(3) Razen v primerih, ko je sprememba
pogojev, določenih v naročniški pogodbi, nujna zaradi uskladitve z ZEKom-1
oziroma na njegovi podlagi sprejetimi podzakonskimi akti, mora obvestilo
vsebovati navedbo, da imajo naročniki v istem roku, to je do uveljavitve
spremembe, brez odpovednega roka, brez plačila stroškov prekinitve naročniškega
razmerja in brez pogodbene kazni pravico odstopiti od naročniške pogodbe, v
kolikor se s predlaganimi spremembami ne strinjajo.
(4) V obvestilu morajo biti navedene
možnosti, ki jih imajo naročniki v primeru odstopa od naročniške pogodbe skladno
z določili četrtega odstavka 129. člena ZEKom-1.
(5) Obvestilo mora vsebovati tudi
navedbo, da lahko za dodatne informacije in pojasnila v zvezi z najavljeno
spremembo naročniki pokličejo na operaterjevo brezplačno telefonsko številko za
pomoč uporabnikom ali se obrnejo na zaposlene v poslovnih enotah operaterja.

Splošni akt o obliki in načinu objave
obvestila o spremembi pogojev iz naročniške pogodbe (Uradni list RS, št. 62/13) vsebuje naslednjo končno določbo:
»6. člen
(začetek
veljavnosti)
Ta splošni akt začne veljati naslednji dan
po objavi v Uradnem listu Republike Slovenije.«.

Splošni akt o spremembah in dopolnitvah
Splošnega akta o obliki in načinu objave obvestila o spremembi pogojev iz
naročniške pogodbe (Uradni list RS, št. 43/17) vsebuje naslednje prehodne in
končne določbe:
»2. člen
(prehodne in
končne določbe)
Ta splošni akt začne veljati naslednji dan
po objavi, uporabljati pa se začne 2 meseca po objavi v Uradnem listu Republike
Slovenije. 
Operater naj znotraj roka iz prvega
odstavka tega člena obstoječe naročnike poziva, da se izjasnijo, na kateri
način iz 4. člena splošnega akta želijo biti obveščeni o spremembah pogojev iz
naročniške pogodbe, in jih opozori, da jim bo, če se ne bodo o tem izjasnili,
obvestila pošiljal po enem od načinov iz 4. člena splošnega akta, ki ga mora
jasno navesti.«.