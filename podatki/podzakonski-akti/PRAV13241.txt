1. člen
(uvod)
(1) S tem pravilnikom se ureja postopek uveljavljanja
terjatev Republike Slovenije (v nadaljnjem besedilu: RS) v postopkih zaradi
insolventnosti po zakonu, ki ureja finančno poslovanje, postopke zaradi
insolventnosti, prisilnega prenehanja in likvidacije (v nadaljnjem besedilu:
postopki zaradi insolventnosti), način pošiljanja dokumentacije in spremljanje
teh postopkov.
(2) Ta pravilnik se enako kot za uveljavljanje terjatev
RS uporablja tudi za postopek uveljavljanja terjatev Zavoda za zdravstveno
zavarovanje Slovenije (v nadaljnjem besedilu: ZZZS) in Zavoda za pokojninsko in
invalidsko zavarovanje Slovenije (v nadaljnjem besedilu: ZPIZ) – oba v zvezi s
terjatvami iz obveznega zavarovanja, razen določb 7., 9. in 10. člena tega
pravilnika.
2. člen
(izrazi)
Izrazi, uporabljeni v tem pravilniku, imajo naslednji pomen:
-       
»nosilec terjatve« je RS, ZPIZ ali ZZZS kot upravičenec do prejemkov na
podlagi vzpostavljene terjatve,
-       
»skrbnik terjatve« je organ (neposredni proračunski uporabnik), ki
določi višino terjatve in spremlja njen obstoj od njenega nastanka do
prenehanja ter za račun nosilca terjatve izvaja vse potrebne ukrepe
uveljavljanja terjatve s ciljem, da doseže njeno poplačilo. Skrbnik terjatve je
nosilec terjatve ali drug organ oziroma organizacija, če zakon ali na njegovi
podlagi izdani predpis tako določa.
3. člen
(vodenje in evidenca terjatve RS)
(1) Izvajanje vseh ali posameznih nalog skrbnika
terjatve se lahko z zakonom ali pogodbo prenese na drug organ.
(2) V primerih, ko je terjatev, za katero učinkuje
postopek zaradi insolventnosti, evidentirana v glavni knjigi proračuna RS ali
neposrednega proračunskega uporabnika in se poplačilo terjatve izvede na
podračun za izvrševanje proračuna RS, naloge skrbnika terjatve v delu, ki se
nanašajo na evidentiranje sprememb o obstoju in višini terjatve, izvaja
Ministrstvo za finance, Direktorat za javno računovodstvo (v nadaljnjem
besedilu: DJR).
(3) V primerih iz prejšnjega odstavka mora skrbnik
terjatve dokumentacijo, ki jo pridobi od Državnega odvetništva Republike Slovenije
(v nadaljnjem besedilu: državno odvetništvo), in drugo za knjigovodsko
evidentiranje potrebno dokumentacijo, s katero razpolaga, poslati DJR.
4. člen
(prijava terjatve)
(1) Skrbnik terjatve mora spremljati objave sklepov
sodišč o začetih postopkih zaradi insolventnosti na spletnih straneh Agencije
Republike Slovenije za javnopravne evidence in storitve.
(2) V primeru obstoja terjatve do dolžnika, za katerega
je začet postopek zaradi insolventnosti, mora skrbnik terjatve o tem obvestiti
državno odvetništvo.
(3) Obvestilo državnemu odvetništvu mora biti podano za
vsakega nosilca terjatve posebej in za vsakega dolžnika posebej ter mora
vsebovati podatke o:
-       
datumu začetka in vrsti postopka zaradi insolventnosti,
-       
sodišču, ki vodi postopek,
-       
dolžniku (podatki, potrebni za identifikacijo),
-       
višini, vrsti in nosilcu terjatve, skupaj z ustreznimi dokazili, ter
opis morebitnih zavarovanj z ustreznimi dokazili,
-       
številkah podračunov in referenco prejemnika, kamor naj se izvede
plačilo terjatve.
(4) Obvestilo iz prejšnjega odstavka je treba poslati,
tako da ga državno odvetništvo prejme najpozneje pet delovnih dni pred iztekom
roka za prijavo terjatve v postopek.
5. člen
(način prijave terjatve)
Državno odvetništvo na podlagi podatkov iz 4. člena tega
pravilnika sestavi prijavo terjatve v postopek zaradi insolventnosti in jo
pošlje pristojnemu sodišču. Kopijo prijave državno odvetništvo pošlje skrbniku
terjatve.
6. člen
(obveščanje)
(1) Državno odvetništvo obvešča skrbnika terjatve o
zadevah in poteku postopkov, ki se nanašajo na obstoj in višino terjatve.
(2) Skrbnik terjatve pošlje državnemu odvetništvu svoje
stališče oziroma predlog za vložitev ustrezne vloge ali pravnega sredstva v
postopku v roku, ki ga določi državno odvetništvo v obvestilu iz prejšnjega
odstavka, oziroma najpozneje tri delovne dni pred iztekom zakonskega roka
oziroma roka, ki ga določi sodišče za posamezno dejanje v postopku zaradi
insolventnosti.
7. člen
(uveljavljanje glasovalnih pravic)
Kadar RS v skladu s sklepom Vlade RS št. 712‑03/96‑3/1‑8
z dne 24. 10. 1996 nastopa kot pomembnejši upnik in državno odvetništvo
potrebuje glede načrta finančnega prestrukturiranja soglasje Ministrstva za
finance, državno odvetništvo podatke o višini vseh prijavljenih terjatev RS
pošlje Ministrstvu za finance, Sektorju za upravljanje z javnim premoženjem (v
nadaljnjem besedilu: SUJP), ki po pregledu dokumentacije izdela mnenje oziroma
izda soglasje.
8. člen
(spremljanje terjatve)
(1) Ko je sklep o potrditvi prisilne poravnave
pravnomočen oziroma ko je predvidena delitev stečajne ali likvidacijske mase,
državno odvetništvo o tem nemudoma obvesti skrbnika terjatve.
(2) Skrbnik terjatve mora spremljati stanje terjatve,
vključno s pripadajočimi obrestmi in poplačila.
(3) Če terjatev ni plačana v roku, skrbnik terjatve
zagotovi njeno izterjavo.
(4) Ko se s pravnomočnim sklepom sodišča postopek zaradi
insolventnosti konča, se terjatve, ki niso in ne bodo poplačane, delno ali v
celoti odpišejo, razen če z zakonom ni določeno drugače.
9. člen
(konverzija terjatve RS)
(1) Če v postopku prisilne poravnave pristojno
ministrstvo poda predlog za konverzijo terjatve RS v lastniški delež, mora
predlog poslati strokovni komisiji v postopkih prisilne poravnave in stečajev
družb (v nadaljevanju: strokovna komisija), ki deluje v okviru Ministrstva za
finance, da izvede vse aktivnosti, potrebne za izvedbo konverzij.
(2) Strokovna komisija mora v primeru konverzije
terjatve RS po en izvod zbrane dokumentacije (na primer kopija sklepa vlade,
sklenjena pogodba oziroma njen overjeni prepis oziroma verodostojna kopija
izvirnika, kopija zapisnika skupščine gospodarske družbe) takoj, ko z njo
razpolaga, poslati:
-       
vsem skrbnikom terjatev, ki pod pogojem, da je prisilna poravnava
pravnomočno potrjena, konvertirane terjatve knjigovodsko zaprejo,
-       
Slovenskemu državnemu holdingu, d. d. (v nadaljnjem besedilu: SDH) ali
državnemu organu, pristojnemu za upravljanje kapitalske naložbe RS v
gospodarski družbi, če predmet konverzije niso njegove terjatve, in
-       
DJR.
(3) Ko je prisilna poravnava, v kateri se terjatev RS
konvertira v lastniški delež, pravnomočno potrjena, državno odvetništvo v osmih
dneh o tem obvesti skrbnika terjatve.
(4) Skrbnik terjatve o pravnomočnem sklepu sodišča
seznani DJR in SDH.
10. člen
(prodaja terjatve)
(1) Ko se prodaja posamezne terjatve RS ali njenega dela
izvede v skladu s predpisom, ki ureja način prodaje terjatev RS v postopkih
prisilnih poravnav in stečajev, komisija, pristojna za prodajo in drugo razpolaganje
s finančnim premoženjem in terjatvami RS manjše vrednosti (v nadaljnjem
besedilu: komisija), takoj po sklenitvi pogodbe pošlje DJR en izvod sklenjene
pogodbe. Po prejemu kupnine DJR pošlje komisiji dokazilo o prejemu kupnine. Če
kupnina v pogodbenem roku ni bila vplačana, DJP takoj po izteku roka pošlje
komisiji obvestilo, da v pogodbenem roku nakazilo ni bilo izvedeno.
(2) Komisija pošlje en izvod pogodbe skupaj z dokazilom
o nakazilu kupnine skrbniku terjatve, ki ob upoštevanju prejetih dokazil
terjatev do dolžnika knjigovodsko zapre. Če skrbnik terjatve od komisije ne
prejme dokazila o nakazilu kupnine, se šteje, da terjatev RS ni bila prodana.
(3) Če so predmet prodaje terjatve iz obveznih dajatev,
katerih skrbnik terjatve je davčni organ, se kupnina v delu, ki je poplačilo
teh terjatev, prenakaže na podračun, ki ga določi davčni organ.
(4) Komisija za prodajo pošlje izjavo o prenosu terjatve
na kupca dolžniku in državnemu odvetništvu.
KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
postopku uveljavljanja in spremljanja terjatev Republike Slovenije v
insolventnih postopkih (postopku prisilne poravnave, stečaja oziroma
likvidacije), o načinu posredovanja dokumentacije in o spremljanju postopkov
(Uradni list RS, št. 55/04).
12. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 429-208/2017
Ljubljana, dne 28. februarja 2018
EVA 2017-1611-0097
mag. Mateja Vraničar Erman
l.r.
Ministrica
za finance