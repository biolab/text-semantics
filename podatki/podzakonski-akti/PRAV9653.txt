1. člen
Ta pravilnik določa geografsko območje ter način pridelave in
priprave za trg za Slovenski med z zaščiteno geografsko označbo (v nadaljnjem
besedilu: Slovenski med).
2. člen
(1) Ime Slovenski med ima lahko samo med, pridelan in
pripravljen za trg na geografskem območju in na način, ki sta določena v specifikaciji
za Slovenski med, ki jo je potrdilo Ministrstvo za kmetijstvo, gozdarstvo in
prehrano (v nadaljnjem besedilu: Ministrstvo) v skladu s predpisom, ki ureja
postopke zaščite kmetijskih pridelkov oziroma živil.
(2) Specifikacija za Slovenski med iz prejšnjega odstavka je
dosegljiva na Ministrstvu, Dunajska cesta 58, Ljubljana, ali na spletnih
straneh ministrstva (www.mkgp.gov.si) pod povezavo Zaščita kmetijskih pridelkov
oziroma živil.
3. člen
Slovenski med mora biti označen v skladu s predpisom, ki ureja
splošno označevanje predpakiranih živil, in s tem pravilnikom.
4. člen
Ime Slovenski med lahko uporablja pridelovalec medu, ki zanj
pridobi certifikat v skladu s predpisom, ki ureja postopke zaščite kmetijskih
pridelkov oziroma živil.
5. člen
Zaščitni znak za Slovenski med pridobi pridelovalec tega medu
v skladu s predpisom, ki ureja zaščitni znak za označevanje kmetijskih
pridelkov oziroma živil.
6. člen
Vsi pridelovalci Slovenskega medu, ki pridobijo certifikat iz
4. člena tega pravilnika in pridelujejo Slovenski med, morajo enkrat letno,
najpozneje do konca februarja, na Ministrstvo pisno sporočiti količino
Slovenskega medu, ki so ga v preteklem letu proizvedli.
7. člen
Pridelovalci medu, ki so do uveljavitve tega pravilnika za
svoje pridelke uporabljali ime »Slovenski med«, morajo pridobiti certifikat iz
4. člena tega pravilnika najpozneje v roku enega leta od dneva uveljavitve tega
pravilnika. Če certifikata v predpisanem roku ne pridobijo, imena Slovenski med
na svojih proizvodih ne smejo več uporabljati.
8. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 33203-35/2007/26
Ljubljana, dne 15. maja 2009
EVA 2009-2311-0103
dr. Milan Pogačnik l.r.
Minister
za kmetijstvo,
gozdarstvo in prehrano