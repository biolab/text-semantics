1. člen
(vsebina)
(1) Ta pravilnik določa
podrobnejša merila za izbor nosilca javnega pooblastila za zbiranje in obdelavo
podatkov ter izdelavo ocen emisij toplogrednih plinov, amonijaka in drugih
onesnaževal zraka v kmetijstvu (v nadaljnjem besedilu: nosilec javnega
pooblastila) in podrobnejše pogoje, ki jih mora izpolnjevati nosilec javnega
pooblastila.
(2) Ta pravilnik določa
tudi način oblikovanja cene storitev iz prejšnjega odstavka.
2. člen
(podrobnejša merila)
(1) Merila za izbor
nosilca javnega pooblastila na javnem razpisu so znanja, reference in delovne
izkušnje s področja emisij toplogrednih plinov, amonijaka in drugih onesnaževal
zraka iz kmetijstva ter poznavanje metodike za potrebe poročanja o emisijah v
skladu s predpisi Evropske unije.
(2) Pri znanju in
referencah iz prejšnjega odstavka se upoštevajo strokovni članki in prispevki,
strokovne naloge in sodelovanje v delovnih skupinah s področja emisij
toplogrednih plinov, amonijaka in drugih onesnaževal zraka v kmetijstvu.
(3) Pri delovnih
izkušnjah iz prvega odstavka tega člena se upošteva pet let delovnih izkušenj s
področja emisij toplogrednih plinov, amonijaka in drugih onesnaževal zraka iz
kmetijstva.
(4) Pri poznavanju
metodike iz prvega odstavka tega člena se upošteva sodelovanje pri pripravi
poročevalskih zahtev za nacionalno poročanje o emisijah toplogrednih plinov,
amonijaka in drugih onesnaževal zraka iz kmetijstva oziroma za poročanje v
skladu s predpisi Evropske unije.
3. člen
(podrobnejši pogoji)
(1) Nosilec javnega
pooblastila, ki je pravna oseba ali samostojni podjetnik posameznik, mora imeti
sam ali skupaj z drugo pravno osebo ali samostojnim podjetnikom posameznikom, s
katerim ima sklenjeno pogodbo o izvajanju del, najmanj tri zaposlene, ki
izpolnjujejo naslednje pogoje:
1.     
imajo najmanj izobrazbo naravoslovne smeri, pridobljeno po študijskem
programu druge stopnje, oziroma izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven,
2.     
imajo najmanj tri leta delovnih izkušenj in
3.     
izkazujejo poznavanje naslednjih področij:
a)   
obračunavanje, spremljanje in poročanje glede emisij na področju
rastlinske pridelave in živinoreje,
b)   
poročevalske zahteve v skladu s predpisi Evropske unije, ki urejajo
obračunavanje emisij na področju rastlinske pridelave in živinoreje,
c)   
priprava nacionalnih poročil in poročil v skladu s predpisi Evropske
unije, ki urejajo obračunavanje emisij na področju rastlinske pridelave in
živinoreje.
(2) Ne glede na
prejšnji odstavek mora imeti eden izmed zaposlenih, ki usklajuje delo z
ostalimi zaposlenimi, najmanj izobrazbo naravoslovne smeri, pridobljeno po
študijskem programu tretje stopnje, oziroma izobrazbo, ki ustreza ravni
izobrazbe, pridobljene po študijskih programih tretje stopnje, in najmanj pet
let delovnih izkušenj s področja zbiranja in obdelave podatkov izdelave ocen
emisij toplogrednih plinov, amonijaka in drugih onesnaževal zraka v kmetijstvu.
4. člen
(način oblikovanja cene)
(1) V ceno urne
postavke izvajanja storitev zbiranja, obdelave podatkov in izdelave ocen emisij
toplogrednih plinov, amonijaka in drugih onesnaževal zraka v kmetijstvu so
vključeni stroški plač, prispevkov delodajalca, blaga in storitev.
(2) Cena urne postavke
za kabinetno delo znaša 33,41 eura neto.
(3) Za zbiranje,
obdelavo podatkov in izdelavo ocen emisij toplogrednih plinov, amonijaka in
drugih onesnaževal zraka v kmetijstvu je predvideno letno največ do 1000 ur
kabinetnega dela.
KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-386/2022/19
Ljubljana, dne 20. januarja 2023
EVA 2022-2330-0079
Irena Šinko
ministrica
za kmetijstvo, gozdarstvo in prehrano