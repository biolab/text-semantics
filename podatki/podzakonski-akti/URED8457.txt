l. SPLOŠNE DOLOČBE
1. člen
(vsebina)
Ta uredba določa podrobnejše pogoje, merila in vrste
razvojnih spodbud za turizem (v nadaljnjem besedilu: razvojne spodbude), ki jih
dodeljuje ministrstvo, pristojno za turizem (v nadaljnjem besedilu:
ministrstvo).
2. člen
(vrste razvojnih spodbud)
Ta uredba se uporablja za dodeljevanje razvojnih spodbud, ki
jih ministrstvo namenja za izvajanje ukrepov za spodbujanje razvoja turizma,
zlasti za:
-       
izvajanje in razvoj podpornih storitev, značilnih za turistični sektor;
-       
razvoj in promocijo integralnih turističnih proizvodov in tematskih
turističnih proizvodov na državni ravni;
-       
trženje in promocijo turistične ponudbe Slovenije na domačem in tujih
trgih;
-       
vlaganja v izboljšanje kakovosti turizma, trajnostni razvoj turizma,
izboljšanje kompetenc zaposlenih v turizmu, digitalizacijo turistične ponudbe
ter spremljanje kazalnikov in učinkov turizma;
-       
vlaganja v turistično infrastrukturo.
ll. VLAGANJA V TURISTIČNO INFRASTRUKTURO
3. člen
(vrste investicijskih projektov)
Vlaganja v turistično infrastrukturo iz pete alineje
prejšnjega člena se izvajajo pri obnovi in gradnji nove turistične
infrastrukture (v nadaljnjem besedilu: investicijski projekti) in obsegajo
vlaganja v:
-       
razvoj nastanitvenih zmogljivosti višje kakovosti za izboljšanje dodane
vrednosti turizma;
-       
preoblikovanje nosilnih produktov slovenskega turizma za izboljšanje
kakovosti in povečanje dodane vrednosti;
-       
javno in skupno turistično infrastrukturo in naravne znamenitosti na
turističnih območjih;
-       
drugo turistično infrastrukturo v skladu s strateškimi usmeritvami na
področju turizma.
4. člen
(pogoji za dodeljevanje razvojnih spodbud za razvoj
nastanitvenih zmogljivosti)
(1) Za dodelitev razvojne spodbude za razvoj nastanitvenih
zmogljivosti iz prve alineje prejšnjega člena mora investicijski projekt
izpolnjevati naslednje pogoje:
1.     
zgrajeni, obnovljeni ali razširjeni objekti, ki so jim namenjene
razvojne spodbude, morajo po zaključku investicije dosegati vsaj kategorijo
treh zvezdic oziroma jabolk v skladu z veljavnimi predpisi, ki urejajo
kategorizacijo nastanitvenih obratov oziroma so uveljavljeni na trgu na državni
ravni;
2.     
vlogi za dodelitev razvojne spodbude mora biti priložena projektna
dokumentacija; gradbeno dovoljenje ali priglasitev del pa je treba predložiti
dokumentaciji za izplačilo sredstev, kadar pridobitev gradbenega dovoljenja ali
priglasitev del zahteva veljavna gradbena zakonodaja;
3.     
vlagatelj ima nepremičnino v svoji lasti; če pa ni lastnik oziroma edini
lastnik, mora priložiti pogodbo o najemu, služnosti ali stavbni pravici.
Kolikor iz navedenih dokumentov ni razvidno, da se lastnik oziroma solastnik
strinja z načrtovanimi aktivnostmi, mora predložiti tudi soglasje lastnika
oziroma solastnika. Vse navedeno mora veljati za obdobje, ki ni krajše od
amortizacije naložbe v projekt v skladu s predloženim investicijskim programom
oziroma oceno naložbenega projekta;
4.     
projekt bo kot posledica izvedbe in poslovanja projekta zavezan k
ohranitvi delovnih mest in spodbujanju k ustvarjanju novih delovnih mest;
5.     
projekt mora po dokončanju pridobiti energetsko izkaznico najmanj
razreda B, kot določa zakon, ki ureja energetiko;
6.     
novogradnje, ki so investicijski projekt, bodo morale biti skoraj
ničenergijske stavbe v skladu z zakonom, ki ureja učinkovito rabo energije, in
dodatnim pogojem, da je poraba energije v novogradnjah za vsaj 20 % manjša od
zahtev za skoraj ničenergijske stavbe;
7.     
projekt mora biti skladen s pogoji območja Natura 2000, če je projekt na
tem območju;
8.     
v dveh letih po izvedbi projekta je treba pridobiti enega izmed
mednarodno priznanih okoljskih znakov, ki jih priznava tudi Zelena shema
slovenskega turizma, in certifikat Slovenia Green, če je to v skladu z naravo
projekta;
9.     
izveden mora biti v skladu z načelom, da se ne škoduje bistveno
okoljskim ciljem Evropske unije, določenim v 17. členu Uredbe (EU) 2020/852
Evropskega parlamenta in Sveta z dne 18. junija 2020 o vzpostavitvi okvira za
spodbujanje trajnostnih naložb ter spremembi Uredbe (EU) 2019/2088 (UL L št.
198 z dne 22. junija 2020, str. 13).
(2) Pri razvojni spodbudi iz prejšnjega odstavka morajo biti
upoštevana pravila državnih pomoči, ki so določena v ukrepu 4.10.b Programa
izvajanja finančnih spodbud Ministrstva za gospodarski razvoj in tehnologijo
2015–2020 oziroma v vsakokratnem veljavnem programu (v nadaljevanju: program
finančnih spodbud).
5. člen
(merilo kakovosti projekta za dodeljevanje razvojnih spodbud
za razvoj nastanitvenih zmogljivosti)
Pri merilu kakovosti projekta za dodelitev razvojne spodbude
za razvoj nastanitvenih zmogljivosti se upošteva, ali investicijski projekt:
-       
razvija turistične produkte, s katerimi vpliva na izboljšanje dodane
vrednosti;
-       
vpliva na družbeno trajnost, kar pomeni, da spodbuja ohranjanje delovnih
mest ali povečanje zaposlenosti in vzpostavlja sodelovanje z lokalnim okoljem;
-       
pozitivno vpliva na razpršitev turističnega obiska skozi vse leto;
-       
vsebuje elemente digitalizacije turistične ponudbe oziroma procesov;
-       
vključuje uporabo naravnih materialov, zlasti lesa.
6. člen
(pogoji za dodeljevanje razvojnih spodbud za preoblikovanje
nosilnih produktov slovenskega turizma za izboljšanje kakovosti in dodane
vrednosti)
(1) Za dodelitev razvojne spodbude za preoblikovanje nosilnih
produktov slovenskega turizma za izboljšanje kakovosti in dodane vrednosti iz
druge alineje 3. člena te uredbe mora investicijski projekt izpolnjevati
naslednje pogoje:
-       
vlagatelj ima nepremičnino v svoji lasti; če pa ni lastnik oziroma edini
lastnik, mora priložiti overjeno pogodbo o najemu, služnosti ali stavbni
pravici. Kolikor iz navedenih dokumentov ni razvidno, da se lastnik oziroma
solastnik strinja z načrtovanimi aktivnostmi, mora predložiti tudi overjeno
soglasje lastnika oziroma solastnika. Vse navedeno mora veljati za obdobje, ki
ni krajše od amortizacije naložbe v projekt v skladu s predloženim
investicijskim programom oziroma oceno naložbenega projekta;
-       
spoštovanje načel trajnostnega razvoja turizma, pri čemer mora vlagatelj
v dveh letih po izvedbi projekta za naložbo pridobiti enega izmed mednarodno
priznanih okoljskih znakov, ki jih priznavata tudi Zelena shema slovenskega
turizma in certifikat Slovenia Green, če je to v skladu z naravo projekta;
-       
da bo projekt kot posledica izvedbe in poslovanja projekta zavezan k
ohranitvi delovnih mest in spodbujanju k ustvarjanju novih;
-       
projekt mora izkazati preoblikovanje turističnega produkta, in sicer z
nadgradnjo turističnega produkta, s čimer vpliva na povečanje dodane vrednosti;
-       
projekt mora pozitivno vplivati na razpršitev turističnega obiska skozi
vse leto, pri čemer mora izkazati poslovanje vsaj devet mesecev na leto.
(2) Pri razvojni spodbudi iz prejšnjega odstavka morajo biti
upoštevana pravila državnih pomoči, ki so določena v ukrepu 4.9 programa
finančnih spodbud.
7. člen
(merilo kakovosti projekta za preoblikovanje nosilnih
produktov slovenskega turizma za doseganje večje kakovosti in dodane vrednosti)
Pri merilu kakovosti projekta za dodelitev razvojne spodbude
za preoblikovanje nosilnih produktov slovenskega turizma za doseganje večje
kakovosti in dodane vrednosti se upošteva, ali investicijski projekt:
-       
razvija nove turistične produkte, s katerimi vpliva na povečanje dodane
vrednosti in podaljšanje dobe bivanja;
-       
vlaga v okoljsko (varovanje okolja) in družbeno trajnost, kar pomeni, da
spodbuja ohranjanje delovnih mest ali povečanje zaposlenosti in vzpostavlja
sodelovanje z lokalnim okoljem;
-       
vsebuje elemente digitalizacije turistične ponudbe oziroma procesov.
8. člen
(pogoji za dodeljevanje razvojnih spodbud za javno in skupno
turistično infrastrukturo in naravne znamenitosti na turističnih območjih)
Za dodelitev razvojne spodbude za javno in skupno turistično
infrastrukturo in naravne znamenitosti na turističnih območjih iz tretje
alineje 3. člena te uredbe mora investicijski projekt izpolnjevati naslednje
pogoje:
-       
vlagatelj, ki je lokalna skupnost, ima nepremičnino v svoji lasti; če pa
ni lastnik oziroma edini lastnik, mora priložiti overjeno pogodbo o najemu,
služnosti ali stavbni pravici. Kolikor iz navedenih dokumentov ni razvidno, da
se lastnik oziroma solastnik strinja z načrtovanimi aktivnostmi, mora
predložiti tudi overjeno soglasje lastnika oziroma solastnika. Vse navedeno
mora veljati za obdobje, ki ni krajše od amortizacije naložbe v projekt v
skladu s predloženim investicijskim programom oziroma oceno naložbenega
projekta;
-       
spoštovanje načel trajnostnega razvoja turizma;
-       
izveden mora biti v skladu z načelom, da se ne škoduje bistveno
okoljskim ciljem Evropske unije, določenim v 17. členu Uredbe (EU) 2020/852
Evropskega parlamenta in Sveta z dne 18. junija 2020 o vzpostavitvi okvira za
spodbujanje trajnostnih naložb ter spremembi Uredbe (EU) 2019/2088 (UL L št.
198 z dne 22. junija 2020, str. 13).
9. člen
(merilo kakovosti projekta za dodeljevanje razvojnih spodbud
za javno in skupno turistično infrastrukturo in naravne znamenitosti na
turističnih območjih)
Pri merilu kakovosti projekta za dodelitev razvojne spodbude
za javno in skupno turistično infrastrukturo in naravne znamenitosti na
turističnih območjih se upošteva, ali investicijski projekt:
-       
vpliva na izboljšanje turistične ponudbe na turističnih območjih;
-       
vpliva na izboljšanje uporabniške izkušnje turistov na turističnih
območjih;
-       
prispeva k trajnostnemu razvoju turizma na turističnih območjih;
-       
prispeva k povečanju dodane vrednosti na turističnih območjih;
-       
vpliva na kakovost bivanja domačega prebivalstva.
lll. OSTALI PODROBNEJŠI POGOJI
10. člen
(ostali podrobnejši pogoji)
Ostali podrobnejši pogoji dodeljevanja razvojnih spodbud so:
-       
razvojne spodbude iz prve alineje 2. člena te uredbe se dodeljujejo
skladno s pogoji, navedenimi v ukrepu 4.8 programa finančnih spodbud;
-       
razvojne spodbude iz druge alineje 2. člena te uredbe se dodeljujejo
skladno s pogoji, navedenimi v ukrepu 4.9 programa finančnih spodbud,
-       
razvojne spodbude iz tretje alineje 2. člena te uredbe se dodeljujejo
skladno s pogoji, navedenimi v ukrepu 4.8 programa finančnih spodbud;
-       
razvojne spodbude iz četrte alineje 2. člena te uredbe se dodeljujejo
skladno s pogoji, navedenimi v ukrepu 4.9 programa finančnih spodbud;
-       
razvojne spodbude iz četrte alineje 3. člena te uredbe se dodeljujejo
skladno s pogoji, navedenimi v ukrepu 4.10.b programa finančnih spodbud.
lV. PREHODNA IN KONČNA DOLOČBA
11. člen
(dokončanje postopkov)
Postopki, začeti na podlagi Zakona o spodbujanju razvoja
turizma (Uradni list RS, št. 13/18), ki do uveljavitve te uredbe še niso
dokončani, se končajo po dosedanjih predpisih.
12. člen
(začetek veljavnosti)
Ta uredba začne veljati 31. decembra 2021.
Št. 00726-47/2021
Ljubljana, dne 30. decembra 2021
EVA 2021-2130-0057
Vlada Republike Slovenije
Janez Janša
predsednik