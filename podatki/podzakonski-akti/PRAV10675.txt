I. SPLOŠNA DOLOČBA
1. člen
(področja, ki jih določa pravilnik)
Ta pravilnik podrobneje določa:
-       
način dela Odbora za priznanja Republike Slovenije za poslovno odličnost
(v nadaljnjem besedilu: odbor);
-       
opravljanje strokovnih in administrativnih nalog za odbor;
-       
obliko in vsebino javnega razpisa za zbiranje prijav za kandidaturo (v
nadaljnjem besedilu: vlog) za priznanje Republike Slovenije za poslovno
odličnost (v nadaljnjem besedilu: priznanje);
-       
sestavo, pristojnosti in naloge ocenjevalne komisije (v nadaljnjem
besedilu: komisija);
-       
merila in sistem ocenjevanja;
-       
obliko, material in znake na skulpturi ter vsebino listine, s katero se
izkazuje priznanje;
-       
slovesno podelitev priznanj;
-       
varovanje poslovnih skrivnosti.
II. DELO ODBORA
2. člen
(pristojnosti in naloge članov odbora)
Naloge članov odbora so:
-       
predlagajo strateške dokumente iz področja kakovosti in odličnosti
preden jih sprejme Vlada Republike Slovenije;
-       
Vladi Republike Slovenije dajejo priporočila o spremembah in izboljšavah
v zvezi s priznanjem;
-       
določajo pogoje, merila in sistem ocenjevanja za ugotavljanje poslovne
odličnosti in izbor dobitnikov priznanja;
-       
objavljajo javni razpis in določijo kategorije za prijavo;
-       
imenujejo ocenjevalno komisijo;
-       
odločajo o predlogih za dobitnike priznanj;
-       
podeljujejo priznanje;
-       
sprejmejo poročilo o delu odbora in ga predložijo Vladi Republike
Slovenije v seznanitev;
-       
sodelujejo pri izvajanju promocijskih aktivnosti za širjenje uporabe
modela odličnosti v Republiki Sloveniji;
-       
sodelujejo pri širitvi dobrih praks na področju odličnosti in opravljajo
druge naloge v skladu s tem pravilnikom.
3. člen
(sestava in način delovanja odbora)
(1) Odbor ima predsednika in podpredsednika, ki ju izmed sebe
izvolijo člani odbora.
(2) Podpredsednik odbora lahko v času zadržanosti predsednika
odbora opravlja vse naloge predsednika odbora v skladu s tem pravilnikom.
(3) Članstvo v odboru se šteje kot častna funkcija.
4. člen
(naloge predsednika odbora)
Naloge predsednika odbora so, da:
-       
predstavlja in vodi delo odbora;
-       
podpisuje listine, dokumente in druge akte, ki jih sprejme odbor;
-       
skrbi za delovanje odbora v skladu z veljavnimi predpisi;
-       
skrbi za varovanje časti in ugleda odbora;
-       
sklicuje in vodi seje odbora;
-       
daje izjave za javnost.
5. člen
(seje odbora)
(1) Člani odbora sodelujejo in odločajo neposredno na sejah.
Seje so redne in izredne. Seje so lahko tudi dopisne. Sejo odbora vodi predsednik
odbora.
(2) Predsednik odbora pošlje članom odbora vabilo na redno
sejo z vsem gradivom najmanj 7 dni pred predvideno sejo.
(3) Predsednik odbora skliče redno sejo praviloma dvakrat letno.
(4) Predsednik odbora skliče izredno sejo na zahtevo pristojnega
ministra ali predstojnika javne agencije, pristojne za podjetništvo, lahko pa
tudi na pisno pobudo najmanj polovice članov odbora. Kdor predlaga sklic
izredne seje mora predložiti predlog dnevnega reda in gradivo za izredno sejo.
(5) Predsednik odbora najprej ugotovi ali je seja odbora sklepčna
in navede imena odsotnih članov. Seja odbora je sklepčna, če je na seji
prisotna polovica vseh članov. Sklepčnost se ugotavlja pred vsakim glasovanjem.
V primeru nesklepčnosti predsednik odbora prekine sejo in določi, kdaj se bo
seja nadaljevala.
6. člen
(dnevni red seje odbora)
(1) Odbor razpravlja in sklepa le o zadevah, ki so na dnevnem
redu seje odbora.
(2) Predlog dnevnega reda že sklicane redne seje se lahko
spremeni le izjemoma, na sami redni seji v fazi potrjevanja dnevnega reda, če
so razlogi za spremembo dnevnega reda nastali po sklicu seje in če so člani
odbora prejeli gradivo, ki je podlaga za uvrstitev zadeve na dnevni red.
Predlog za spremembo dnevnega reda seje je potrebno uskladiti s predsednikom odbora.
(3) Dnevni red seje se zoži oziroma razširi, če se s tem strinja
večina prisotnih članov odbora.
7. člen
(glasovanje)
(1) Člani odbora sprejemajo odločitve z navadno večino na
sejah prisotnih članov.
(2) Člani odbora glasujejo javno, razen, če se na seji odločijo
drugače.
(3) Član odbora ne more sodelovati in glasovati pri obravnavi
točk, pri katerih lahko pride do neskladja interesov med članom odbora in
obravnavano zadevo (sodelovanje v postopku kot prijavitelj, ocenjevalec ipd.).
8. člen
(zapisnik seje odbora)
(1) O vsaki seji odbora se vodi zapisnik, ki ga predsednik pošlje
članom odbora v roku 14 dni po seji.
(2) Člani odbora lahko posredujejo pripombe na zapisnik v roku
7 dni od prejema zapisnika. Če pripomb ne pošljejo v navedenem roku, se šteje,
da se z vsebino zapisnika strinjajo.
(3) Zapisnik vsebuje osnovne podatke o delu na seji, zlasti o
prisotnosti članov, dnevnem redu, povzetku vsebine in o sklepih, ki so bili na
seji sprejeti ter o izidih glasovanja o posameznih zadevah. 
(4) Na dnevnem redu vsake seje je prva točka odobritev zapisnika
prejšnje seje.
(5) Zapisnik podpišeta zapisnikar in predsednik odbora.
9. člen
(javnost dela odbora)
(1) Delo odbora je javno in se zagotavlja s spletnimi predstavitvami,
sporočili za javnost o sprejetih sklepih odbora, objavljenimi stališči ter
drugimi načini obveščanja javnosti, razen tistih vsebin, ki so skladno z
zakonom, ki ureja priznanje Republike Slovenije za poslovno odličnost, in tem
pravilnikom opredeljene kot poslovna skrivnost.
(2) Seje odbora so za javnost zaprte.
(3) Predsednik odbora lahko na sejo odbora povabi
predlagatelje gradiv, stališč in predlogov, ki so na dnevnem redu, po potrebi
pa tudi druge predstavnike strokovne javnosti ali javne sfere, ki bi lahko
pomembno prispevali k uspešnemu reševanju posameznih vprašanj z dnevnega reda.
(4) Osebe, ki sodelujejo na sejah odbora in niso člani odbora,
imajo pravico sodelovati v razpravi, nimajo pa pravice odločanja.
10. člen
(poročanje o delu odbora)
(1) Predsednik odbora posreduje letno poročilo o delu odbora
vsem članom odbora v potrditev najkasneje en mesec po podeljenih priznanjih.
(2) Člani odbora lahko pošljejo pripombe na letno poročilo v
roku 7 dni od njegovega prejetja.
(3) Letno poročilo skupaj s pripombami obravnavajo in potrdijo
člani odbora.
(4) Predsednik odbora posreduje potrjeno letno poročilo o delu
odbora v seznanitev Vladi Republike Slovenije v roku 14 dni po potrditvi
poročila.
11. člen
(opravljanje strokovnih in administrativnih nalog za odbor)
Javna agencija, pristojna za podjetništvo (v nadaljnjem
besedilu: javna agencija) opravlja strokovna in administrativna dela za odbor
tako, da zlasti:
-       
skrbi za prenos prakse evropske nagrade za odličnost v slovenski
prostor;
-       
pripravlja predlog javnega razpisa za zbiranje vlog za priznanje za
posamezno leto;
-       
pripravlja terminski plan aktivnosti izvedbe postopka priznanja
Republike Slovenije za poslovno odličnost, kjer se določijo roki;
-       
organizira in izvaja strokovne posvete ter izobraževanja za nove
ocenjevalce, letna izpopolnjevanja za obstoječe ocenjevalce in izobraževanja za
prijavitelje;
-       
izdeluje poročila za potrebe odbora;
-       
pripravi predlog za imenovanje članov komisije za odpiranje vlog;
-       
usmerja, daje strokovno podporo in spremlja izvajanje nalog povezanih s
prijavitelji in ocenjevalno komisijo;
-       
izvaja promocijske aktivnosti za širjenje uporabe modela odličnosti v
Republiki Sloveniji;
-       
se predstavniki javne agencije udeležujejo srečanj s tega področja na
nacionalnem in mednarodnem nivoju;
-       
opravlja druge naloge v skladu s tem pravilnikom.
III. JAVNI RAZPIS
12. člen
(javni razpis)
(1) Odbor objavi javni razpis za zbiranje vlog za kandidaturo
za priznanje v Uradnem listu Republike Slovenije in na spletni strani javne
agencije vsako leto.
(2) Postopek priznanja poteka v skladu s terminskim načrtom, ki
vsebuje vsaj naslednje roke:
-       
rok za objavo javnega razpisa;
-       
rok za oddajo vlog prijaviteljev;
-       
rok za odpiranje vlog;
-       
rok za obiske prijaviteljev;
-       
rok za seznanitev prijaviteljev z ocenami;
-       
rok za posredovanje končnih poročil prijaviteljem;
-       
rok za podelitev priznanja.
13. člen
(vsebina javnega razpisa)
(1) Objava javnega razpisa mora vsebovati zlasti:
-       
predmet javnega razpisa z navedbo dokumentacije za pripravo vloge za
priznanje;
-       
navedbo osnovnih pogojev in meril, po katerih se izberejo dobitniki priznanja;
-       
obvezne sestavine vloge za priznanje;
-       
terminski načrt aktivnosti;
-       
višino sredstev, ki jih morajo prijavitelji plačati ob predložitvi vloge
za priznanje;
-       
naslov, na katerega je treba vloge za priznanje poslati;
-       
kraj, čas in osebo, pri kateri lahko zainteresirani dvignejo razpisno
dokumentacijo;
-       
kontaktno osebo.
(2) Vloge za priznanje, ki jih javna agencija prejme po
izteku roka za prijavo se neodprte vrnejo prijaviteljem.
14. člen
(komisija za odpiranje vlog)
(1) Odpiranje prejetih vlog za priznanja vodi komisija za odpiranje
vlog, ki jo na predlog predstojnika javne agencije imenuje odbor za dobo treh
let. Komisijo sestavljajo predsednik in najmanj dva člana ter dva nadomestna
člana. Člani komisije izvolijo izmed sebe predsednika komisije.
(2) Če je član komisije v nasprotju interesov glede
posameznega prijavitelja, se pri vpogledu in presoji ustreznosti te vloge
izloči.
15. člen
(zapisnik komisije za odpiranje vlog)
(1) O odpiranju vlog mora komisija za odpiranje vlog voditi zapisnik
o ugotovitvah, ki vsebuje predvsem:
-       
predmet javnega razpisa;
-       
kraj in čas odpiranja vlog;
-       
imena navzočih članov komisije za odpiranje vlog;
-       
imena oziroma nazive prijaviteljev;
-       
vrstni red odpiranja vlog;
-       
ugotovitve o pravočasnosti vlog ter seznam vlog, ki se sprejmejo v postopek
za priznanje.
(2) Prijavitelja, ki je oddal nepopolno vlogo, komisija za
odpiranje vlog pisno pozove, da odpravi pomanjkljivosti. Pri tem ga opozori, da
njegova vloga ne bo obravnavana, če ustrezne dopolnitve ne bo posredoval v roku
8 dni od dneva prejema obvestila.
(3) Prijavitelja, ki je oddal neustrezno vlogo glede na
zahteve javnega razpisa, komisija za odpiranje vlog pisno obvesti o zavrženju
vloge v roku 8 dni od dneva odpiranja vlog.
16. člen
(seznanitev o ugotovitvah komisije za odpiranje vlog)
(1) Javna agencija pisno obvesti posameznega prijavitelja o
končnih ugotovitvah komisije za odpiranje vlog ter o izbranih ocenjevalnih skupinah.
(2) Prijavitelji potrdijo sestavo ocenjevalnih skupin oziroma
zahtevajo spremembo, vendar ne več kot enkrat v istem postopku. Javna agencija
po prejemu potrditve ocenjevalnih skupin s strani prijaviteljev, posreduje
sprejete vloge ocenjevalni komisiji v ocenjevanje ter postopkovno usklajuje
njeno delo.
17. člen
(omejitve za prijave na javni razpis)
Dobitniki priznanja se ne morejo prijaviti na javni razpis v obdobju
dveh let od prejema priznanja. 
18. člen
(pilotni projekt za priznanja)
(1) Za namen učenja, spodbujanja razvoja poslovne odličnosti in
priprave novih potencialnih prijaviteljev za kandidaturo za priznanje, se lahko
izvede pilotni projekt. Pilotni projekt se lahko izvede na pobudo in v
sodelovanju ter ob finančni podpori ministrstva, ki je pretežno pristojno za
vsebino oziroma koordinacijo področja delovanja prijaviteljev, na katere se
pilotni projekt nanaša.
(2) Za izvedbo pilotnega projekta se smiselno uporabljajo določila
tega pravilnika, ki urejajo potek rednega postopka za priznanje, pri čemer vsi
udeleženci v projektu prejmejo diplome za sodelovanje.
IV. SESTAVA, PRISTOJNOSTI IN NALOGE OCENJEVALNE KOMISIJE
1. Sestava ocenjevalne komisije
19. člen
(razsodniška skupina, vodilni ocenjevalci in ocenjevalci)
(1) Ocenjevalno komisijo (v nadaljnjem besedilu: komisija) sestavljajo
razsodniška skupina, vodilni ocenjevalci in ocenjevalci. Komisija opravi strokovni
pregled vlog, sprejetih v postopek za priznanje, in jih oceni na podlagi
dokazov o izpolnjevanju pogojev in meril, ki so bila navedena v razpisni dokumentaciji.
(2) Razsodniško skupino
sestavlja sedem članov. Člani razsodniške skupine so predstavniki zasebnega in
javnega sektorja in sicer:
-       
zasebni sektor                                                  4
predstavniki,
-       
javni sektor                                                       3
predstavniki 
Po funkciji je predstojnik javne agencije
eden izmed predstavnikov javnega sektorja.
(3) Predsednika in podpredsednika izvolijo razsodniki izmed
sebe. Podpredsednik opravlja naloge predsednika v njegovi odsotnosti.
Razsodniško skupino imenuje odbor na predlog predstojnika javne agencije za
obdobje štirih let. Odbor lahko posameznega člana razsodniške skupine tudi
predčasno razreši.
(4) Ocenjevalce imenuje odbor za nedoločen čas na predlog predstojnika
javne agencije. Medsebojna razmerja med ocenjevalci in javno agencijo se
uredijo s pogodbo.
(5) Odbor lahko člane ocenjevalne komisije razreši na predlog
javne agencije v primeru, ko le‑ta
ne izpolnjuje pogojev iz tega pravilnika ali ne izpolnjuje pogodbenih razmerij
z javno agencijo.
(6) Javna agencija pripravi seznam ocenjevalcev, ki v tekočem
letu izpolnjujejo pogoje za sodelovanje v ocenjevalnih skupinah in v
sodelovanju z razsodniki določi ocenjevalne skupine. Pogoj za sodelovanje
ocenjevalcev v ocenjevalnih skupinah v posameznem postopku ocenjevanja je, da
se v tekočem letu udeležijo rednega izpopolnjevanja za ocenjevalce pri javni
agenciji. Šteje se, da ocenjevalci, ki v zadnjih treh letih sodelujejo kot ocenjevalci
v okviru evropske nagrade za odličnost, izpolnjujejo pogoje za imenovanje v
komisijo in sodelovanje v ocenjevalnih skupinah.
20. člen
(pogoji za imenovanje članov komisije)
(1) Člani komisije so izbrani izmed vodstvenih delavcev in strokovnjakov
z znanjem in izkušnjami na področju odličnosti poslovanja v zasebnem in javnem
sektorju in z opravljenim ustreznim usposabljanjem za ocenjevalce.
(2) Pogoji za imenovanje članov komisije so:
-       
najmanj visoka strokovna izobrazba oziroma izobrazba, pridobljena po
študijskem programu prve stopnje v skladu z zakonom, ki ureja visoko šolstvo;
-       
znanje slovenskega in vsaj enega svetovnega jezika;
-       
najmanj 5 let delovnih izkušenj.
21. člen
(merila za izbiro članov komisije)
Merila za pridobitev statusa razsodnika oziroma vodilnega ocenjevalca
so:
-       
izpolnjevanje pogojev iz prejšnjega člena tega pravilnika;
-       
javni ugled oziroma javno delovanje na področju kakovosti in poslovne
odličnosti;
-       
izkušnje pri uvajanju pristopa in ocenjevanja po evropskem modelu
odličnosti;
-       
strokovnost za ocenjevanje posameznih meril priznanja;
-       
praktične izkušnje pri vodenju stalnih izboljšav;
-       
najmanj 5 let izkušenj s področja vodenja.
22. člen
(omejitve za izbiro ocenjevalcev)
(1) V primeru, da ocenjevalci v obdobju treh let zapored ne
sodelujejo v postopku ocenjevanja vlog za priznanje, morajo ponovno opraviti
usposabljanje za nove ocenjevalce.
(2) Ocenjevalec, ki je v komisijo vključen prvič, dobi status
novinca (ocenjevalec‑novinec), v
naslednjem postopku ocenjevanja pa dobi status ocenjevalca.
(3) V komisijo se izjemoma kot ocenjevalec lahko vključi tudi
kandidat, ki izpolnjuje vse pogoje iz 20. člena, razen pogoja glede delovnih
izkušenj. Zanj veljajo iste pravice in obveznosti kot za ocenjevalca‑novinca.
(4) Pravice in obveznosti ocenjevalcev‑novincev so enake ostalim ocenjevalcem v komisiji.
23. člen
(sestava ocenjevalnih skupin)
(1) Izmed članov komisije se tvorijo ocenjevalne skupine za
ocenjevanje posameznih prijaviteljev, ki so sestavljene iz enega vodilnega
ocenjevalca in najmanj dveh ocenjevalcev.
(2) Pri sestavi ocenjevalnih skupin se upoštevajo naslednje zahteve:
-       
da ni nasprotovanja interesov med ocenjevalcem in prijaviteljem,
-       
da je skupina čim bolj uravnotežena glede na znanje, izobrazbo in
izkušnje njenih članov,
-       
da se upošteva velikost in dejavnost (panoga) posameznega prijavitelja.
24. člen
(povračilo stroškov za delo komisije)
Člani komisije so upravičeni do povračila stroškov za svoje
delo. Povračilo stroškov prejmejo na podlagi poročil o izvedenem ocenjevanju in
po potrditvi odbora. Medsebojna razmerja, pravice in obveznosti med člani
komisije in javno agencijo so za vsak postopek ocenjevanja v okviru priznanja
posebej opredeljena s pogodbo.
2. Pristojnosti in naloge komisije
25. člen
(naloge razsodnikov, vodilnih ocenjevalcev in ocenjevalcev)
(1) Naloge razsodnikov so:
-       
pregledati vse vidike postopka ocenjevanja;
-       
pregledati vloge prijaviteljev, poročila o obisku prijavitelja in vse
druge ustrezne informacije o prijavitelju;
-       
predlagati odboru finaliste in dobitnike priznanj;
-       
pregledati končna poročila.
(2) Za način dela razsodniške skupine se smiselno uporabljajo
določbe od 3. do 10. člena tega pravilnika.
(3) Naloge vodilnih ocenjevalcev so, da:
-       
pregledujejo, dajejo pripombe in ocenjujejo vloge;
-       
vodijo proces ocenjevanja posamezne vloge in so strokovno odgovorni za
pravilnost in metodološko neoporečnost ocene in vsebine; 
-       
vodijo usklajevalne sestanke, obiske pri prijaviteljih, pripravo poročil
za prijavitelje in javno agencijo;
-       
pisno ocenijo delo ocenjevalcev v skupini.
(4) Naloge ocenjevalcev so, da:
-       
pregledujejo, dajejo pripombe in ocenjujejo vloge;
-       
so strokovno odgovorni za pravilnost svoje ocene in njene vsebine;
-       
se udeležujejo ocenjevanj na usklajevalnih sestankih in obiskov pri
prijaviteljih;
-       
pripravijo poročila za prijavitelje in javno agencijo;
-       
pisno ocenijo delo vodilnega ocenjevalca in delo ocenjevalcev v skupini.
26. člen
Druge naloge komisije se podrobneje določijo v navodilih za
delo ocenjevalne komisije, ki jih izda javna agencija skladno s prakso evropske
nagrade za odličnost.
V. MERILA IN SISTEM OCENJEVANJA
27. člen
(kriteriji in merila ter sistem ocenjevanja)
Za ocenjevanje v postopku za priznanje se upoštevajo kriteriji,
merila, metodologija ter sistem ocenjevanja v okviru evropske nagrade za
odličnost, ki jih pripravlja Evropska fundacija za kakovost. Javna agencija
pripravlja in izdaja merila, metodologijo ter sistem ocenjevanja v Republiki
Sloveniji.
28. člen
(stopnje ocenjevanja v postopku)
(1) Komisija izdela oceno na podlagi procesa ocenjevanja, ki
sestoji iz več stopenj, in sicer:
1. stopnja – ocenjevanje vlog
2. stopnja – usklajevalni sestanek;
3. stopnja – obisk prijavitelja, uskladitev
ocen in priprava končnega poročila;
4. stopnja – končni pregled poročil.
(2) Stopnje od 1 do 3 opravijo ocenjevalne skupine. Stopnjo 4
opravita predstavnik javne agencije in razsodnik ob sodelovanju vodilnega
ocenjevalca.
29. člen
(ocenjevanje vlog)
Naloga posamezne ocenjevalne skupine je, da vsako vlogo
samostojno pregleda in izdela ocene z utemeljitvami, upoštevajoč veljavne
pogoje in merila.
30. člen
(usklajevalni sestanek)
Naloga posamezne ocenjevalne skupine je, da izvede usklajevalni
sestanek, kjer ocenjevalci pregledajo in uskladijo svoje ocene z utemeljitvami
z ostalimi člani skupine.
31. člen
(obisk prijavitelja, uskladitev ocen in priprava končnega
poročila)
(1) Ocenjevalna skupina obišče vsakega ocenjevanega prijavitelja.
Namen obiska je razjasnitev in preveritev odprtih vprašanj, nastalih pri
ocenjevanju vloge in na usklajevalnih sestankih.
(2) Naloge vodilnih ocenjevalcev na obisku pri prijavitelju:
-       
predlagati in uskladiti metodologijo pristopa za obisk prijavitelja s
člani skupine;
-       
pozvati člane skupine k oblikovanju mnenja o predlaganih temah;
-       
v sodelovanju s člani skupine in kontaktno osebo prijavitelja ter v
skladu z navodili javne agencije urediti vse potrebno za izvedbo obiska;
-       
voditi obiske in aktivnosti članov skupine, zlasti glede prepoznavanja
ključnih vprašanj za razjasnitev in preverjanje vprašanj;
-       
dajati zadolžitve ocenjevalcem in zagotoviti, da bodo vsa ključna
vprašanja primerno obravnavana;
-       
zbirati in narediti sintezo pisnih informacij ocenjevalcev;
-       
izpolniti in predložiti zahtevano pisno dokumentacijo z vprašanji za
obisk;
-       
pisno poročati javni agenciji o terminu, poteku, vsebini in udeležbi obiska;
-       
pripraviti končno poročilo za prijavitelja.
(3) Naloge ocenjevalcev na obisku pri prijavitelju:
-       
sodelovati pri načrtovanju obiska, vključno z določanjem vprašanj in
strategije za njihovo obravnavanje;
-       
sodelovati na obisku prijavitelja;
-       
vsebinsko prispevati k temu, da skupina razjasni in preveri vsa ključna
vprašanja;
-       
izdelati pisno informacijo, ki jo zahteva vodilni ocenjevalec;
-       
prispevati h končnemu poročilu za prijavitelja.
(4) Direktor javne agencije odloči, da se obiska pri
prijavitelju lahko udeleži tudi predstavnik javne agencije ali član razsodniške
skupine.
32. člen
(izbira finalistov – načela)
Ocenjevalne skupine pripravijo usklajene ocene prijaviteljev skupaj
z utemeljitvami in jih posredujejo javni agenciji. Razsodniki dobijo v pregled
ločene spiske prijaviteljev po kategorijah in po padajočem vrstnem redu ocen.
Prijavitelji so razpoznavni po številčnih oznakah.
Razsodniki, ki sodelujejo v postopku izbora, upoštevajo naslednja
načela:
-       
vnaprejšnja odprava nasprotja interesov;
-       
kar največja uporaba razpravnega načela in soglasja;
-       
pri doseganju soglasja in odločanju sodeluje največje možno število
razsodnikov;
-       
razsodnik ne sme glasovati v zvezi s prijaviteljem, če ni bil prisoten
vsaj na polovici razprav o prijavitelju.
33. člen
(izbira finalistov – postopek)
Razsodniki začnejo postopek izbire najprej za prijavitelja z
najnižjim rezultatom. Če večina razsodnikov glasuje “proti”, se prijavitelja
izloči iz obravnave. Razsodniki nato obravnavajo naslednjega kandidata z višjim
rezultatom ocenjevanja. Če večina razsodnikov glasuje “za”, se ta prijavitelj
in vsi, ki imajo višji rezultat in so zato v seznam uvrščeni nad njim, izberejo
za obravnavo.
34. člen
(izbira finalistov – nasprotovanje interesov)
Nasprotovanje interesov udeleženih v postopku ocenjevanja se
izraža v naslednjem:
1.     
neposredna povezava (na primer: poslovno razmerje, nedavna zaposlitev,
zakonska zveza, izven zakonska skupnost ali krvno sorodstvo s ključnim
predstavnikom prijavitelja v ravni ali stranski vrsti do vštetega četrtega
kolena oziroma svaštvo do drugega kolena, individualno svetovanje s področja
kakovosti in odličnosti poslovanja);
2.     
članstvo v poslovodnih organih, poslovni delež, delnice oziroma druge
pravice, ki dajejo upravičenje pri upravljanju oziroma kapitalu poslovnega
subjekta v višini več kot 20%;
3.     
poslovni konkurenti organizacij, s katerimi obstajajo neposredne
povezave ali lastništvo;
4.     
druga razmerja in okoliščine, ki kažejo na nasprotje interesov.
35. člen
(izbira finalistov – razprava o nagrajencih)
(1) Razsodniki odločajo o vsebini predloga finalistov in nagrajencev
na razpravi, ki jo vodi predsednik razsodniške skupine. Pred razpravo morajo
razsodniki pregledati vsa poročila za vse prijavitelje razen za tiste, za
katere obstaja nasprotovanje interesov.
(2) Razsodniki obravnavajo prijavitelje ločeno v vsaki od kategorij
priznanja. Znotraj ene kategorije se najprej razpravlja o prijaviteljih, ki
imajo največ nasprotovanj. Ko se objavi številko prijavitelja, morajo
razsodniki, ki imajo nasprotovanja interesov, zapustiti prostor za toliko časa,
dokler nista končana razprava in odločanje v zvezi s tem prijaviteljem.
(3) Razprava o prijaviteljih traja, dokler vsi sodelujoči razsodniki
ne zaključijo, da je bil primer ustrezno obravnavan. Ob zaključku razprave se
za prijavitelja izvede izločevalno glasovanje. Prijavitelj je izločen iz
nadaljnje obravnave le, če tako glasujejo vsi sodelujoči razsodniki (tj. tisti,
ki ne uveljavljajo nobenega tipa nasprotovanja interesov).
(4) Ko so obravnavani vsi prijavitelji iz ene kategorije priznanja,
se skliče razsodnike, ki niso imeli nikakršnih nasprotovanj, da razpravljajo in
glasujejo o preostalih prijaviteljih. Prijavitelj, ki prejme najmanjše število
glasov, je izločen iz nadaljnje obravnave. Če je prijavitelj izločen, se
razsodniki, ki nimajo več nasprotovanja, pridružijo razsodniški skupini.
(5) Proces glasovanja se ponavlja, tako da je z enim glasovanjem
izločen po en prijavitelj, število glasujočih razsodnikov pa se postopoma veča.
(6) Vsi razsodniki, ki ne uveljavljajo nobenega tipa
nasprotovanja v zvezi s preostalimi prijavitelji, glasujejo o končnem predlogu.
Odločitve so sprejete z večino glasov prisotnih razsodnikov.
(7) Predlog dobitnikov priznanja pripravi razsodniška skupina
na podlagi ocen ocenjevalnih skupin in ga preko javne agencije posreduje v
potrditev odboru. Predlog podpiše predsednik razsodniške skupine.
36. člen
(končno poročilo za prijavitelja)
Končno poročilo, ki ga pod vodstvom vodilnih ocenjevalcev pripravijo
ocenjevalne skupine, je sistematičen, pregleden in razumljiv povzetek povratnih
informacij, ki na najvišji ravni podaja kakovostne informacije o ocenjevanju
prijavitelja. Sestavine poročila so ključne teme, ki obsegajo seznam ključnih temeljnih
prednosti in priložnosti za izboljšave ter podrobneje po posameznih merilih,
ter povzetek ocenjevanja z utemeljitvami, ki obsega razpon točk po posameznih
merilih in delih meril ter skupno. Vodilni ocenjevalci oddajo končna poročila javni
agenciji v končni pregled in posredovanje prijaviteljem.
VI. PRIZNANJE
37. člen
(opis priznanja)
(1) Priznanje je sestavljeno iz listine in skulpture.
(2) Listina vsebuje:
-       
naziv podeljevalca priznanja, to je “Vlada Republike Slovenije, Odbor za
priznanja Republike Slovenije za poslovno odličnost”;
-       
naziv prejemnika priznanja;
-       
ime priznanja, to je “Priznanje Republike Slovenije za poslovno
odličnost”;
-       
kategorijo priznanja;
-       
datum sklepa odbora.
(3) Skulptura je pozlačena bronasta plastika na podstavku iz
masivnega kristalnega stekla. Plastika ima obliko plamena, v katerem so
nakazane človeške figure. Skulptura je izvirne oblike, čiste rešitve in
nezamenljivosti. Omogoča jasno razpoznavnost s slovensko odličnostjo v domačem
prostoru in v mednarodni skupnosti.
(4) Skulptura ima naslednje razpoznavne znake:
-       
ime priznanja;
-       
letnico.
(5) Narejena je tako, da se lahko vsako leto reproducira v toliko
primerkih, kolikor je kategorij za priznanje.
38. člen
(posebni dosežki)
(1) Odbor lahko podeli prijaviteljem diplome za sodelovanje za
določeno raven doseženih točk ali posebne dosežke.
(2) Odbor lahko podeli članom ocenjevalne komisije diplome za
poseben prispevek pri razvoju poslovne odličnosti.
(3) Odbor lahko podeli delodajalcem diplome za poseben prispevek
pri vključevanju njegovih zaposlenih v ocenjevalno komisijo.
VII. SLOVESNA PODELITEV PRIZNANJ
39. člen
(podelitev)
Priznanja se podelijo enkrat letno, skladno s sprejetim terminskim
načrtom.
40. člen
(slovesnost)
(1) Predsednik odbora razglasi sklep odbora o dobitnikih priznanja
na slovesni podelitvi priznanj.
(2) Ob razglasitvi se za vsakega dobitnika prebere
utemeljitev. Odbor določi smernice programa in potek slovesnosti, na kateri se
podelijo priznanja.
41. člen
(novinarska konferenca o dobitnikih priznanj)
Na dan svečane podelitve priznanj Republike Slovenije za
poslovno odličnost predsednik odbora skliče novinarsko konferenco za
predstavnike sredstev javnega obveščanja.
VII. VAROVANJE POSLOVNIH SKRIVNOSTI
42. člen
(zaupnost podatkov)
Imena prijaviteljev, komentarje in informacije o ocenjevanju,
pridobljene med pregledom vlog, obravnavajo vsi v postopek vključeni
posamezniki, kot zaupne informacije in varujejo njihove poslovne skrivnosti.
Take informacije so dostopne samo tistim posameznikom, ki so neposredno
vključeni v postopek ocenjevanja. Odbor in drugi vpleteni posamezniki ne smejo razkriti
nikakršnih informacij o nobeni vlogi brez predhodnega pisnega dovoljenja
prijavitelja. Odbor zagotovi, da se vloge in informacije v njih obravnavajo kot
zaupne.

Pravilnik o delu Odbora za priznanja Republike
Slovenije za poslovno odličnost (Uradni list RS, št. 7/11) vsebuje naslednjo prehodno in
končni določbi:
»IX. PREHODNA IN KONČNI DOLOČBI
43. člen
Postopki, ki so se začeli pred uveljavitvijo tega pravilnika,
se dokončajo v skladu s Pravilnikom o delu Odbora za Priznanje Republike Slovenije
za poslovno odličnost (Uradni list RS, št. 3/10).
44. člen
Z dnem uveljavitve tega pravilnika preneha veljati Pravilnik o
delu Odbora za Priznanje Republike Slovenije za poslovno odličnost (Uradni list
RS, št. 3/10).
Odbor imenuje člane razsodniške skupine skladno s tem pravilnikom
najkasneje v treh mesecih po uveljavitvi tega pravilnika.
45. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah Pravilnika o delu
Odbora za priznanja Republike Slovenije za poslovno odličnost (Uradni list RS,
št. 84/19) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati 1. januarja 2019.«.