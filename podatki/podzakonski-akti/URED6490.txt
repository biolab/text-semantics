I. SPLOŠNE DOLOČBE
1. člen
(vsebina)
(1) Ta uredba določa ukrepe osi 2, ki
se v letih 2010–2014 izvajajo kot ukrepi razvoja podeželja (v nadaljnjem
besedilu: ukrepi osi 2) v skladu z 22. členom Zakona o kmetijstvu (Uradni list
RS, št. 45/08, 57/12 in 90/12 – ZdZPVHVVR; v nadaljnjem besedilu: zakon) in
Programom razvoja podeželja Republike Slovenije za obdobje 2007–2013 za
izvajanje:
-       
Uredbe Sveta (ES) št. 1698/2005 z dne 20. septembra 2005 o podpori
za razvoj podeželja iz Evropskega kmetijskega sklada za razvoj podeželja
(EKSRP) (UL L št. 277 z dne 21. 10. 2005, str. 1), zadnjič
spremenjene z Uredbo (EU) št. 1312/2011 Evropskega parlamenta in Sveta z dne
19. decembra 2011 o spremembi Uredbe Sveta (ES) št. 1698/2005 glede
nekaterih določb o finančnem upravljanju za nekatere države članice, ki imajo
ali jim grozijo resne težave v zvezi z njihovo finančno stabilnostjo (UL L št.
339 z dne 21. 12. 2011, str. 1),
-       
Uredbe Komisije (ES) št. 1320/2006 z dne 5. septembra 2006 o
pravilih za prehod na podporo za razvoj podeželja, določeno v Uredbi Sveta (ES)
št. 1698/2005 (UL L št. 243 z dne 6. 9. 2006, str. 6),
-       
Uredbe Komisije (ES) št. 1974/2006 z dne 15. decembra 2006 o
podrobnih pravilih glede uporabe Uredbe Sveta (ES) št. 1698/2005 o podpori za
razvoj podeželja iz Evropskega kmetijskega sklada za razvoj podeželja (EKSRP)
(UL L št. 368 z dne 23. 12. 2006, str. 15), zadnjič spremenjene z
Izvedbeno uredbo Komisije (EU) št. 335/2013 z dne 12. aprila 2013 o
spremembi Uredbe (ES) št. 1974/2006 o podrobnih pravilih glede uporabe Uredbe
Sveta (ES) št. 1698/2005 o podpori za razvoj podeželja iz Evropskega
kmetijskega sklada za razvoj podeželja (EKSRP) (UL L št. 105 z dne
13. 4. 2013, str. 1), (v nadaljnjem besedilu: Uredba 1974/2006/ES),
-       
Uredbe Komisije (EU) št. 65/2011 z dne 27. januarja 2011 o
določitvi podrobnih pravil za izvajanje Uredbe Sveta (ES) št. 1698/2005 glede
izvajanja kontrolnih postopkov in navzkrižne skladnosti v zvezi z ukrepi
podpore za razvoj podeželja (UL L št. 25 z dne 28. 1. 2011, str. 8),
zadnjič spremenjene z Izvedbeno uredbo Komisije (EU) št. 937/2012 z dne
12. oktobra 2012 o spremembi uredb (ES) št. 1122/2009 in (EU) št. 65/2011
glede načina za določanje uporabljene obrestne mere za neupravičena plačila, ki
se izterjajo od upravičencev sheme neposrednih podpor za kmete iz Uredbe Sveta
(ES) št. 73/2009, podpore za razvoj podeželja iz Uredbe Sveta (ES) št.
1698/2005 in podpore za vinski sektor iz Uredbe Sveta (ES) št. 1234/2007 (UL L
št. 280 z dne 13. 10. 2012, str. 1), (v nadaljnjem besedilu: Uredba
65/2011/EU),
-       
Uredbe (EU) št. 1305/2013 Evropskega parlamenta in Sveta z dne
17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES) št.
1698/2005 (UL L št. 347 z dne 20. 12. 2013, str. 487) in
-       
Uredbe (EU) št. 1310/2013 Evropskega parlamenta in Sveta z dne
17. decembra 2013 o določitvi nekaterih prehodnih določb glede podpore za
razvoj podeželja iz Evropskega kmetijskega sklada za razvoj podeželja (EKSRP),
o spremembi Uredbe (EU) št. 1305/2013 Evropskega parlamenta in Sveta glede
sredstev in njihove razdelitve za leto 2014 in o spremembi Uredbe Sveta (ES)
št. 73/2009 in uredb (EU) št. 1307/2013, (EU) št. 1306/2013 in (EU) št.
1308/2013 Evropskega parlamenta in Sveta v zvezi z njihovo uporabo v letu 2014
(UL L št. 347 z dne 20. 12. 2013, str. 865).
(2) Program razvoja podeželja
Republike Slovenije za obdobje 2007–2013, potrjen z Odločbo Komisije z dne
10. septembra 2007 o odobritvi programa razvoja podeželja Slovenije za
programsko obdobje 2007–2013, št. CCI 2007 SI 06 RPO 001, zadnjič spremenjen s
potrditvijo Komisije št. Ares(2013)2087409 z dne 13. 6. 2013 (v
nadaljnjem besedilu: PRP 2007–2013), je dostopen na spletnih straneh
ministrstva, pristojnega za kmetijstvo (v nadaljnjem besedilu: ministrstvo), in
izpostavah kmetijske svetovalne službe.
2. člen
(ukrepi)
Na podlagi te uredbe se izvajajo naslednji
ukrepi osi 2:
-       
izravnalna plačila za območja z omejenimi možnostmi za kmetijsko
dejavnost,
-       
kmetijsko okoljska plačila, ki vključujejo 24 kmetijsko okoljskih
podukrepov (v nadaljnjem besedilu: podukrepi KOP‑a).
3. člen
(upravičenci)
(1) Upravičenci za pridobitev plačil
iz te uredbe so kmetijska gospodarstva (v nadaljnjem besedilu: KMG), ki so
določena z zakonom in to uredbo ter izpolnjujejo pogoje iz te uredbe.
(2) Nosilci KMG‑jev, določeni z
zakonom, so nosilci pravic in obveznosti upravičencev po tej uredbi.
4. člen
(sredstva)
(1) V letih 2010–2013 se skladno s PRP‑jem
2007–2013 ukrepi osi 2 financirajo iz sredstev proračuna Republike Slovenije v
višini vsaj 20 odstotkov in iz sredstev Evropskega kmetijskega sklada za razvoj
podeželja v višini do 80 odstotkov.
(2) V letu 2014 se skladno s Programom
razvoja podeželja Republike Slovenije za obdobje 2014–2020 (v nadaljnjem
besedilu: PRP 2014–2020) ukrepi osi 2 financirajo iz sredstev proračuna
Republike Slovenije v višini vsaj 25 odstotkov in iz sredstev Evropskega
kmetijskega sklada za razvoj podeželja v višini do 75 odstotkov.
(3) Za obveznosti za ukrepe osi 2,
prevzete v letih 2007 in 2008 v skladu s predpisom, ki ureja plačila za ukrepe
osi 2 iz PRP 2007–2013 v letih 2007–2013 (v nadaljnjem besedilu: predpis za
ukrepe osi 2 v letih 2007–2013), obveznosti za ukrepe osi 2, prevzete v letu
2009 v skladu s predpisom, ki ureja plačila za ukrepe osi 2 iz PRP 2007–2013 v
letih 2009–2013 (v nadaljnjem besedilu: predpis za ukrepe osi 2 v letih
2009–2013), obveznosti za ukrepe osi 2, prevzete v letih 2010–2013 v skladu s
to uredbo, obveznosti za kmetijsko okoljske ukrepe, prevzete v letih 2007 in
2008 v skladu s predpisom, ki ureja plačila za kmetijsko okoljske ukrepe iz
Programa razvoja podeželja za Republiko Slovenijo 2004–2006 v letih 2007–2010
(v nadaljnjem besedilu: predpis za kmetijsko okoljske ukrepe v letih
2007–2010), kmetijsko okoljske ukrepe iz predpisa, ki ureja plačila za
kmetijsko okoljske ukrepe iz Programa razvoja podeželja za Republiko Slovenijo
2004–2006 v letih 2009–2010 (v nadaljnjem besedilu: predpis za kmetijsko
okoljske ukrepe v letih 2009–2010), ukrepe iz predpisov, ki urejajo plačila za
ukrepe iz Programa razvoja podeželja za Republiko Slovenijo 2004–2006 za programsko
obdobje 2004–2006, za katere so bile odločbe izdane do 31. decembra 2006
(v nadaljnjem besedilu: predpisi za ukrepe v letih 2004–2006), in za pritožbe
za ukrepe iz tega odstavka, ki jim je bilo ugodeno, je za programsko obdobje
2007–2013 skladno s PRP‑jem 2007–2013 skupno namenjenih do 574.440.943 eurov,
od katerih se namenja do:
a)    
302.327.970 eurov za:
- 
obveznosti za ukrep izravnalnih plačil za območja z omejenimi možnostmi
za kmetijsko dejavnost, prevzete v letih 2007 in 2008 v skladu s predpisom za
ukrepe osi 2 v letih 2007–2013,
- 
obveznosti za ukrep izravnalnih plačil za območja z omejenimi možnostmi
za kmetijsko dejavnost, prevzete v letu 2009 v skladu s predpisom za ukrepe osi
2 v letih 2009–2013,
- 
obveznosti za ukrep izravnalnih plačil za območja z omejenimi možnostmi
za kmetijsko dejavnost, prevzete v letih 2010–2013 v skladu s to uredbo,
- 
ukrep izravnalnih plačil iz predpisov za ukrepe v letih 2004–2006 in
- 
pritožbe za ukrepe iz prve do četrte alineje te točke, ki jim je bilo
ugodeno;
b)    
272.112.973 eurov za:
- 
obveznosti za ukrep kmetijsko okoljskih plačil iz PRP‑ja 2007–2013,
prevzete v letih 2007 in 2008 v skladu s predpisom za ukrepe osi 2 v letih
2007–2013,
- 
obveznosti za ukrep kmetijsko okoljskih plačil iz PRP‑ja 2007–2013,
prevzete v letu 2009 v skladu s predpisom za ukrepe osi 2 v letih 2009–2013,
- 
obveznosti za ukrep kmetijsko okoljskih plačil iz PRP‑ja 2007–2013,
prevzete v letih 2010–2013 v skladu s to uredbo,
- 
kmetijsko okoljske ukrepe, prevzete v letih 2007 in 2008 v skladu s
predpisom za kmetijsko okoljske ukrepe v letih 2007–2010,
- 
kmetijsko okoljske ukrepe iz predpisa za kmetijsko okoljske ukrepe v
letih 2009–2010,
- 
kmetijsko okoljske ukrepe iz predpisov za ukrepe v letih 2004–2006 in
- 
pritožbe za ukrepe iz prve do šeste alineje te točke, ki jim je bilo
ugodeno.
(4) Za ukrepe iz prve do četrte
alineje točke a) prejšnjega odstavka se namenja do:
-       
47 milijonov eurov za obveznosti, prevzete v letu 2010,
-       
46.358.046 eurov za obveznosti, prevzete v letu 2011,
-       
42.516.337 eurov za obveznosti, prevzete v letu 2012, in
-       
45.006.059 eurov za obveznosti, prevzete v letu 2013.
(5) Za ukrepe iz prve do šeste alineje
točke b) tretjega odstavka tega člena se namenja do:
-       
44 milijonov eurov za obveznosti, prevzete v letu 2010,
-       
39.181.446 eurov za obveznosti, prevzete v letu 2011,
-       
40.874.819 eurov za obveznosti, prevzete v letu 2012, in
-       
34.078.738 eurov za obveznosti, prevzete v letu 2013.
(6) Za ukrepe iz 11. in 15. člena te
uredbe se sredstva za obveznosti, prevzete v letu 2014, namenjajo v skladu s
PRP‑jem 2014–2020.
(7) V tekočem letu se v primeru
pritožb, ki jim je bilo ugodeno, za obveznosti iz prve do četrte alineje točke
a) in prve do šeste alineje točke b) tretjega odstavka tega člena višina
sredstev iz četrtega in petega odstavka tega člena zniža za znesek pritožb za
te ukrepe, ki jim je bilo ugodeno.
(8) Če v tekočem letu vsota zahtevkov
za ukrepe iz tretjega odstavka tega člena in pritožbe za te ukrepe, ki jim je
bilo ugodeno, preseže višino sredstev iz četrtega in petega odstavka tega
člena, se ciljna vrednost plačila v okviru posameznega ukrepa za tekoče leto
sorazmerno zniža.
(9) Plačila za izvajanje ukrepov iz
četrtega in petega odstavka tega člena se za posamezno leto izplačajo
najpozneje v obdobju tekočega leta in dveh naslednjih let (obdobje n + 2).
(10) V skladu s tretjim, četrtim in
petim odstavkom tega člena se višina plačil za ukrepe iz tretje alineje točke
b) tretjega odstavka tega člena v tekočem letu lahko zviša do višine najvišjega
mogočega plačila iz preglednice 3 iz priloge 1, ki je sestavni del te uredbe.
(11) Sredstva iz tretjega odstavka
tega člena ne smejo biti presežena, pri čemer je treba upoštevati tudi prevzete
obveznosti iz točke a) in točke b) tretjega odstavka tega 
člena.
(12) Če sredstva, namenjena za
posamezne ukrepe osi 2, v tekočem letu niso v celoti porabljena, se lahko v
skladu s tretjim, devetim, desetim in enajstim odstavkom tega člena sredstva
med temi ukrepi za tekoče leto prerazporedijo.
(13) Sredstva iz četrtega in petega
odstavka tega člena vključujejo tudi neporabljena sredstva za ukrepe osi 2 iz
preteklih let, določena s PRP‑jem 2007–2013.
(14) Neporabljena sredstva iz četrtega
in petega odstavka tega člena se lahko prenašajo do konca programskega obdobja
do skupne višine sredstev, namenjenih ukrepom osi 2 za programsko obdobje
2007–2013.
5. člen
(ukrepi samoupravnih lokalnih skupnosti)
Samoupravne lokalne skupnosti ne morejo
izvajati ukrepov iz te uredbe.
II. IZRAVNALNA PLAČILA ZA OBMOČJA Z OMEJENIMI MOŽNOSTMI ZA
KMETIJSKO DEJAVNOST
6. člen
(namen ukrepa)
Namen ukrepa izravnalnih plačil za območja
z omejenimi možnostmi za kmetijsko dejavnost (v nadaljnjem besedilu: ukrep OMD‑ja)
je izravnava stroškov pridelave zaradi težjih pridelovalnih razmer, da se
ustvarijo pogoji za kmetovanje in zagotavljanje primerne obdelanosti kmetijskih
zemljišč na območjih z omejenimi možnostmi za kmetijsko dejavnost.
7. člen
(razvrstitev in seznam območij)
(1) Območja z omejenimi možnostmi za
kmetijsko dejavnost se delijo na hribovska in gorska območja, druga območja in
območja s posebnimi omejitvami.
(2) Seznam območij z omejenimi
možnostmi za kmetijsko dejavnost je kot priloga 2 sestavni del te uredbe.
(3) Natančnejši vpogled v seznam
območij iz prejšnjega odstavka je mogoč na spletnih straneh ministrstva.
8. člen
(točkovanje KMG-jev na območjih z
omejenimi možnostmi za kmetijsko dejavnost)
(1) V skladu s predpisom, ki ureja
razvrstitev KMG‑jev na območjih z omejenimi možnostmi za kmetijsko dejavnost,
se točkovanje KMG‑jev na območjih z omejenimi možnostmi za kmetijsko dejavnost
opravi za vse KMG‑je, ki imajo na teh območjih kmetijska zemljišča v uporabi.
(2) Število točk se za vsak KMG vodi v
registru kmetijskih gospodarstev (v nadaljnjem besedilu: RKG).
(3) Razvrstitev KMG‑jev na območjih z
omejenimi možnostmi za kmetijsko dejavnost iz prvega odstavka tega člena predpiše
minister, pristojen za kmetijstvo (v nadaljnjem besedilu: minister).
9. člen
(upravičenci)
(1) Do izravnalnih plačil so za
kmetijska zemljišča v uporabi na območjih z omejenimi možnostmi za kmetijsko
dejavnost, opredeljenih na seznamu območij iz priloge 2 te uredbe, v skladu s
to uredbo upravičeni:
-       
KMG‑ji,
-       
kmetijska gospodarstva planine (v nadaljnjem besedilu: KMG planina) za
kmetijska zemljišča v uporabi, na katerih se izvaja planinska paša, in
-       
kmetijska gospodarstva skupni pašniki (v nadaljnjem besedilu: KMG skupni
pašnik).
(2) Nosilci KMG‑jev lahko uveljavljajo
izravnalna plačila le za zemljišča na območju Republike Slovenije.
10. člen
(pogoji)
(1) Upravičenci lahko pridobijo
plačilo za ukrep OMD‑ja za kmetijska zemljišča v uporabi, za katera vlagajo
zahtevek, pod naslednjimi pogoji:
-       
velikost grafične enote rabe zemljišč kmetijskega gospodarstva (v
nadaljnjem besedilu: GERK), za katero se lahko uveljavlja plačilo za ukrep OMD‑ja,
je lahko manjša od 0,1 hektarja (v nadaljnjem besedilu: ha), najmanjša skupna
površina na KMG‑ju, za katero je mogoče pridobiti plačilo za ukrep OMD‑ja, pa
je 1 ha in
-       
upravičenec se mora zavezati, da bo opravljal kmetijsko dejavnost na
območjih z omejenimi možnostmi za kmetijsko dejavnost še najmanj pet let od
prejema prvega izravnalnega plačila za ta namen, razen če prvo izravnalno
plačilo prejme za leto 2014.
(2) Na GERK‑ih s šifro »1430 –
ekstenzivni kraški pašnik« izravnalnih plačil za ukrep OMD‑ja ni mogoče
uveljavljati.
(3) Površina zemljišča, ki je v
tekočem letu vključena v ukrep OMD‑ja, je površina zemljišča, ki je za tekoče
leto ugotovljena z administrativno kontrolo velikosti površine oziroma s
kontrolo velikosti površine na kraju samem.
11. člen
(izravnalna plačila)
(1) Višina izravnalnega plačila na
območjih iz prvega odstavka 7. člena te uredbe se določi tako, da se sešteje
fiksni in variabilni del izravnalnega plačila.
(2) Skupni fiksni del izravnalnega
plačila pomeni 55 odstotkov vseh izravnalnih plačil.
(3) Fiksni del izravnalnega plačila se
določi glede na podatke elaborata »Območja z omejenimi naravnimi dejavniki za
kmetijstvo v Republiki Sloveniji« po stanju na dan 15. februar 2003, tako
da vrednost fiksnega dela izravnalnega plačila na ha površin kmetijskih
zemljišč v uporabi v letih 2010–2014 znaša za:
-       
gorsko višinske KMG‑je: 114,45 eura/ha,
-       
KMG‑je planine: 114,45 eura/ha,
-       
strme KMG‑je: 85,69 eura/ha,
-       
kraške KMG‑je: 99,18 eura/ha,
-       
gričevnato hribovite KMG‑je: 70,49 eura/ha,
-       
različne neugodne pogoje (drugi KMG‑ji): 34,43 eura/ha,
-       
osnovne KMG‑je (KMG‑ji, ki v elaborat niso vključeni, njihova zemljišča
pa so na seznamu območij z omejenimi možnostmi za kmetijsko dejavnost iz
priloge 2 te uredbe): 
13,66 eura/ha.
(4) Variabilni del izravnalnega
plačila se izračuna po naslednji formuli:
variabilni del plačila
izravnalnega plačila = število točk KMG‑ja na območjih z omejenimi možnostmi za
kmetijsko dejavnost x vrednost točke.
(5) Skupni variabilni del izravnalnega
plačila pomeni 45 odstotkov vseh izravnalnih plačil.
(6) Izravnalno plačilo se določi po
naslednji formuli:
izravnalno plačilo v
eurih/ha na leto = fiksni del + (število točk KMG‑ja x vrednost točke x
odstotek variabilnega dela).
(7) Vrednost točke v skladu s PRP‑jem
2007–2013 znaša 0,43 eura.
(8) V tekočem letu se višina
izravnalnega plačila za travinje na planinah pri obtežbi vsaj ene glave velike
živine na hektar (v nadaljnjem besedilu: GVŽ/ha) travinja obračuna tako, da se
upošteva dejanska površina travinja, prijavljenega na obrazcu prijave površin
kmetijskih rastlin ter zahtevkov na površino iz predpisa, ki ureja izvedbo
ukrepov kmetijske politike za tekoče leto. Če obtežba ne dosega 1 GVŽ‑ja/ha, se
višina izravnalnega plačila obračuna le za površine, za katere je zagotovljena
obtežba 1 GVŽ‑ja/ha.
(9) Obtežba iz prejšnjega odstavka se
izračuna tako, da se pri dejanskem izračunu števila glav velike živine (v
nadaljnjem besedilu: GVŽ) za posamezno vrsto živali upoštevajo koeficienti,
navedeni na obrazcu zapisnika o prigonu živali na pašo na planino ali skupni
pašnik iz predpisa, ki ureja izvedbo ukrepov kmetijske politike za tekoče leto.
Če je na KMG‑ju planini oziroma KMG‑ju skupnem pašniku med pašo izvedena tudi
kontrola na kraju samem, se pri izračunu obtežbe upošteva tudi število živali,
ki jih na dan kontrole na kraju samem ugotovi kontrolor.
(10) Če na KMG‑ju obseg kmetijskih
zemljišč v uporabi, vključenih v ukrep OMD‑ja, presega 100 ha, se znesek
izravnalnih plačil zniža za 50 odstotkov za tiste površine, ki presegajo 100
ha.
III. KMETIJSKO OKOLJSKA PLAČILA
12. člen
(namen ukrepa)
Namen ukrepa kmetijsko okoljskih plačil, ki
vključuje 24 podukrepov KOP‑a, je popularizacija kmetijske pridelave, ki
ustreza potrebam potrošnikov in varuje zdravje ljudi, zagotavlja trajnostno
rabo naravnih virov ter omogoča zmanjševanje negativnih vplivov kmetijstva na
okolje, ohranjanje naravnih danosti, biotske raznovrstnosti, rodovitnosti tal
in tradicionalne kulturne krajine ter varovanje zavarovanih območij.
13. člen
(upravičenci)
(1) Upravičenci lahko za tekoče leto
pridobijo plačila za podukrepe KOP‑a na način, kot ga določata predpis, ki
ureja izvedbo ukrepov kmetijske politike za tekoče leto, in ta uredba, ter pod
pogoji, določenimi v prilogi 1 te uredbe.
(2) Upravičenci ne morejo prevzemati
novih obveznosti za izvajanje podukrepov KOP‑a, razen za podukrepe 214‑I/7, 214‑I/8,
214‑II/2, 214‑II/4, 214‑II/5, 214‑II/6, 214‑II/10, 214‑III/2, 214‑III/3, 214‑III/4
in 214‑III/5 iz 15. člena te uredbe.
(3) Za izvajanje podukrepa 214‑II/2 iz
15. člena te uredbe upravičenci lahko prevzamejo novo obveznost le v letu 2012.
(4) Ne glede na določbe drugega
odstavka tega člena lahko upravičenci na območjih vodnih teles podzemnih voda
Dravske, Murske in Savinjske kotline ter prispevnih območjih zadrževalnikov
Šmartinsko, Perniško, Gajševsko in Ledavsko jezero iz priloge 3, ki je sestavni
del te uredbe, prevzemajo nove obveznosti tudi za podukrepa 214‑I/1 in 214‑I/2
iz 15. člena te uredbe.
(5) Na območjih, na katerih se območja
iz prejšnjega odstavka prekrivajo z območji iz šestega odstavka 14. člena te
uredbe, upravičenci ne morejo prevzemati novih obveznosti za podukrep 214‑I/2
iz 15. člena te uredbe.
14. člen
(podaljšanje obveznosti za podukrepe
KOP-a)
(1) Zaključena petletna obveznost za
izvajanje posameznih podukrepov KOP‑a iz 15. člena te uredbe in za dve leti
podaljšana obveznost iz tretjega odstavka tega člena se lahko v letih 2012–2014
podaljšata ali končata, pri čemer je mogoče podaljšati le celotno obveznost,
sicer se podaljšanje obveznosti zavrne.
(2) Ne glede na določbe prejšnjega
odstavka se zaključena petletna obveznost za izvajanje podukrepa 214‑II/6 reja
avtohtonih in tradicionalnih pasem domačih živali iz 15. člena te uredbe lahko
podaljša, če število v ta podukrep vključenih živali ni manjše od 1 GVŽ‑ja.
(3) Obveznost izvajanja podukrepov KOP‑a
iz 15. člena te uredbe je mogoče v letu 2012 podaljšati za dve leti in v letu
2014 še za eno leto, če se petletna obveznost konča z letom 2011.
(4) Nosilci KMG‑jev, ki so v letih
2011, 2012 in 2013 na določenih površinah KMG‑ja izvajali podukrepe KOP‑a iz
15. člena te uredbe in se petletna obveznost za izvajanje teh podukrepov z leti
2011, 2012 in 2013 konča, lahko te površine v letih 2012, 2013 in 2014
vključijo v podaljšanje obveznosti tudi s prenosom obveznosti na druge KMG‑je
na podlagi obrazca prodaje ali odstopa zemljišč, vključenih v podukrepe KOP v
predhodnem letu, drugemu KMG‑ju iz predpisa, ki ureja izvedbo ukrepov kmetijske
politike za tekoče leto.
(5) Ne glede na določbe prvega in
tretjega odstavka tega člena zaradi spremenjenega načina ugotavljanja nagiba
strmih travnikov zaključene petletne obveznosti za izvajanje podukrepa 214‑II/2
iz 15. člena te uredbe v letu 2012 ni mogoče podaljšati, ampak je v ta podukrep
mogoče vstopiti na novo, kot je določeno v tretjem odstavku prejšnjega člena.
(6) Ne glede na določbe tretjega in
četrtega odstavka tega člena na najožjih vodovarstvenih območjih za vodno telo
vodonosnikov Ljubljanskega polja, Selniške dobrave, Ruš, Vrbanskega platoja,
Limbuške dobrave in Dravskega polja, Dravsko‑Ptujskega polja, Apaškega polja,
Ljubljanskega barja in okolice Ljubljane, Rižane ter vodonosnikov za območja
občin Šmartno ob Paki, Polzela in Braslovče, Jezersko in Jesenice, upravičenci
zaključene petletne obveznosti za izvajanje podukrepov KOP‑a 214‑I/2 in 214‑III/6
iz 15. člena te uredbe ne morejo podaljšati. Natančnejši vpogled v evidenco teh
vodovarstvenih območij je mogoč na spletnih straneh ministrstva.
(7) Pri podaljšanju obveznosti
izvajanja podukrepov KOP‑a iz 15. člena te uredbe je plačilo mogoče
uveljavljati za vključeno površino podukrepa KOP‑a, ki se lahko poveča za
največ 2 ha oziroma 20 odstotkov, pri čemer se upošteva dovoljen obseg
povečanja površin, ki je ugodnejši za upravičenca. Ne glede na določbo
prejšnjega stavka v letu 2014 povečanje površine podukrepa KOP‑a ni mogoče.
(8) Pri podaljšanju obveznosti
izvajanja podukrepov KOP‑a iz 15. člena te uredbe je površine mogoče zmanjšati
za največ deset odstotkov.
(9) Upravičenci zaključeno petletno
obveznost za izvajanje podukrepov KOP‑a iz 15. člena te uredbe podaljšajo tako,
da podajo izjavo na obrazcu izjav nosilca kmetijskega gospodarstva iz predpisa,
ki ureja izvedbo ukrepov kmetijske politike za tekoče leto, zahtevek pa vložijo
v skladu s prvim odstavkom 23. člena te uredbe.
15. člen
(podukrepi KOP-a in plačila)
(1) Ciljne vrednosti plačil za
izvajanje podukrepov KOP‑a znašajo:
I. skupina – zmanjševanje negativnih
vplivov kmetijstva na okolje:
214‑I/1 ohranjanje kolobarja: 91,84
eura/hektar (v nadaljnjem besedilu: eura/ha) letno;
214‑I/2 ozelenitev njivskih površin: 172,2 eura/ha
letno;
214‑I/3 integrirano poljedelstvo: 197,21
eura/ha letno;
214‑I/4 integrirano sadjarstvo: 336,61
eura/ha letno;
214‑I/5 integrirano vinogradništvo: 381,71
eura/ha letno;
214‑I/6 integrirano vrtnarstvo (na prostem
in v zavarovanih prostorih): 184,91 eura/ha letno;
214‑I/7 ekološko kmetovanje:
1.     
izvajanje:
-       
njive‑poljščine: 298,07 eura/ha letno,
-       
vrtnine na prostem: 551,45 eura/ha letno,
-       
vrtnine v zavarovanih prostorih: 487,90 eura/ha letno,
-       
oljčniki z gostoto najmanj 150 dreves/ha, nasadi sadovnjakov z gostoto
najmanj 100 dreves/ha pri orehu in kostanju ter najmanj 200 dreves/ha pri
ostalih sadnih vrstah: 554,73 eura/ha letno,
-       
travniški visokodebelni sadovnjaki z gostoto 50‑200 dreves/ha: 237,80
eura/ha letno,
-       
vinogradi, hmeljišča, drevesnice: 578,92 eura/ha letno,
-       
travinje (trave in travno deteljne mešanice na njivah, trajno travinje):
a)  obtežba 0,2‑0,5 GVŽ‑ja/ha:
213,20 eura/ha letno,
b)  obtežba 0,5‑1,9 GVŽ‑ja/ha:
227,55 eura/ha letno;
2.     
preusmerjanje:
-       
njive‑poljščine: 357,52 eura/ha letno,
-       
vrtnine na prostem: 600 eurov/ha letno,
-       
vrtnine v zavarovanih prostorih: 600 eurov/ha letno,
-       
oljčniki z gostoto najmanj 150 dreves/ha, nasadi sadovnjakov z gostoto
najmanj 100 dreves/ha pri orehu in kostanju ter najmanj 200 dreves/ha pri
ostalih sadnih vrstah: 753,58 eura/ha letno,
-       
travniški visokodebelni sadovnjaki z gostoto 50‑200 dreves/ha:
411,23 eura/ha letno,
-       
vinogradi, hmeljišča, drevesnice: 635,91 eura/ha letno,
-       
travinje (trave in travno deteljne mešanice na njivah, trajno travinje):
a)  obtežba 0,2‑0,5 GVŽ‑ja/ha:
197,21 eura/ha letno,
b)  obtežba 0,5‑1,9 GVŽ‑ja/ha:
450 eurov/ha letno;
214‑I/8 neprezimni posevki: 61,09 eura/ha;
II. skupina – ohranjanje naravnih danosti,
biotske raznovrstnosti, rodovitnosti tal in tradicionalne kulturne krajine:
214‑II/1 planinska paša:
-       
brez pastirja: 61,09 eura/ha letno,
-       
s pastirjem: 72,57 eura/ha letno;
214‑II/2 košnja strmih travnikov:
-       
nagib 35‑50 odstotkov: 90,20 eura/ha letno,
-       
nagib nad 50 odstotkov: 142,27 eura/ha letno;
214‑II/3 košnja grbinastih travnikov: 132,84
eura/ha letno;
214‑II/4 travniški sadovnjaki: 93,89 eura/ha
letno;
214‑II/5 strmi vinogradi:
-       
nagib 30‑40 odstotkov: 326,77 eura/ha letno,
-       
nagib nad 40 odstotkov: 900 eurov/ha letno;
214‑II/6 reja avtohtonih in tradicionalnih
pasem domačih živali: 89,38 eura/GVŽ letno;
214‑II/7 pridelava avtohtonih in
tradicionalnih sort kmetijskih rastlin: 102,91 eura/ha letno;
214‑II/8 sonaravna reja domačih živali:
84,46 eura/ha letno;
214‑II/9 ohranjanje ekstenzivnega travinja:
48,38 eura/ha letno;
214‑II/10 ohranjanje ekstenzivnih kraških
pašnikov: 191,40 eura/ha letno;
III. skupina – varovanje zavarovanih
območij:
214‑III/1 reja domačih živali v osrednjem
območju pojavljanja velikih zveri: 29,11 eura/ha letno;
214‑III/2 ohranjanje posebnih traviščnih
habitatov: 121,36 eura/ha letno;
214‑III/3 ohranjanje traviščnih habitatov
metuljev: 121,36 eura/ha letno;
214‑III/4 ohranjanje steljnikov: 198,44
eura/ha letno;
214‑III/5 ohranjanje habitatov ptic vlažnih
ekstenzivnih travnikov na območjih Natura 2000: 83,23 eura/ha letno;
214‑III/6 pokritost tal na vodovarstvenem
območju:
-       
njive: 83,64 eura/ha letno,
-       
trajni nasadi: 184,50 eura/ha letno,
-       
travinje (trave in travno deteljne mešanice na njivah, trajno travinje):
31,57 eura/ha letno.
(2) Za površino GERK‑a, ki je delno v
ekološki pridelavi in delno v preusmerjanju v ekološko kmetovanje, se za
celotno površino GERK‑a dodeli plačilo za ekološko kmetovanje – izvajanje.
(3) Ne glede na določbe prvega
odstavka tega člena na najožjih vodovarstvenih območjih, na katerih zaradi
prekrivanja zahtev z zahtevami iz predpisov, ki urejajo vodovarstvena območja,
prihaja do prekrivanja zahteve po prepovedi uporabe fitofarmacevtskih sredstev,
plačila za podukrep KOP‑a 214‑III/6 pokritost tal na vodovarstvenem območju
znašajo za:
-       
njive: 55,76 eura/ha letno,
-       
trajne nasade: 140,63 eura/ha letno,
-       
travinje (trave in travno deteljne mešanice na njivah, trajno travinje):
31,57 eura/ha letno.
(4) Vodovarstvena območja iz
prejšnjega odstavka so določena v prilogi 1 te uredbe.
16. člen
(pogoji)
(1) Za površine, za katere upravičenci
v tekočem letu uveljavljajo plačila za podukrep 214‑I/2 iz prejšnjega člena,
lahko v naslednjih letih, do izteka obveznosti, uveljavljajo plačila za
podukrep 214‑I/1 iz prejšnjega člena. Če upravičenci na teh površinah v
naslednjih letih ne uveljavljajo plačil za podukrep 214‑I/1 oziroma 214‑I/2 iz
prejšnjega člena, morajo na teh površinah izvajati vsaj enostaven kolobar, ki
vključuje najmanj tri različne poljščine.
(2) Pri podukrepu 214‑I/2 iz
prejšnjega člena se šteje, da je zahteva glede pokritosti tal s prezimnimi
poljščinami izpolnjena, če pokrovnost ozelenjene površine s temi poljščinami
dosega vsaj 70 odstotkov.
(3) Za površine, ki so jih upravičenci
v tekočem letu vključili v podukrep 214‑I/3 iz prejšnjega člena, lahko v
naslednjih letih uveljavljajo plačila za podukrep 214‑I/6 iz prejšnjega člena
in obratno.
(4) Za površine, na katerih so
upravičenci v preteklem letu pridelovali jagode in so jih vključili v podukrep
214‑I/4 iz prejšnjega člena, lahko v tekočem letu uveljavljajo plačila za
podukrep 214‑I/3 ali 214‑I/6 iz prejšnjega člena in obratno.
(5) Za pridobitev plačil za izvajanje
podukrepov 214‑I/3, 214‑I/4, 214‑I/5, 214‑I/6 in 214‑I/7 iz prejšnjega člena v
tekočem letu se morajo upravičenci vključiti v kontrolo integrirane pridelave
oziroma ekološke pridelave in predelave najpozneje do 31. decembra preteklega
leta za tekoče leto.
(6) Upravičenci iz prejšnjega odstavka
ne morejo zamenjati organizacije za kontrolo in certificiranje integrirane
pridelave oziroma ekološke pridelave in predelave v tekočem letu, lahko pa jo
zamenjajo med posameznimi leti. Zamenjava je mogoča do 31. decembra
tekočega leta za naslednje leto.
(7) Če se upravičenci do plačil za
izvajanje podukrepov 214‑I/3, 214‑I/4, 214‑I/5 in 214‑I/6 iz prejšnjega člena
vključijo v kontrolo pri več organizacijah za kontrolo in certificiranje integrirane
pridelave, morajo za pridobitev plačil za te podukrepe pridobiti certifikate o
integrirani pridelavi od vseh organizacij, pri katerih so vključeni v kontrolo,
sicer se šteje, da za te podukrepe ne izpolnjujejo pogojev iz priloge 1 te
uredbe.
(8) Če se upravičenci do plačil za
izvajanje podukrepa 214‑I/7 iz prejšnjega člena vključijo v kontrolo pri več
organizacijah za kontrolo in certificiranje ekološke pridelave oziroma
predelave, morajo za pridobitev plačil za ta podukrep pridobiti certifikate o ekološki
pridelavi in predelavi kmetijskih pridelkov oziroma živil ali potrdila o
ekološki pridelavi in predelavi kmetijskih pridelkov oziroma živil v obdobju
preusmerjanja od vseh organizacij, pri katerih so vključeni v kontrolo, sicer
se šteje, da za ta podukrep ne izpolnjujejo pogojev iz priloge 1 te uredbe.
(9) Pri podukrepu 214‑I/8 iz
prejšnjega člena se šteje, da je zahteva glede pokritosti tal z neprezimnimi
posevki izpolnjena, če pokrovnost površine s temi posevki dosega vsaj 70
odstotkov.
(10) Pri podukrepu 214‑II/1 iz
prejšnjega člena lahko upravičenci uveljavljajo plačilo za planinsko pašo brez
dodatka za pastirja ali plačilo za planinsko pašo z dodatkom za pastirja, pri
čemer je ta dodatek mogoče uveljavljati samo za enega pastirja na planini. Upravičenci
morajo fotokopijo pogodbe s pastirjem poslati Agenciji Republike Slovenije za
kmetijske trge in razvoj podeželja (v nadaljnjem besedilu: agencija) v roku in
na način, ki ju določa predpis, ki ureja izvedbo ukrepov kmetijske politike za
tekoče leto.
(11) Plačila za podukrep 214‑II/2 iz
prejšnjega člena lahko upravičenci uveljavljajo za celotno površino GERK‑a ali
pa za del GERK‑a z vrsto dejanske rabe »1300 – trajni travnik« z nagibom 35–50
odstotkov ali nad 50 odstotkov. Upošteva se podatek o nagibu GERK‑a ali dela
GERK‑a, ki se povzame iz grafične evidence strmin iz 20. člena te uredbe. Izven
območij, določenih v grafični evidenci strmin, plačil ni mogoče uveljavljati.
(12) Plačila za podukrep 214‑II/3 iz
prejšnjega člena lahko uveljavljajo upravičenci, katerih GERK‑i so na območjih,
ki so določena v prilogi 1 te uredbe.
(13) Plačila za podukrep 214‑II/5 iz
prejšnjega člena lahko upravičenci uveljavljajo za celotno površino GERK‑a z
vrsto dejanske rabe »1211 – vinograd« z nagibom 30–40 odstotkov ali nad 40
odstotkov. Upošteva se podatek o povprečnem nagibu GERK‑a, ki se povzame iz RKG‑ja.
(14) Plačila za podukrep 214‑II/6 iz
prejšnjega člena lahko upravičenci uveljavljajo za najmanj en GVŽ za avtohtone
in tradicionalne pasme domačih živali iz priloge 1 te uredbe. Število živali
posamezne vrste domačih živali, ki so vključene v navedeni podukrep v letu
vstopa v ta podukrep, mora biti v reji pet let od vstopa v podukrep, pri čemer
se te živali lahko nadomestijo z živalmi druge avtohtone ali tradicionalne
pasme te vrste. Število živali se lahko poveča do obtežbe 1,9 GVŽ‑ja/ha. Glede
na število živali posamezne vrste domačih živali, ki ga je KMG vključil v
podukrep 214‑II/6 iz prejšnjega člena v letu vstopa v ta podukrep, se lahko
število v ta podukrep vključenih živali te vrste v okviru obstoječe obveznosti
skupno zmanjša za največ deset odstotkov, vendar po zmanjšanju stalež
avtohtonih in tradicionalnih pasem domačih živali ne sme biti manjši od enega
GVŽ‑ja oziroma na način, kot je določen v prilogi 1 te uredbe. V obdobju, ko so
živali določene vrste domačih živali, ki jih je KMG vključil v podukrep 214‑II/6
iz prejšnjega člena, na paši na KMG‑ju planini ali KMG‑ju skupnem pašniku, se
za te živali šteje, da ne zmanjšujejo števila živali te vrste na osnovnem KMG‑ju.
Če ena žival posamezne vrste pomeni več kot deset odstotkov vseh živali te
vrste, vključenih v podukrep 214‑II/6 iz prejšnjega člena, se vključeno število
živali te vrste v tekočem letu glede na leto vstopa v ta podukrep lahko zmanjša
za eno žival. Za število živali posamezne vrste, ki je v tekočem letu vključeno
v podukrep 214‑II/6 iz prejšnjega člena, se šteje število živali, ki je na KMG‑ju
za tekoče leto ugotovljeno z administrativno kontrolo števila živali te vrste
oziroma s kontrolo števila živali te vrste na kraju samem.
(15) Za izračun plačil za podukrep 214‑II/6
iz prejšnjega člena se za preračun števila živali v GVŽ‑je v skladu s Prilogo V
Uredbe 1974/2006/ES, upoštevajo naslednji koeficienti:
-       
biki, krave in drugo govedo, starejše od dveh let, konji, starejši od
šestih mesecev: 1,0,
-       
govedo, staro od šestih mesecev do dveh let: 0,6,
-       
govedo, mlajše od šestih mesecev: 0,4,
-       
konji, mlajši od šestih mesecev: 0,4,
-       
ovce: 0,15,
-       
koze: 0,15,
-       
plemenske svinje nad 50 kg: 0,5,
-       
ostali prašiči: 0,3,
-       
kokoši nesnice: 0,014,
-       
ostala perutnina: 0,003.
(16) Plačila za podukrep 214‑II/7 iz
prejšnjega člena lahko upravičenci uveljavljajo za avtohtone in tradicionalne
sorte kmetijskih rastlin iz priloge 1 te uredbe. Na isti površini GERK‑a lahko
upravičenec, odvisno od vrste posevka, uveljavlja plačilo samo za glavni ali
prezimni ali neprezimni posevek.
(17) Če zaradi sprememb tržnih razmer
ni na razpolago semenskega oziroma sadilnega materiala avtohtonih in tradicionalnih
sort kmetijskih rastlin, morajo upravičenci pri podukrepu 214‑II/7 iz
prejšnjega člena izvajati vsaj enostaven kolobar, ki vključuje najmanj tri
različne poljščine. V tem primeru se plačilo v zadevnem letu zniža za 60
odstotkov.
(18) Plačila za podukrep 214‑II/10 iz
prejšnjega člena lahko upravičenci uveljavljajo za GERK s šifro »1430 –
ekstenzivni kraški pašnik«, ki lahko vključuje naslednje vrste dejanske rabe:
»1300 – trajni travnik«, »1410 – kmetijsko zemljišče v zaraščanju«, »1500 –
drevesa in grmičevje«, »1600 – neobdelano kmetijsko zemljišče« oziroma »1800 –
kmetijsko zemljišče, poraslo z gozdnim drevjem«, če so njihovi GERK‑i v
katastrskih občinah na območju ekstenzivnih kraških pašnikov iz priloge 1 te
uredbe. Delež površin z vrsto dejanske rabe »1300 – trajni travnik« oziroma
»1800 – kmetijsko zemljišče, poraslo z gozdnim drevjem« mora ob vstopu v
podukrep znašati vsaj 20 odstotkov.
(19) Če v katastrski občini na območju
ekstenzivnih kraških pašnikov iz priloge 1 te uredbe leži del GERK‑a s šifro
»1430 – ekstenzivni kraški pašnik«, se plačila za podukrep 214‑II/10 iz
prejšnjega člena lahko uveljavljajo za celoten GERK.
(20) KMG planina in KMG skupni pašnik
ne moreta uveljavljati plačil za podukrep 214‑II/10 iz prejšnjega člena.
(21) Plačila za podukrep 214‑III/1 iz
prejšnjega člena lahko upravičenci uveljavljajo za trajno travinje, če so
njihovi GERK‑i v katastrskih občinah iz priloge 1 te uredbe.
(22) Plačila za podukrepe 214‑III/2,
214‑III/3 in 214‑III/4 iz prejšnjega člena lahko uveljavljajo upravičenci,
katerih GERK‑i so na ekološko pomembnih območjih, ki so določena v prilogi 1 te
uredbe.
(23) Plačila za podukrep 214‑III/5 iz
prejšnjega člena lahko uveljavljajo upravičenci, katerih GERK‑i so na osrednjih
območjih pojavljanja ptic vlažnih ekstenzivnih travnikov na območjih Natura
2000 iz priloge 1 te uredbe.
(24) Plačila za podukrep 214‑III/6 iz
prejšnjega člena lahko uveljavljajo upravičenci, katerih GERK‑i so na najožjih
vodovarstvenih območjih po tej uredbi. Natančnejši vpogled v ta območja je
mogoč na spletnih straneh ministrstva.
(25) Upravičenci lahko plačila za
travniški sadovnjak uveljavljajo, če je v travniškem sadovnjaku vsaj ena od
naslednjih sadnih vrst: jablana, hruška, češnja, višnja, breskev, nektarina,
sliva, češplja, ringlo, kaki, kutina, marelica, citrusi, oreh, mandelj, leska,
kostanj, bezeg, smokva, oljka, nešplja, skorš, žižula, murva. V travniškem
sadovnjaku so lahko tudi posamična drevesa in grmičevje drugih vrst, mejice ter
drevesa in grmovje, ki pomenijo obvodno vegetacijo. Visokodebelna sadna drevesa
oziroma druge plodonosne sadne vrste morajo biti zasajene na ustreznih
podlagah. Seznam podlag je objavljen na spletnih straneh ministrstva.
(26) Upravičenci lahko za travinje na
zemljiščih z vrsto dejanske rabe »1222 – ekstenzivni oziroma travniški
sadovnjak« uveljavljajo naslednje podukrepe KOP‑a iz prejšnjega člena: 214‑I/7,
214‑II/2, 214‑II/8, 214‑II/9, 214‑III/1, 214‑III/2, 214‑III/3, 214‑III/4, 214‑III/5
in 214‑III/6.
(27) Pri podukrepih KOP‑a iz
prejšnjega člena se pri izračunu obtežbe upoštevajo podatki o staležu živali in
zemljiščih iz zbirne vloge za posamezno leto v skladu s predpisom, ki ureja
izvedbo ukrepov kmetijske politike za tekoče leto.
(28) Če pri izvajanju podukrepov KOP‑a
iz prejšnjega člena upravičenci ne uporabljajo:
-       
mineralnih gnojil, izdelava letnega gnojilnega načrta ter izvajanje
kontrole rodovitnosti tal in gnojenja nista potrebna;
-       
živinskih gnojil, evidence uporabe teh gnojil ni treba voditi.
(29) Najmanjša površina kmetijskega
zemljišča znotraj GERK‑a, za katero je mogoče pridobiti plačilo za en podukrep
KOP‑a, je določena v prilogi 1 te uredbe.
(30) Upravičenci se lahko v podukrepe
KOP‑a iz prejšnjega člena vključijo s povečanim obsegom površin, kot je
določeno v prilogi 1 te uredbe v skladu s 45. členom Uredbe 1974/2006/ES.
(31) Površine zemljišč, ki so bile
vključene v podukrep KOP‑a v prvem letu obveznosti (v nadaljnjem besedilu:
vstopna površina podukrepa), lahko upravičenec v prvih štirih letih izvajanja
podukrepa KOP‑a v okviru obstoječe petletne obveznosti skupno poveča za največ
2 ha oziroma 20 odstotkov, pri čemer se upošteva dovoljen obseg povečanja
površin, ki je ugodnejši za upravičenca, njegova obveznost iz prvega leta
petletne obveznosti pa se nadaljuje. Ne glede na določbo prejšnjega stavka
upravičenec, ki v obdobju obveznosti vstopno površino podukrepov KOP‑a iz
drugega in četrtega odstavka 13. člena te uredbe za tekoče leto poveča za več
kot 2 ha oziroma 20 odstotkov, s tem letom prevzame novo petletno obveznost za
izvajanje teh podukrepov za celoten obseg površin, ki vključuje obstoječe in
povečane površine.
(32) Vstopne površine podukrepa KOP‑a
iz prejšnjega člena lahko upravičenec v okviru obstoječe obveznosti skupno
zmanjša za največ deset odstotkov na način, kot je določen v prilogi 1 te
uredbe.
(33) Sprememba lokacije površine
zemljišča, ki je vključena v podukrep KOP‑a v tekočem letu, glede na lokacijo
površine zemljišča, ki je bila vključena v podukrep KOP‑a v preteklem letu,
pomeni zmanjšanje površine zemljišča, ki je bila vključena v podukrep KOP‑a v
preteklem letu, in hkratno povečanje površine zemljišča, ki je vključena v
podukrep KOP‑a v tekočem letu, razen v primerih, določenih v prilogi 1 te
uredbe. Zamik lokacije zemljišča v uradnih evidencah iz 20. člena te uredbe in
drugih uradnih evidencah se ne upošteva kot sprememba lokacije površine
zemljišča.
(34) V primeru pojava koruznega hrošča
podukrepa 214‑II/8 iz prejšnjega člena ni treba izvajati na isti površini ves
čas trajanja obveznosti.
(35) Če agencija na določenem
kmetijskem zemljišču, ki je vključeno v podukrep 214‑II/8 iz prejšnjega člena,
prizna pojav koruznega hrošča, se ne glede na določbo enaintridesetega odstavka
tega člena sprememba lokacije te površine zemljišča ne upošteva kot povečanje
in hkratno zmanjšanje površine zemljišča, ki je vključena v ta podukrep.
(36) Če v primeru višje sile ali
izrednih okoliščin, ki se nanašajo na razlastitev velikega dela KMG‑ja, če tega
ni bilo mogoče pričakovati na dan sprejetja obveznosti, hudo naravno nesrečo,
ki resno prizadene kmetijsko zemljišče KMG‑ja, napad bolezni oziroma
škodljivcev v trajnem nasadu, zaradi katerih je treba ta trajni nasad uničiti,
komasacije, zemljiške operacije, denacionalizacijski postopek, prisilno dražbo
ali dedovanje, upravičenci nadaljujejo z izvajanjem podukrepov KOP‑a iz
prejšnjega člena na drugih površinah kmetijskih zemljišč, kot je to določeno v
prilogi 1 te uredbe, se ne glede na določbo triintridesetega odstavka tega
člena sprememba lokacije površin tega zemljišča ne upošteva kot povečanje in
hkratno zmanjšanje površin zemljišča, ki so vključene v te podukrepe.
(37) Površina zemljišča, ki je v
tekočem letu vključena v podukrep KOP‑a iz prejšnjega člena (v nadaljnjem
besedilu: vključena površina podukrepa), je površina zemljišča, ki je za tekoče
leto ugotovljena z administrativno kontrolo velikosti površine oziroma s
kontrolo velikosti površine na kraju samem. Upravičenec prevzame petletno
obveznost za izvajanje podukrepa KOP‑a iz prejšnjega člena na vstopni površini
tega podukrepa.
(38) Upravičenci do plačil za
podukrepe KOP‑a iz prejšnjega člena morajo med trajanjem obveznosti opraviti
izobraževalni program v obsegu najmanj štiri ure letno. Kot izpolnitev
obveznosti za tekoče leto se upošteva, če je od 1. septembra preteklega
leta do 31. avgusta tekočega leta izobraževanje opravil upravičenec do
plačil za podukrepe KOP‑a, katerikoli član kmetije oziroma oseba, ki se ukvarja
s kmetijsko dejavnostjo na zadevnem KMG‑ju (v nadaljnjem besedilu: udeleženec
izobraževanja). Prisotnost na izobraževalnem programu za tekoče leto se za
posamezen KMG prizna le enkrat.
(39) V primeru KMG‑ja planine se kot
opravljena obveznost izobraževanja iz prejšnjega odstavka upošteva tudi izobraževanje,
ki je bilo opravljeno za osnovni KMG, pri čemer se mora udeleženec
izobraževanja ukvarjati s kmetijsko dejavnostjo na osnovnem KMG‑ju in KMG‑ju
planini.
17. člen
(dokazila)
(1) Za namene izvajanja te uredbe je
treba za podukrepe KOP‑a, navedene v tem odstavku, posebna dokazila oziroma
izpolnjevanje pogojev za posamezen podukrep KOP‑a vpisati v ustrezno evidenco,
in sicer za:
-       
podukrep 214‑I/3 iz 15. člena te uredbe – organizacije, ki opravljajo
kontrolo in certificiranje integrirane pridelave poljščin, morajo za
upravičence, ki so se prijavili v kontrolo najpozneje do 31. decembra
preteklega leta in v tekočem letu pridelujejo poljščine v skladu s predpisom,
ki ureja integrirano pridelavo poljščin, v evidenco pridelovalcev integriranih
kmetijskih pridelkov vpisati: najpozneje do 25. oktobra tekočega leta,
podatke o izdanih certifikatih za integrirano pridelavo poljščin za tekoče
leto;
-       
podukrep 214‑I/4 iz 15. člena te uredbe – organizacije, ki opravljajo
kontrolo in certificiranje integrirane pridelave sadja, morajo za upravičence,
ki so se prijavili v kontrolo najpozneje do 31. decembra preteklega leta
in v tekočem letu pridelujejo sadje v skladu s predpisom, ki ureja integrirano
pridelavo sadja, v evidenco pridelovalcev integriranih kmetijskih pridelkov
vpisati: najpozneje do 25. oktobra tekočega leta, podatke o izdanih
certifikatih za integrirano pridelavo sadja za tekoče leto;
-       
podukrep 214‑I/5 iz 15. člena te uredbe – organizacije, ki opravljajo
kontrolo in certificiranje integrirane pridelave grozdja, morajo za
upravičence, ki so se prijavili v kontrolo najpozneje do 31. decembra
preteklega leta in v tekočem letu pridelujejo grozdje in vino v skladu s
predpisom, ki ureja integrirano pridelavo grozdja in vina, v evidenco
pridelovalcev integriranih kmetijskih pridelkov vpisati: najpozneje do
25. oktobra tekočega leta, podatke o izdanih certifikatih za integrirano
pridelavo grozdja za tekoče leto;
-       
podukrep 214‑I/6 iz 15. člena te uredbe – organizacije, ki opravljajo
kontrolo in certificiranje integrirane pridelave zelenjave, morajo za
upravičence, ki so se prijavili v kontrolo najpozneje do 31. decembra
preteklega leta in v tekočem letu pridelujejo zelenjavo v skladu s predpisom,
ki ureja integrirano pridelavo zelenjave, v evidenco pridelovalcev integriranih
kmetijskih pridelkov vpisati: najpozneje do 25. oktobra tekočega leta,
podatke o izdanih certifikatih za integrirano pridelavo zelenjave za tekoče
leto;
-       
podukrep 214‑I/7 iz 15. člena te uredbe – organizacije za kontrolo in
certificiranje ekoloških kmetijskih pridelkov in živil morajo za upravičence,
ki so se prijavili v kontrolo najpozneje do 31. decembra preteklega leta
in v tekočem letu kmetujejo v skladu s predpisi, ki urejajo ekološko pridelavo
in predelavo kmetijskih pridelkov oziroma živil, v evidenco pridelovalcev in
predelovalcev ekoloških kmetijskih pridelkov oziroma živil vpisati: najpozneje
do 25. oktobra tekočega leta, podatke o izdanih certifikatih ali potrdilih
za ekološko pridelavo oziroma predelavo kmetijskih pridelkov oziroma živil za
tekoče leto.
(2) Podatke iz prejšnjega odstavka v zahtevani
strukturi, ki jo določi agencija, agenciji pošlje ministrstvo najpozneje do
10. novembra tekočega leta.
(3) Certifikat, ki je izdan v tekočem
letu, se za namen izplačila zahtevkov za podukrepe KOP‑a 214‑I/3, 214‑I/4, 214‑I/5
in 214‑I/6 iz 15. člena te uredbe upošteva za obdobje od 1. januarja do
31. decembra tekočega leta.
(4) Certifikat ali potrdilo, ki je
izdano v tekočem letu, se za namen izplačila zahtevkov za podukrep KOP‑a 214‑I/7
iz 15. člena te uredbe upošteva za obdobje od 1. januarja do 31. decembra
tekočega leta.
(5) Izvajalci izobraževalnih programov
morajo za udeležence izobraževanja, ki od 1. septembra preteklega leta do
31. avgusta tekočega leta opravijo izobraževalne tečaje za potrebe
podukrepov KOP‑a, najpozneje do 30. septembra tekočega leta v evidenco
izobraževanj vpisati podatke o izpolnjevanju pogojev in izdanih potrdilih.
(6) Agencija za udeležence
izobraževalnih programov iz osemintridesetega odstavka prejšnjega člena iz
evidence izobraževanj 1. oktobra tekočega leta prevzame naslednja podatka
o opravljenem izobraževanju za zadevni KMG: številko KMG‑MID in število
opravljenih ur izobraževanja.
18. člen
(izvajanje in kombinacije podukrepov
KOP-a)
(1) Na istih površinah upravičenci
lahko izvajajo več podukrepov KOP‑a iz 15. člena te uredbe, na način in pod
pogoji, kot jih za posamezen podukrep določa ta uredba.
(2) Najvišji zneski plačil na ha
zemljišč upravičenca, ki jih je mogoče pridobiti s kombinacijo podukrepov KOP‑a,
znašajo:
-       
njivske površine: 600 eurov/ha letno,
-       
trajni nasadi: 900 eurov/ha letno,
-       
travinje (trave in travno deteljne mešanice na njivah, trajno travinje):
450 eurov/ha letno.
19. člen
(zamenjave podukrepov KOP-a)
(1) Med trajanjem obveznosti se en
podukrep KOP‑a lahko zamenja z drugim podukrepom KOP‑a, kot je določeno v
prilogi 1 te uredbe.
(2) Mogoče zamenjave podukrepov KOP‑a
so navedene v prilogi 4, ki je sestavni del te uredbe.
(3) Med trajanjem obveznosti se pri
podukrepu 214‑II/6 iz 15. člena te uredbe pasme znotraj posamezne vrste domačih
živali iz štirinajstega odstavka 15. člena te uredbe in pri podukrepu 214‑II/7
iz 15. člena te uredbe vrste in sorte kmetijskih rastlin iz šestnajstega
odstavka 15. člena te uredbe lahko zamenjajo.
20. člen
(uradne evidence)
(1) Za namene izvajanja podukrepov KOP‑a
iz 15. člena te uredbe se v digitalni grafični obliki v skladu s predpisom, ki
ureja izvedbo ukrepov kmetijske politike za tekoče leto, uporabljajo:
-       
grafična evidenca strmin, ki jo agenciji za posamezno leto pošlje
ministrstvo,
-       
uradne evidence območij grbinastih travnikov, ekološko pomembnih
območij, osrednjih območij pojavljanja ptic vlažnih ekstenzivnih travnikov na
območjih Natura 2000, najožjih vodovarstvenih območij in območij vodnih teles
podzemnih voda Dravske, Murske in Savinjske kotline ter prispevnih območij
zadrževalnikov Šmartinsko, Perniško, Gajševsko in Ledavsko jezero, ki jih
ministrstvu za posamezno leto pošlje ministrstvo, pristojno za okolje, in
-       
uradna evidenca osrednjega območja pojavljanja velikih zveri, ki jo
ministrstvu za posamezno leto pošlje Zavod za gozdove Slovenije.
(2) Grafična evidenca strmin vsebuje
podatke o površinah z nagibom 35–50 odstotkov ali nad 50 odstotkov. Nagibi se
izračunajo na podlagi digitalnega modela višin 5 x 5 m, ki ga ministrstvu
pošlje Geodetska uprava Republike Slovenije.
(3) Natančnejši vpogled v evidence iz
prejšnjega odstavka je mogoč na spletnih straneh ministrstva.
IV. POROČANJE
21. člen
(poročanje o ukrepih osi 2)
(1) Agencija stalno spremlja izvajanje
posameznih ukrepov osi 2 in ministrstvu poroča v skladu z obveznim navodilom za
delo, ki ga sprejme minister.
(2) Agencija podatke za poročilo o
izvajanju ukrepov osi 2 za preteklo leto pošlje ministrstvu najpozneje do
15. maja tekočega leta.
(3) Strukturo zahtevanih podatkov za
poročilo iz prejšnjega odstavka določi ministrstvo najpozneje do 15. marca
tekočega leta.
(4) Organizacije, ki opravljajo
kontrolo in certificiranje integrirane pridelave poljščin, sadja, grozdja
oziroma zelenjave, ter organizacije za kontrolo in certificiranje ekoloških
kmetijskih pridelkov in živil morajo za upravičence, ki uveljavljajo plačila za
podukrepe 214‑I/3, 214‑I/4, 214‑I/5, 214‑I/6 in 214‑I/7 iz 15. člena te uredbe,
do 25. oktobra tekočega leta ministrstvu poslati podatke o ugotovljenih
nepravilnostih.
(5) Podatke iz prejšnjega odstavka v
strukturi, ki jo določi agencija, agenciji pošlje ministrstvo najpozneje do
31. oktobra tekočega leta.
V. SKUPNE DOLOČBE
22. člen
(navzkrižna skladnost)
(1) Upravičenci, ki uveljavljajo
plačila za ukrepe iz 11. in 15. člena te uredbe, morajo kmetovati v skladu z
zahtevami navzkrižne skladnosti iz predpisa, ki ureja predpisane zahteve
ravnanja ter dobre kmetijske in okoljske pogoje pri kmetovanju, ter Uredbe
Sveta (ES) št. 73/2009 z dne 19. januarja 2009 o skupnih pravilih za sheme
neposrednih podpor za kmete v okviru skupne kmetijske politike in o uvedbi
nekaterih shem podpor za kmete, spremembi uredb (ES) št. 1290/2005, (ES) št.
247/2006, (ES) št. 378/2007 in razveljavitvi Uredbe (ES) št. 1782/2003 (UL L
št. 30 z dne 31. 1. 2009, str. 16), zadnjič spremenjene z Uredbo
Sveta (EU) št. 517/2013 z dne 13. maja 2013 o prilagoditvi nekaterih uredb
ter odločb in sklepov na področjih prostega pretoka blaga, prostega gibanja
oseb, prava družb, politike konkurence, kmetijstva, varnosti hrane, veterinarske
in fitosanitarne politike, prometne politike, energetike, obdavčitve,
statistike, vseevropskih omrežij, pravosodja in temeljnih pravic, pravice,
svobode in varnosti, okolja, carinske unije, zunanjih odnosov, zunanje,
varnostne in obrambne politike ter institucij zaradi pristopa Republike Hrvaške
(UL L 
št. 158 z dne 10. 6. 2013, str. 1).
(2) Ne glede na določbe prejšnjega
odstavka upravičencem, ki uveljavljajo plačila za podukrep 214‑II/10 iz 15.
člena te uredbe, ni treba izpolnjevati zahtev standardov iz predpisa, ki ureja
predpisane zahteve ravnanja ter dobre kmetijske in okoljske pogoje pri
kmetovanju, in sicer v okviru standarda za:
-       
ohranjanje habitatov, zahteve, ki določa, da morajo biti travniške
površine vzdrževane vsaj enkrat na leto,
-       
dobre kmetijske in okoljske pogoje, zahteve, ki določa, da morajo biti
kmetijska zemljišča obdelana vsako leto.
23. člen
(vlaganje zahtevkov)
(1) Postopek in roki za vlaganje
zahtevkov za dodelitev plačil za ukrepe osi 2 iz te uredbe so določeni s
predpisom, ki ureja izvedbo ukrepov kmetijske politike za tekoče leto.
(2) Ne glede na roke iz prejšnjega
odstavka morajo za leto 2013 upravičenci do plačil za določene podukrepe KOP‑a
iz 15. člena te uredbe oziroma če pri izvajanju podukrepov KOP‑a uporabljajo
mineralna gnojila, do vključno 10. januarja 2014 vložiti izjavo o
izpolnjevanju splošnih zahtev pri izvajanju posameznih podukrepov KOP‑a (v
nadaljnjem besedilu: izjava) tako, da po postopku iz prejšnjega odstavka dajo
izjavo, da:
-       
imajo za izvajanje podukrepov KOP‑a 214‑I/1, 214‑I/2, 214‑I/3, 214‑I/6,
214‑I/8, 214‑II/7 in 214‑III/6 iz 15. člena te uredbe izdelane zasnove
petletnih kolobarjev,
-       
uporabljajo mineralna gnojila v skladu z gnojilnimi načrti, ki so
pripravljeni na podlagi analiz tal.
(3) Če upravičenci do plačil iz prejšnjega
odstavka ne vložijo izjave v skladu s prvim odstavkom tega člena, ob
upoštevanju roka iz prejšnjega odstavka, se to šteje za kršitev pri izvajanju
podukrepa KOP‑a, ki se sankcionira v skladu s katalogom kršitev in sankcij, ki
je kot priloga 5 sestavni del te uredbe.
(4) Če upravičenci do plačil iz
drugega odstavka tega člena za leto 2014 ne vložijo izjave v skladu s prvim
odstavkom tega člena, se to šteje za kršitev pri izvajanju podukrepa KOP‑a, ki
se sankcionira v skladu s prilogo 5 te uredbe.
(5) Upravičenci, ki v času trajanja
petletne obveznosti ali v času podaljšane obveznosti za tekoče leto za
podukrepe KOP‑a iz 15. člena te uredbe ne uveljavljajo plačil, morajo
izpolnjevati vse zahteve za izvajanje podukrepov KOP‑a in na agencijo vložiti
obvezne sestavine zbirne vloge v roku in na način, ki ju določa predpis, ki
ureja izvedbo ukrepov kmetijske politike za tekoče leto.
(6) Agencija upravičence iz prejšnjega
odstavka, ki ne vložijo obveznih sestavin zbirne vloge, sankcionira v skladu s
prilogo 5 te uredbe.
(7) Če zaradi primerov višje sile ali
izrednih okoliščin iz šestintridesetega odstavka 16. člena te uredbe
upravičenci v tekočem letu začnejo izvajati posamezen podukrep KOP‑a iz 15.
člena te uredbe na površini, ki je manjša od površine v zahtevku za plačilo
tega podukrepa, morajo ta zahtevek za tekoče leto ustrezno znižati ali o
zahtevi za znižanje zahtevka agencijo pisno obvestiti v desetih delovnih dneh
od dneva, ko to lahko storijo.
(8) Upravičenec mora vložiti vlogo za
spremembo kmetijske rastline po oddaji zbirne vloge iz predpisa, ki ureja
izvedbo ukrepov kmetijske politike za tekoče leto, če spremenjena kmetijska
rastlina ne izpolnjuje pogojev v zvezi z izvajanjem zahtevanega kolobarja pri
podukrepih KOP‑a iz 15. člena te uredbe.
(9) Agencija upravičence iz prejšnjega
odstavka, ki ne vložijo vloge za spremembo kmetijske rastline, sankcionira v
skladu s prilogo 5 te uredbe.
24. člen
(GVŽ-ji za obtežbo pri podukrepih KOP-a)
(1) Pri izračunu povprečnega števila
GVŽ‑jev se upoštevajo podatki o številu živali posameznih kategorij govedi in
posameznih kategorij drugih rejnih živali. Povprečno število GVŽ‑jev
posameznega KMG‑ja je seštevek povprečnega števila GVŽ‑jev goveda in števila
GVŽ‑jev drugih rejnih živali. Podatke o govedu agencija prevzame iz centralnega
registra govedi po stanju na dan 1. februar tekočega leta in na štiri
reprezentativne naključno izbrane datume, ki jih določi in objavi na svoji
spletni strani ne prej kakor dva tedna po njihovi določitvi. Podatki o drugih
rejnih živalih se upoštevajo na dan 1. februar tekočega leta, ki jih na
obrazcu staleža rejnih živali na KMG‑ju iz predpisa, ki ureja izvedbo ukrepov
kmetijske politike za tekoče leto (v nadaljnjem besedilu: obrazec staleža
rejnih živali), predloži upravičenec.
(2) Ne glede na določbo prejšnjega
odstavka upravičenec, ki redi prašiče in perutnino v turnusih, na obrazcu
staleža rejnih živali navede tudi povprečno število teh živali v turnusu in
skupno število dni vseh turnusov v tekočem koledarskem letu, ki jih agencija upošteva
pri izračunu povprečnega števila GVŽ‑jev.
(3) Pri izračunu GVŽ‑jev se upoštevajo
koeficienti GVŽ‑jev iz predpisa, ki ureja izvedbo ukrepov kmetijske politike za
tekoče leto.
(4) Ne glede na določbe prvega,
drugega in tretjega odstavka tega člena se za KMG planino oziroma KMG skupni
pašnik število GVŽ‑jev za izračun obtežbe za podukrepe KOP‑a iz 15. člena te
uredbe izračuna z upoštevanjem podatkov o številu živali in koeficientov GVŽ‑jev
iz obrazca zapisnika o prigonu živali na pašo na planino ali skupni pašnik iz
predpisa, ki ureja izvedbo ukrepov kmetijske politike za tekoče leto.
(5) Ne glede na določbo prvega,
drugega in četrtega odstavka tega člena se za KMG, KMG planino oziroma KMG
skupni pašnik, za katere je izvedena kontrola na kraju samem, za izpolnjevanje
pogojev za obtežbo za podukrepe KOP‑a iz 15. člena te uredbe upošteva tudi
število vseh rejnih živali, ki ga ugotovi kontrolor.
(6) Kot izpolnjevanje pogojev za
obtežbo za podukrepe KOP‑a iz 15. člena te uredbe se upošteva povprečna letna
obtežba, ki se izračuna na način, določen v prilogi 6, ki je sestavni del te
uredbe.
(7) Če se živali KMG‑ja pasejo na KMG‑ju
planini ali KMG‑ju skupnem pašniku, se povprečna letna obtežba pri podukrepu
KOP‑a 214‑I/7 iz 15. člena te uredbe izračuna na način, določen v prilogi 6 te
uredbe brez upoštevanja datumov, ko se živali KMG‑ja pasejo na KMG‑ju planini
ali KMG‑ju skupnem pašniku.
25. člen
(sprememba zaradi pojava koruznega hrošča)
Upravičenci za tekoče leto uveljavljajo
spremembo zaradi pojava koruznega hrošča iz petintridesetega odstavka 16. člena
te uredbe v roku in na način, ki ju določa predpis, ki ureja izvedbo ukrepov
kmetijske politike za tekoče leto.
26. člen
(sistem kontrol in sankcij)
(1) Sistem kontrol in sankcij je
opredeljen v predpisu, ki ureja izvedbo ukrepov kmetijske politike za tekoče
leto, predpisu, ki ureja predpisane zahteve ravnanja ter dobre kmetijske in
okoljske pogoje pri kmetovanju, Uredbi 65/2011/EU in prilogi 1 te uredbe.
(2) Če KMG za tekoče leto ne
izpolnjuje katerega koli pogoja za ukrep OMD‑ja iz te uredbe, razen
nepravilnosti iz predpisa, ki ureja izvedbo ukrepov kmetijske politike za
tekoče leto, in zahtev navzkrižne skladnosti, se za zahtevek oziroma del zahtevka,
ki ne izpolnjuje pogojev upravičenosti, plačilo za ta ukrep za tekoče leto ne
dodeli, razen v primeru, navedenem v prilogi 5 te uredbe.
(3) Če KMG za tekoče leto ne
izpolnjuje pogojev upravičenosti za posamezen podukrep KOP‑a, razen pogojev
upravičenosti v zvezi z velikostjo prijavljene površine, številom prijavljenih
živali, zahtev navzkrižne skladnosti, minimalnih zahtev za uporabo gnojil in
zahtev pri gnojenju s fosforjem iz živinskih gnojil iz te uredbe, se za
zahtevek oziroma za del zahtevka, ki ne izpolnjuje pogojev upravičenosti,
plačilo za ta podukrep KOP‑a za tekoče leto ne dodeli, razen v primerih,
navedenih v prilogi 5 te uredbe.
27. člen
(višja sila ali izredne okoliščine)
(1) Primeri višje sile ali izrednih
okoliščin, ki vplivajo na pogoje upravičenosti do plačil za ukrepe osi 2, se
obravnavajo v skladu s prilogo 1 te uredbe in prilogo 7, ki je sestavni del te
uredbe.
(2) Primere višje sile ali izrednih
okoliščin iz prejšnjega odstavka upravičenci lahko sporočijo agenciji na
obrazcu iz priloge 8, ki je sestavni del te uredbe.
(3) Upravičenci lahko uveljavljajo
primer višje sile zaradi smrti člana kmetije ali njegove dolgotrajne
nezmožnosti za delo, če je obseg dela tega člana kmetije na zadevnem KMG‑ju
znašal vsaj 0,5 polnovrednih delovnih moči (v nadaljnjem besedilu: PDM), član
kmetije pa je ob uveljavljanju tega primera višje sile vpisan v RKG‑ju. Za
obseg dela 0,5 PDM‑ja se upošteva, da ga dosega vsaka oseba, ki je starejša od
15 let in je vpisana v RKG‑ju.
(4) Če zaradi priznanega primera višje
sile pri izvajanju podukrepa KOP‑a 214‑I/7 iz 15. člena te uredbe ni mogoče
izračunati povprečne letne obtežbe v skladu s prilogo 6 te uredbe, upravičenec
obdrži pravico do pomoči, ki se izračuna na podlagi povprečne letne obtežbe, ki
je enaka ali večja od 0,2 in manjša od 0,5 GVŽ‑ja/ha travinja.
(5) Upravičenci, ki uveljavljajo
primere višje sile ali izrednih okoliščin in v skladu s prilogo 1 te uredbe
začasno prekinejo izvajanje podukrepov KOP‑a iz 15. člena te uredbe, morajo na
agencijo vložiti obvezne sestavine zbirne vloge v roku in na način, ki ju
določa predpis, ki ureja izvedbo ukrepov kmetijske politike za tekoče leto.
(6) Agencija upravičence iz prejšnjega
odstavka, ki ne vložijo obveznih sestavin zbirne vloge, sankcionira v skladu s
prilogo 5 te uredbe.
28. člen
(znižanja in izključitve)
(1) Znižanja in izključitve za ukrepe
osi 2 se obravnavajo v skladu z določbami Uredbe 65/2011/EU.
(2) Znižanja in izključitve v primeru
čezmernih prijav, ki se nanašajo na živali in niso opredeljene v prvem
pododstavku prvega odstavka 17. člena Uredbe 65/2011/EU, se smiselno
obravnavajo tako, kot je določeno v 17. členu Uredbe 65/2011/EU za govedo.
29. člen
(nadomestitev živali)
(1) V primeru pogina živali zaradi
bolezni, ki vpliva na pogoje upravičenosti do plačil za določene ukrepe osi 2
iz te uredbe, je treba žival nadomestiti v 20 dneh od dneva njenega pogina.
(2) Ne glede na določbo prejšnjega
odstavka je treba poginulo žival avtohtone ali tradicionalne pasme domačih
živali, ki je bila vključena v podukrep 214‑II/6 iz 15. člena te uredbe,
nadomestiti v 60 dneh od dneva njenega pogina.
(3) V primeru prodaje živali avtohtone
ali tradicionalne pasme domačih živali, ki je bila vključena v podukrep 214‑II/6
iz 15. člena te uredbe, je treba to žival nadomestiti v 30 dneh po izločitvi.
(4) O izločitvi živali iz tega člena
mora upravičenec agencijo pisno obvestiti in priložiti ustrezna dokazila v
desetih delovnih dneh od dneva pogina živali oziroma izločitve zaradi prodaje
živali in o nadomestitvi živali v desetih delovnih dneh po nadomestitvi.
Obvestilo o izločitvi in nadomestitvi živali se pošlje na obrazcu obvestila o
izločitvi ali nadomestitvi živali iz predpisa, ki ureja izvedbo ukrepov
kmetijske politike za tekoče leto.
30. člen
(poročilo o zahtevkih in pritožbah)
(1) Poročilo o obsegu zahtevanih
površin (število ha), zahtevanem številu živali in oceni potrebnih sredstev za
plačila za posamezne ukrepe osi 2 za tekoče leto agencija pošlje ministrstvu
najpozneje do 31. avgusta tekočega leta.
(2) Poročilo o obsegu odobrenih
površin (število ha), odobrenem številu živali in dejanskih potrebnih sredstvih
za plačila za posamezne ukrepe osi 2 za tekoče leto agencija pošlje ministrstvu
najpozneje do 1. decembra tekočega leta.
(3) Poročilo o številu pritožb za
posamezne ukrepe osi 2, ki jim je bilo ugodeno, in o potrebnih sredstvih za
plačila teh pritožb agencija pošlje ministrstvu najpozneje do 1. decembra
tekočega leta.
31. člen
(spremembe uradnih evidenc)
Če zaradi sprememb seznama iz priloge 2 te
uredbe in uradnih evidenc iz prvega odstavka 20. člena te uredbe upravičenci
iz 3. člena te uredbe niso več upravičeni do plačil za ukrepe osi 2, nimajo
nikakršnih dolžnosti glede prevzetih obveznosti in tudi ne dolžnosti vračila že
prejetih sredstev.
VI. PREHODNE IN KONČNE DOLOČBE
32. člen
(plačila za ekološko kmetovanje)
(1) Površine, ki so od
1. januarja 2012 do uveljavitve te uredbe pridobile plačilo za ekološko
kmetovanje – izvajanje, ne morejo več pridobiti plačila za ekološko kmetovanje
– preusmerjanje iz 15. člena te uredbe, razen na območjih, določenih s
predpisom, ki ureja degradirana območja.
(2) Površine, na katerih je bila od
1. januarja 2013 ugotovljena kršitev pravil za ekološko kmetovanje in so
označena s statusom »K« v skladu s predpisi, ki urejajo ekološko kmetovanje, ne
morejo več pridobiti plačila za ekološko kmetovanje – preusmerjanje iz 15.
člena te uredbe.
(3) KMG‑ji, ki so od 1. januarja
2007 v celoti kadar koli izgubili certifikat o ekološki pridelavi in predelavi
kmetijskih pridelkov oziroma živil zaradi kršitve predpisov, ki urejajo
ekološko kmetovanje, ne morejo več pridobiti plačila za ekološko kmetovanje –
preusmerjanje iz 15. člena te uredbe.
33. člen
(uskladitev GERK-ov z evidenco dejanske
rabe)
(1) Če je zaradi odprave mostičkov –
ozkih povezovalnih pasov med dvema površinama z isto vrsto dejanske rabe (v
nadaljnjem besedilu: mostički) – v postopku uskladitve GERK‑ov z evidenco
dejanske rabe na dan 17. januarja 2010 v skladu s predpisom, ki ureja RKG,
ali odprave mostičkov po tem datumu in do oddaje zbirne vloge za leto 2011
prišlo do zmanjšanja vključene površine, na kateri se izvajajo podukrepi KOP‑a
iz 15. člena te uredbe, se to zmanjšanje ne šteje:
-       
kot zmanjšanje prevzete obveznosti,
-       
v dovoljen obseg zmanjšanja vstopne površine iz dvaintridesetega
odstavka 16. člena te uredbe.
(2) Ne glede na določbo prve alineje
prejšnjega odstavka obveznost izvajanja podukrepov KOP‑a iz 15. člena te uredbe
na površinah, ki ne izpolnjujejo več pogojev glede velikosti iz
devetindvajsetega odstavka 16. člena te uredbe, preneha, razen za podukrepe KOP‑a
214‑I/3, 214‑I/4, 214‑I/5 in 214‑I/6 iz 15. člena te uredbe.
(3) Če je GERK razpadel na dva ali več
manjših delov zaradi odprave mostičkov na podlagi ugotovitve kontrole na kraju
samem za ukrepe leta 2010 in 2011 in je površina posameznega tako nastalega
dela GERK‑a manjša od površine iz tridesetega odstavka 16. člena te uredbe,
obveznost izvajanja podukrepov KOP‑a iz 15. člena te uredbe na teh GERK‑ih
preneha, razen za podukrepe KOP‑a 214‑I/3, 214‑I/4, 214‑I/5 in 214‑I/6 iz 15.
člena te uredbe.
34. člen
(začeti postopki)
Postopki, začeti pred uveljavitvijo te
uredbe, se dokončajo po dosedanjih predpisih.
35. člen
(sredstva)
(1) Določbe te uredbe, ki se nanašajo
na PRP 2014–2020, se začnejo uporabljati, ko je PRP 2014–2020 potrjen s strani
Evropske komisije.
(2) Minister objavi potrditev iz
prejšnjega odstavka v Uradnem listu Republike Slovenije.
(3) Za ukrepe iz 11. in 15. člena te
uredbe se plačila za obveznosti, prevzete v letu 2014, izplačajo v skladu s PRP‑jem
2014–2020, potrjenim v skladu s prvim odstavkom tega člena.
(4) Plačila za obveznosti iz
prejšnjega odstavka se izplačajo v skladu z razpoložljivimi pravicami porabe za
te ukrepe v posameznem proračunskem letu.
36. člen
(prenehanje veljavnosti)
Z dnem uveljavitve te uredbe preneha
veljati Uredba o plačilih za ukrepe osi 2 iz Programa razvoja podeželja
Republike Slovenije za obdobje 2007–2013 v letih 2010–2013 (Uradni list RS, št.
14/10, 60/10, 12/11, 30/11, 98/11, 8/12, 30/12, 64/12, 87/12 in 1/13).
37. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00728-66/2013
Ljubljana, dne 27. decembra 2013
EVA 2013-2330-0097
Vlada Republike Slovenije
mag. Alenka Bratušek l.r.
Predsednica

Priloga 1: Pogoji za
izvajanje podukrepov KOP-a
Priloga 2: Seznam
območij z omejenimi možnostmi za kmetijsko dejavnost
Priloga 3: Območja
vodnih teles podzemnih voda Dravske, Murske in Savinjske kotline ter prispevna
območja zadrževalnikov Šmartinsko, Perniško, Gajševsko in Ledavsko jezero
Priloga 4: Zamenjave
podukrepov KOP-a
Priloga 5: Katalog
kršitev in sankcij
Priloga 6: Izračun
povprečne letne obtežbe na KMG-ju za podukrepe KOP-a
Priloga 7: Višja sila
ali izredne okoliščine pri ukrepu OMD-ja
Priloga 8: Obrazec
»Uveljavljanje odstopanja od obveznosti izvajanja ukrepov osi 2 iz Programa
razvoja podeželja Republike Slovenije za obdobje 2007-2013 v primeru višje sile
ali izrednih okoliščin«