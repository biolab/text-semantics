1. člen
(vsebina pravilnika)
(1) S tem pravilnikom se za izvajanje
Uredbe Komisije (ES) št. 2073/2005 z dne 15. novembra 2005 o mikrobioloških
merilih za živila (UL L št. 338 z dne 22. 12. 2005, str. 1; v nadaljnjem
besedilu: Uredba 2073/2005/ES) določajo pogoji in način zmanjšanja števila
vzorčnih enot in pogostnosti vzorčenja klavnih trupov, mletega mesa in mesnih
pripravkov. 
(2) Za mleto meso se ne šteje mleto meso,
ki ga nosilec živilske dejavnosti zmelje neposredno pred končnim potrošnikom. 
(3) Za mesne pripravke se ne štejejo mesni
pripravki, ki jih nosilec živilske dejavnosti pred dajanjem na trg termično
obdela.
2. člen
(zmanjšanje števila vzorčnih enot)
(1) Nosilci živilske dejavnosti proizvodnje
mletega mesa in mesnih pripravkov, ki izpolnjujejo zahteve, določene v tretjem
odstavku 5. člena Uredbe 2073/2005/ES in katerih obseg proizvodnje mletega mesa
ali mesnih pripravkov ne presega po pet ton mesečno, lahko v načrtih vzorčenja
zmanjšajo število vzorčnih enot pri vzorčenju na salmonelo na način, določen v
Prilogi 1, ki je sestavni del tega pravilnika. 
(2) V primeru mesnih pripravkov za
neposredno uživanje (tatarski biftek ipd.) lahko nosilci živilske dejavnosti,
ki izpolnjujejo zahteve iz tretjega odstavka 5. člena Uredbe 2073/2005/ES in
katerih mesečni obseg proizvodnje ne presega ene tone mesnih pripravkov za
neposredno uživanje, v načrtih vzorčenja zmanjšajo število vzorčnih enot pri
vzorčenju na salmonelo na način, določen v Prilogi 2, ki je sestavni del tega
pravilnika.
3. člen
(zmanjšanje pogostnosti vzorčenja)
(1) Za izvedbo zadnjega odstavka oddelka
Pogostnost vzorčenja klavnih trupov, mletega mesa, mesnih pripravkov in
mehansko izkoščenega mesa Poglavja 3 Priloge I Uredbe 2073/2005/ES lahko
nosilci živilske dejavnosti v: 
-       
odobrenih obratih za klanje živali, katerih letni obseg klanja ne
presega po 7.000 govedi ali kopitarjev oziroma po 15.000 prašičev, ovc ali koz,
pogostnost vzorčenja klavnih trupov zmanjšajo na način, določen v delu A
Priloge 3, ki je sestavni del tega pravilnika; 
-       
odobrenih obratih za klanje perutnine, katerih letni obseg klanja ne
presega 1.000.000 brojlerjev oziroma 100.000 puranov, pogostnost vzorčenja
klavnih trupov zmanjšajo na način, določen v delu B Priloge 3 tega pravilnika; 
-       
registriranih in odobrenih obratih za proizvodnjo mletega mesa oziroma
mesnih pripravkov, katerih mesečni obseg proizvodnje ne presega po 10 ton
mletega mesa oziroma mesnih pripravkov, pogostnost vzorčenja zmanjšajo na
način, določen v Prilogi 1 tega pravilnika; 
-       
obratih iz prejšnje alinee, ki proizvajajo mesne pripravke, namenjene za
neposredno uživanje, v obsegu, ki ne presega 1 tono mesečno, pogostnost
vzorčenja zmanjšajo na način, določen v Prilogi 2 tega pravilnika. 
(2) Če se pri preizkušanju ugotovi
nezadovoljiv rezultat vzorca ali skupnega vzorca, mora nosilec živilske
dejavnosti prekiniti z zmanjšano pogostnostjo vzorčenja in takoj preiti na
začetno pogostnost vzorčenja, določeno v Prilogah 1, 2 oziroma 3 tega
pravilnika.
4. člen
(uveljavitev)
Ta pravilnik začne veljati osmi dan po
objavi v Uradnem listu Republike Slovenije.
Št. 007-32/2007
Ljubljana, dne 22. maja 2007
EVA 2007-2311-0034
Iztok Jarc l.r. 
Minister 
za kmetijstvo, gozdarstvo 
in prehrano

Priloga 1: Pogostnost
vzorčenja mletega mesa in mesnih pripravkov v odvisnosti od obsega proizvodnje
Priloga 2: Pogostnost
vzorčenja mesnih pripravkov, namenjenih za neposredno uživanje
Priloga 3: Pogostnost
vzorčenja klavnih trupov govedi, prašičev, ovac, koz, kopitarjev ter klavnih
trupov brojlerjev in puranov