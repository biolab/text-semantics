I. VSEBINA SKLEPA
1. člen
(Vsebina sklepa in opredelitev pojmov)
(1) Ta sklep določa:
1.     
način izračuna višine likvidnih naložb iz 455. člena Zakona o trgu
finančnih instrumentov (Uradni list RS, št. 77/18, 17/19 – popr., 66/19 in
123/21; v nadaljevanju ZTFI-1) in podrobnejše lastnosti finančnih instrumentov,
ki so predmet teh naložb,
2.     
podrobnejše pogoje in postopke za zagotavljanje sredstev za izplačilo
zajamčenih terjatev vlagateljev in uresničitev jamstva,
3.     
način obravnavanja:
a)   
skrbniških računov in drugih podobnih terjatev vlagateljev, katerih
imetnik je ena oseba za račun ene ali več drugih oseb, in
b)   
terjatev vlagateljev, katerih imetnika sta dve ali več oseb,
4.     
pravila in način vključitve člana sistema jamstva v sistem jamstva za
terjatve vlagateljev v Republiki Sloveniji,
5.     
vsebino in način vodenja evidenc, vsebino poročil ter roke in način
poročanja Agenciji za trg vrednostnih papirjev (v nadaljevanju Agencija) o
podatkih, potrebnih za izračun zajamčenih terjatev vlagateljev iz
450. člena ZTFI-1 in obsega jamstva iz drugega odstavka 454. člena
ZTFI-1, ter o stanju likvidnih naložb iz 455. člena ZTFI-1.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Pojmi, uporabljeni v tem sklepu, imajo enak pomen
kot v ZTFI-1, Zakonu o investicijskih skladih in družbah za upravljanje (Uradni
list RS, št. 31/15, 81/15, 77/16, 77/18 in 161/21) ter Zakonu o
upravljavcih alternativnih investicijskih skladov (Uradni list RS,
št. 32/15, 77/18 in 161/21).
2. člen
(Uporaba sklepa)
(1) Ta sklep se uporablja za zajamčene terjatve
vlagateljev iz 450. člena ZTFI-1 do:
1.     
borznoposredniške družbe s sedežem v Republiki Sloveniji in njene
podružnice v državah članicah in tretjih državah, razen kadar je podružnica v
tretji državi vključena v sistem jamstva za terjatve vlagateljev tretje države
v skladu s predpisi tretje države,
2.     
banke s sedežem v Republiki Sloveniji, ki opravlja investicijske
storitve in posle, in njene podružnice v državah članicah in tretjih državah,
razen kadar je podružnica v tretji državi vključena v sistem jamstva za
terjatve vlagateljev tretje države v skladu s predpisi tretje države,
3.     
podružnice investicijskega podjetja iz tretje države v Republiki
Sloveniji, v primeru, ko je podružnica vključena v sistem jamstva v Republiki
Sloveniji v skladu s 14. členom tega sklepa,
4.     
podružnice banke iz tretje države v Republiki Sloveniji, ki opravlja
investicijske storitve in posle, v primeru, ko je podružnica vključena v sistem
jamstva v Republiki Sloveniji v skladu s 14. členom tega sklepa,
5.     
družbe za upravljanje s sedežem v Republiki Sloveniji, ki opravlja
storitve gospodarjenja s finančnimi instrumenti in storitve hrambe v zvezi z
enotami investicijskih skladov, in njene podružnice v državah članicah in
tretjih državah, razen kadar je podružnica v tretji državi vključena v sistem
jamstva za terjatve vlagateljev tretje države v skladu s predpisi tretje
države,
6.     
upravljavca AIS s sedežem v Republiki Sloveniji, ki opravlja storitve
gospodarjenja s finančnimi instrumenti, storitve hrambe v zvezi z enotami
investicijskih skladov in storitve sprejemanja in posredovanja naročil v zvezi
z enim ali več finančnimi instrumenti iz 2.c točke prvega odstavka
163. člena ZUAIS, ter njegove podružnice v državah članicah in tretjih
državah, razen kadar je podružnica v tretji državi vključena v sistem jamstva
za terjatve vlagateljev tretje države v skladu s predpisi tretje države,
7.     
podružnice investicijskega podjetja države članice v Republiki
Sloveniji, v primeru, ko je podružnica vključena v sistem jamstva v Republiki
Sloveniji v skladu s 13. členom tega sklepa,
8.     
podružnice banke ali posebne finančne institucije države članice v
Republiki Sloveniji, ki opravlja investicijske storitve in posle, v primeru, ko
je podružnica vključena v sistem jamstva v Republiki Sloveniji v skladu s
13. členom tega sklepa,
9.     
podružnice družbe za upravljanje države članice, ki v Republiki
Sloveniji opravlja storitev gospodarjenja s finančnimi instrumenti in storitev
hrambe v zvezi z enotami investicijskih skladov, v primeru, ko je podružnica
vključena v sistem jamstva v Republiki Sloveniji v skladu s 13. členom
tega sklepa in
10.  
podružnice upravljavca alternativnega investicijskega sklada države
članice, ki v Republiki Sloveniji opravlja storitve gospodarjenja s finančnimi
instrumenti, storitve hrambe v zvezi z enotami investicijskih skladov in
storitve sprejemanja in posredovanja naročil v zvezi z enim ali več finančnimi
instrumenti iz 2.c točke prvega odstavka 163. člena ZUAIS, v primeru, ko
je podružnica vključena v sistem jamstva v Republiki Sloveniji v skladu s
13. členom tega sklepa (v nadaljevanju: člani sistema jamstva).
(2) Ta sklep se uporablja za člane sistema jamstva iz
prejšnjega odstavka, ki opravljajo investicijske storitve in posle ali pomožne
investicijske storitve za vsaj eno stranko, kot je opredeljena v prvem odstavku
8. člena tega sklepa.
(3) Ta sklep se ne uporablja za terjatve vlagateljev do
borznoposredniške družbe, ki so v postopku zaradi insolventnosti
borznoposredniške družbe predmet izločitvene pravice strank borznoposredniške
družbe v skladu z določbami ZTFI-1 in Zakona o finančnem poslovanju podjetij, postopkih
zaradi insolventnosti in prisilnem prenehanju (Uradni list RS, št. 176/21
– uradno prečiščeno besedilo, 178/21 – popr. in 196/21 – odl. US).
(4) Določbe prejšnjega odstavka se smiselno uporabljajo
tudi za ostale člane sistema jamstva.
II. ZAJAMČENE TERJATVE
3. člen
(Obravnavanje terjatev)
(1) Terjatve na izročitev finančnih instrumentov se
preračunajo v denarno terjatev po tržni vrednosti finančnih instrumentov ob
začetku stečajnega postopka nad članom sistema jamstva. Vrednost finančnih
instrumentov, s katerimi se trguje na organiziranem trgu, se določi na podlagi
uradnega tečaja finančnih instrumentov, ki ga objavi upravljavec organiziranega
trga, na katerem se trguje s temi finančnimi instrumenti, na datum začetka
stečaja nad članom sistema jamstva. Če je finančni instrument uvrščen v
trgovanje na več organiziranih trgih, se njegova vrednost določi glede na
zaključni tečaj tega finančnega instrumenta na datum začetka stečajnega
postopka nad članom sistema jamstva, ki je objavljen na sistemu Bloomberg,
Reuters ali SIX Financial Information. Če je navedenih tečajev z različnih
organiziranih trgov, ki so objavljeni na sistemu Bloomberg, Reuters ali SIX
Financial Information več, se uporabi tečaj najbolj likvidnega trga. Vrednost
finančnih instrumentov, s katerimi se ne trguje na organiziranem trgu, se
določi z upoštevanjem cene izven organiziranega trga na dan začetka stečaja, če
pa te ni mogoče ugotoviti, pa na podlagi cene, ki je bila dejansko plačana
oziroma pogodbeno dogovorjena za finančne instrumente, ki so predmet terjatve.
(2) Terjatve samostojnih podjetnikov posameznikov in
terjatve teh istih oseb kot fizičnih oseb se obravnavajo kot terjatve enega
vlagatelja. Enako velja za druge fizične osebe, ki opravljajo poklic kot obliko
izvajanja dejavnosti.
4. člen
(Obravnava terjatev vlagateljev na skrbniškem računu ali
skupnem računu)
(1) Terjatev vlagatelja, ki jo v okviru skrbniških
storitev na podlagi zakona, do člana sistema jamstva uveljavlja določena
pooblaščena oseba, pri čemer se ta terjatev v skladu z zakonom obravnava ločeno
od drugih terjatev in sredstev pooblaščene osebe (prva alineja četrtega
odstavka 450. člena ZTFI-1 – terjatev na skrbniškem računu), se v deležu,
ki pripada posameznemu dejanskemu vlagatelju, upošteva pri izračunu zneska zajamčene
terjatve tega dejanskega vlagatelja, če so bili članu sistema jamstva
pravočasno predloženi podatki za identifikacijo tega vlagatelja.
(2) Terjatev iz skupnega investicijskega posla, ki sta
ga sklenili dve osebi ali več, kot člani poslovnega partnerstva, združenja ali
povezave podobne narave, ki ni pravna oseba (druga alineja četrtega odstavka
450. člena ZTFI-1 – terjatev na skupnem računu) se upošteva pri izračunu
zneska zajamčene terjatve posameznega vlagatelja glede na njegov delež na skupni
terjatvi. Če delež posameznega vlagatelja na skupni terjatvi ni določen, se
šteje, da je terjatev na takem računu razdeljena med vlagatelji po enakih
delih.
(3) Ne glede na prvi in drugi odstavek tega člena se za
namen izračuna zajamčene terjatve vlagateljev, članov oseb civilnega prava
oziroma skupnosti ki je vzpostavljena na podlagi predpisa, in nima samostojne
pravne osebnosti (na primer rezervni sklad za skupnost etažnih lastnikov),
obravnavajo kot terjatve enega vlagatelja oziroma skupnosti.
III. INFORMIRANJE VLAGATELJEV
5. člen
(način in vsebina informiranja vlagateljev)
(1) Član sistema jamstva mora v vseh prostorih, v
katerih posluje s strankami, na vidnem mestu in na razumljiv način objaviti
informacijo o sistemu jamstva za terjatve vlagateljev (v nadaljevanju: objava).
(2) V objavi morajo biti naslednje informacije:
-       
navedba sistema, v katerega je vključen član sistema jamstva;
-       
raven in obseg jamstva za terjatve vlagateljev in navedbo izvzetih
terjatev;
-       
napotilo, kje pri članu sistema jamstva lahko dejanski in potencialni
vlagatelji dobijo podrobnejšo in celovito pisno informacijo o pogojih in
postopkih za izplačilo zajamčenih terjatev.
6. člen
(Obvestilo vlagateljem ob združitvah)
(1) V primeru združitve dveh ali več članov sistema
jamstva, so le ti dolžni svoje vlagatelje obvestiti o združitvi v petih
delovnih dneh po objavi vpisa združitve v register.
(2) V obvestilu morajo člani sistema jamstva, ki se
združujejo, vlagatelje opozoriti zlasti glede:
-       
možnosti, da bo lahko zaradi združitve skupna terjatev vlagatelja
presegla znesek zajamčene terjatve ter v tem primeru o pravici predčasne
razveze pogodbe o opravljanju investicijskih storitev in poslov ter pomožnih
investicijskih storitev brez dodatnih stroškov,
-       
rokov za uveljavitev teh pravic.
(3) Člani sistema jamstva, ki se združujejo, morajo
obvestilo iz prejšnjega odstavka tega člena objaviti na enega izmed načinov,
določenih za objavo prospekta za vrednostne papirje na organiziranem trgu.
(4) Če člani sistema jamstva, ki se združujejo,
opravljajo investicijske storitve v državi članici ali tretji državi, morajo
obvestilo iz prejšnjega odstavka tega člena objaviti tudi v tej državi.
IV. POSEBNOSTI SODELOVANJA IN VKLJUČENOSTI V SISTEM
JAMSTVA ZA TERJATVE VLAGATELJEV
7. člen
(Posebnosti sodelovanja in vključenosti v sistem jamstva za
terjatve vlagateljev)
(1) Član sistema jamstva, ki mu je bilo odvzeto
dovoljenje za opravljanje investicijskih storitev in poslov ter pomožnih
investicijskih storitev, jamči za izplačilo zajamčenih terjatev po tem sklepu v
skladu z 454. členom ZTFI-1, če je bil stečajni postopek nad drugim članom
sistema jamstva iz prvega odstavka tega člena začet pred dnem, ko je članu sistema
jamstva dovoljenje za opravljanje investicijskih storitev in poslov ter
pomožnih investicijskih storitev prenehalo.
(2) V primeru, da je bilo članu sistema jamstva
dovoljenje za opravljanje investicijskih storitev in poslov ter pomožnih
investicijskih storitev odvzeto, se jamstvo po tem sklepu zagotavlja za tiste
terjatve vlagateljev do člana, ki izvirajo iz poslov, sklenjenih do dneva
prenehanja dovoljenja.
V. LIKVIDNE NALOŽBE ZA IZPLAČILO ZAJAMČENIH TERJATEV
VLAGATELJEV
8. člen
(Način izračuna višine likvidnih naložb)
(1) Član sistema jamstva mora v skladu s
455. členom ZTFI-1 v finančne instrumente iz 9. člena tega sklepa
naložiti sredstva v višini 50 eurov na posamezno stranko, vendar skupaj ne manj
kot 50.000 eurov in ne več kot 300.000 eurov. Stranka je za namen tega sklepa
vsaka fizična ali pravna oseba ali celota premoženja, ki nima pravne osebnosti,
za katero član sistema jamstva opravlja storitve iz tretjega odstavka
450. člena ZTFI-1, in sicer ne glede na vrsto ali število navedenih investicijskih
storitev in poslov ali pomožnih investicijskih storitev in ne glede na njene
osebne lastnosti, dejstva in okoliščine iz osmega odstavka 450. člena
ZTFI-1.
(2) Član sistema jamstva mora v skladu s
455. členom ZTFI-1 dvakrat letno izračunati višino naložb iz prvega
odstavka tega člena, in sicer po stanju števila strank na dan 30. 6. in
31. 12. posameznega leta. Član sistema jamstva je najkasneje v roku 30 dni po
presečnem dnevu dolžan uskladiti znesek likvidnih naložb.
(3) Član sistema jamstva mora ves čas zagotavljati
naložbe v skladu s prvim in drugim odstavkom tega člena. Član sistema jamstva
vrednoti naložbe na podlagi zelo razširjenih in zlahka dostopnih tržnih cen. Ob
odsotnosti tržnih cen se vrednost sredstev lahko določi na podlagi formule, ki
jo je enostavno izračunati in ki uporablja javno dostopne vhodne podatke ter ni
zelo odvisna od velikih predpostavk.
9. člen
(Lastnosti finančnih instrumentov)
(1) Finančni instrumenti, ki so predmet naložb iz prvega
odstavka 8. člena tega sklepa so:
-       
dolžniški vrednostni papirji Republike Slovenije ali druge države
članice,
-       
dolžniški vrednostni papirji Banke Slovenije ali druge nacionalne
centralne banke Evropske unije.
(2) Član sistema jamstva naložb v finančne instrumente,
ki jih ima zaradi zagotavljanja likvidnih sredstev, potrebnih za izplačilo
zajamčenih terjatev, ne sme hkrati upoštevati med ustreznimi finančnimi
sredstvi pri izračunu likvidnostne pozicije oziroma količnikov likvidnosti, ali
jih zastaviti za drug namen.
10. člen
(Poročanje o likvidnih naložbah in zajamčenih terjatvah)
(1) Član sistema jamstva je dolžan agenciji do
25. februarja tekočega leta po stanju na dan 31. decembra predhodnega
leta oziroma do 25. avgusta tekočega leta po stanju na dan 30. junija
tekočega leta poročati o številu strank in višini likvidnih naložb iz prvega in
drugega odstavka 8. člena tega sklepa. Podatek v zvezi z višino likvidnih
naložb mora vsebovati tudi enolično oznako finančnih instrumentov (oznaka
ISIN), količino posameznih finančnih instrumentov ter njihovo vrednost in
vrednost vseh finančnih instrumentov skupaj, ki predstavljajo likvidne naložbe.
(2) Član sistema jamstva poroča Agenciji z uporabo
sistema za elektronsko poročanje, dostopnega preko spletne strani Agencije.
Vsebina poročila iz prvega odstavka tega člena je določena v Prilogi 1 tega
sklepa.
(3) Član sistema jamstva poroča Agenciji v roku iz
prvega odstavka tega člena in na način iz drugega odstavka tega člena tudi
podatke o firmi, poslovnem naslovu in državi sedeža osebe, ki za člana sistema
jamstva hrani finančne instrumente iz prvega odstavka 9. člena tega sklepa
ter o oznaki in številki računa, na katerem so ti finančni instrumenti
hranjeni.
VI. AKTIVIRANJE SISTEMA JAMSTVA ZA TERJATVE VLAGATELJEV
11. člen
(Določitev obveznosti članov sistema jamstva za izplačilo
zajamčenih terjatev)
(1) Član sistema jamstva v stečaju predloži zapisnik iz
prvega odstavka 457. člena ZTFI-1 Agenciji v pisni in elektronski obliki.
(2) V odločbi iz petega odstavka 459. člena ZTFI-1
Agencija določi rok za vplačilo zneskov pri aktiviranju sistema jamstva, ki ne
sme biti krajši od treh delovnih dni.
(3) Deleže posameznih članov sistema jamstva za
zagotovitev kritja za izplačilo zajamčenih terjatev vlagateljev izračuna
Agencija v skladu s tretjim odstavkom 454. člena ZTFI-1, na podlagi
poročil o številu strank posameznega člana sistema jamstva na dan izdaje sklepa
o začetku stečaja nad članom sistema jamstva, ki jih morajo člani sistema
jamstva predložiti Agenciji v petih dneh od dneva začetka stečajnega postopka.
12. člen
(Izplačilo zajamčenih terjatev vlagateljem)
(1) Vlagatelju se ne izplača zneska iz naslova
zajamčenih terjatev, dokler banki prevzemnici ne poda pisne izjave, s katero
izjavi, da glede njegovih osebnih lastnosti na dan začetka stečaja nad članom
sistema jamstva niso obstajala dejstva in okoliščine iz osmega odstavka
450. člena ZTFI-1.
(2) Agencija v obvestilu iz 458. člena ZTFI-1
navede obveznost vlagatelja iz prejšnjega odstavka.
VII. PODRUŽNICA INVESTICIJSKEGA PODJETJA, BANKE, POSEBNE
FINANČNE INSTITUCIJE, DRUŽBE ZA UPRAVLJANJE OZIROMA UPRAVLJAVCA ALTERNATIVNIH
INVESTICIJSKIH SKLADOV DRŽAVE ČLANICE TER PODRUŽNICA INVESTICIJSKEGA PODJETJA
OZIROMA BANKE TRETJE DRŽAVE
13. člen
(Jamstvo terjatev pri podružnici investicijskega podjetja,
banke, posebne finančne institucije, družbe za upravljanje in upravljavca
alternativnih investicijskih skladov države članice)
(1) Terjatve do investicijskega podjetja, banke, posebne
finančne institucije, družbe za upravljanje in upravljavca alternativnih
investicijskih skladov države članice, ki opravlja investicijske storitve ali
pomožne investicijske storitve neposredno ali preko podružnice v Republiki
Sloveniji, so zajamčene po sistemu jamstva za terjatve vlagateljev v državi
sedeža investicijskega podjetja, kreditne institucije, posebne finančne
institucije, družbe za upravljanje in upravljavca alternativnih investicijskih
skladov.
(2) Podružnica investicijskega podjetja, banke, posebne
finančne institucije, družbe za upravljanje in upravljavca alternativnih
investicijskih skladov države članice v Republiki Sloveniji, ki se želi
vključiti v sistem zajamčenih terjatev v Republiki Sloveniji za dopolnitev
ravni oziroma obsega jamstva, ki presega raven oziroma višino jamstva v državi
sedeža, o tem obvesti Agencijo in ji predloži natančno navedbo vrste terjatev
in vlagateljev, ki so predmet dopolnitve jamstva.
(3) Če se podružnica iz drugega odstavka tega člena
vključi v sistem zajamčenih terjatev v Republiki Sloveniji za dopolnitev
svojega jamstva, Agencija s sistemom jamstva za terjatve vlagateljev v državi
članici sklene bilateralni sporazum, s katerim se določijo primerna pravila in
postopki za izplačevanje zajamčenih terjatev ter obveznosti do sistema
zajamčenih terjatev v Republiki Sloveniji.
(4) Podružnica iz tretjega odstavka tega člena mora
Agenciji predložiti poročila s podatki o zajamčenih terjatvah in vlagateljih,
ki so predmet dopolnitve jamstva. Agencija vsaki podružnici, odvisno od vsebine
njene vključitve v sistem zajamčenih terjatev, natančneje opredeli vsebino
podatkov, ki jih je dolžna poročati.
(5) Če zahteve iz tretjega in četrtega odstavka tega
člena niso izpolnjene, se podružnica iz drugega odstavka tega člena ne more
vključiti v sistem zajamčenih terjatev v Republiki Sloveniji.
14. člen
(Jamstvo terjatev pri podružnici investicijskega podjetja
oziroma banke tretje države)
(1) Investicijsko podjetje oziroma banka tretje države,
ki namerava opravljati investicijske storitve preko podružnice v Republiki
Sloveniji, mora v skladu z drugim odstavkom 216. člena ZTFI-1 zahtevi za
izdajo dovoljenja za ustanovitev podružnice predložiti podrobnejši opis sistema
jamstva za terjatve vlagateljev, ki se za to podjetje oziroma banko uporablja v
državi njegovega sedeža. Opis mora vsebovati natančen in celovit pregled pravic
in obveznosti vlagateljev oziroma članov sistema jamstva in opis formalnega
postopka za uresničitev teh pravic in obveznosti.
(2) Agencija lahko s sistemom jamstva za terjatve
vlagateljev, v katerega je vključeno investicijsko podjetje oziroma banka v
tretji državi, sklene bilateralni sporazum, s katerim se določijo pravila in
postopki za izplačevanje zajamčenih terjatev vlagateljev ter obveznosti do
sistema zajamčenih terjatev v Republiki Sloveniji. Podružnica investicijskega
podjetja oziroma banke tretje države v Republiki Sloveniji je dolžna Agencijo
nemudoma obvestiti o vsaki spremembi v sistemu zajamčenih terjatev vlagateljev,
v katerega je vključena.
VIII. PODRUŽNICA BORZNOPOSREDNIŠKE DRUŽBE, BANKE, DRUŽBE
ZA UPRAVLJANJE OZIROMA UPRAVLJALCA ALTERNATIVNIH SKLADOV IZVEN OBMOČJA
REPUBLIKE SLOVENIJE
15. člen
(Jamstvo za terjatve vlagateljev podružnice
borznoposredniške družbe, banke, družbe za upravljanje oziroma upravljalca
alternativnih skladov izven območja Republike Slovenije)
(1) Za terjatve vlagateljev do podružnice
borznoposredniške družbe, banke, družbe za upravljanje in upravljavca
alternativnih investicijskih skladov v drugi državi članici jamčijo člani
sistema jamstva v skladu s 454. členom ZTFI-1.
(2) Za terjatve vlagateljev do podružnice
borznoposredniške družbe, banke, družbe za upravljanje in upravljavca
alternativnih investicijskih skladov v tretji državi jamčijo člani sistema
jamstva v skladu s 454. členom ZTFI-1, razen če je s predpisi tretje
države drugače določeno.
16. člen
(Vključitev podružnice v sistem jamstva za terjatev
vlagateljev v državi članici)
(1) V primerih, ko se podružnica borznoposredniške
družbe, banke, družbe za upravljanje oziroma upravljavca alternativnih
investicijskih skladov v drugi državi članici vključi v sistem jamstva za terjatve
vlagateljev države članice za dopolnitev ravni oziroma obsega jamstva, ki
presega raven oziroma višino jamstva za terjatve vlagateljev v Republiki
Sloveniji, borznoposredniška družba, banka, družba za upravljanje oziroma
upravljavec alternativnih investicijskih skladov o tem obvesti Agencijo in ji
predloži natančno navedbo vrste terjatev in vlagateljev, ki so predmet
dopolnitve jamstva.
(2) Agencija s sistemom jamstva za terjatve vlagateljev
v državi članici, sklene bilateralni sporazum, s katerim se določijo primerna
pravila in postopki za izplačevanje zajamčenih terjatev.
IX. PREHODNE IN KONČNE DOLOČBE
17. člen
(Prenehanje uporabe drugih sklepov)
Z dnem začetka veljavnosti tega sklepa se preneha uporabljati
Sklep o zajamčenih terjatvah vlagateljev (Uradni list RS, št. 42/19 in
123/21 – ZBNIP).
18. člen
(Veljavnost sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 0070-1/2022-5
Ljubljana, dne 24. marca 2022
EVA 2022-1611-0041
Predsednica Sveta
Agencije za trg vrednostnih papirjev
Anka Čadež

Priloga
1: Vsebina poročila o likvidnih naložbah in zajamčenih terjatvah