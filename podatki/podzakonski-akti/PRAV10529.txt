1. člen
S tem pravilnikom se določajo ukrepi za zagotavljanje varstva
pred utopitvami, ki so potrebni v času izvajanja organiziranih športnih
dejavnosti na, v in ob vodi.
2. člen
Za organizirano športno dejavnost po tem pravilniku se šteje
izvajanje vadbe, programov učenja plavanja in tekmovanj za katere ni potrebo
dovoljenje v skladu s prvim odstavkom 9. člena Zakona o varstvu pred
utopitvami, ki jih na, v in ob vodi izvajajo športna društva in drugi izvajalci
v skladu s predpisi o športu.
3. člen
Pri izvajanju programov učenja plavanja izven kopališča ali
izven obratovalnega časa kopališča mora izvajalec programa poleg strokovnega
delavca v športu, ki vodi program učenja plavanja, zagotoviti tudi stalno
prisotnost enega reševalca iz vode. 
Reševalec iz vode mora biti prisoten ves čas, ko se izvaja
program učenja plavanja, in opravlja naslednje naloge: 
-       
neprekinjeno opazuje kopalne površine; 
-       
rešuje iz vode; 
-       
daje prvo pomoč; 
-       
odpravlja vzroke, ki bi lahko privedli do nastanka nevarnosti za
udeležence programa učenja plavanja. 
Reševalec iz vode v času, ko je odgovoren za opravljanje
nalog iz prejšnjega odstavka, ne sme opravljati drugih nalog. 
Reševalec iz vode mora biti opremljen s kompletom za prvo
pomoč za avtomobiliste in reševalno tubo ali reševalnim obročem. 
V času, ko reševalec opravlja naloge v skladu s tem
pravilnikom, mora nositi uniformo, ki jo določa pravilnik, ki ureja ukrepe za
varstvo pred utopitvami na kopališčih.
4. člen
Prisotnost reševalcev iz vode pri izvajanju vadbe oziroma
tekmovanj na, v in ob vodi ni potrebna, kadar te dejavnosti vodijo strokovni
delavci v športu, usposobljeni za reševanje iz vode. 
Šteje se, da so strokovni delavci v športu usposobljeni za
reševanje iz vode za posamezno športno panogo, če so usposobljeni po programih
usposabljanja, ki so obsegali najmanj 10 pedagoških ur vsebin s področja
poznavanja temeljnih postopkov oživljanja in najmanj 5 pedagoških ur z drugimi
vsebinami reševanja iz vode glede na potrebe posamezne športne panoge.
Konkretno potrebno število ur usposabljanja za posamezno športno panogo določi
nosilec usposabljanja v programu usposabljanja. 
Če strokovni delavec, ki izvaja vadbo oziroma tekmovanja na,
v in ob vodi, ni usposobljen za reševanje iz vode, v skladu s prejšnjim
odstavkom tega pravilnika, se lahko vadba in tekmovanja na, v in ob vodi,
izvajajo samo ob prisotnosti vsaj enega reševalca iz vode.
5. člen
Programe usposabljanja strokovnih delavcev v športu iz
prejšnjega člena je treba uskladiti s tem pravilnikom najpozneje do 31.
decembra 2011. 
Do 31. decembra 2012 lahko vadbo oziroma tekmovanja na, v in
ob vodi brez prisotnosti reševalca iz vode izvajajo strokovni delavci v športu,
ki so bili usposobljeni po programih, ki so veljali na dan uveljavitve tega
pravilnika.
6. člen
Z dnem uveljavitve tega pravilnika preneha veljati Odredba o
ukrepih za varstvo pred utopitvami pri organiziranih športnih dejavnostih
(Uradni list RS, št. 103/01).
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-261/2010
Ljubljana, dne 3. marca 2011
EVA 2010-3311-0070
dr. Igor Lukšič l.r. 
Minister 
za šolstvo in šport