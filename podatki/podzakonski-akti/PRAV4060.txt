1. člen
(vsebina pravilnika)
Ta pravilnik določa elemente, na podlagi
katerih se oblikuje odkupna cena kravjega mleka (v nadaljnjem besedilu: mleko).
2. člen
(pomen izrazov)
V tem pravilniku uporabljeni izrazi imajo
naslednji pomen:
-      
proizvajalec mleka je vsaka fizična ali pravna
oseba, ki proizvaja mleko in ga oddaja odkupovalcem mleka;
-      
odkupovalec mleka je vsaka fizična ali pravna oseba,
ki od proizvajalca kupi mleko z namenom toplotne obdelave ali predelave v mlečne
izdelke ali z namenom nadaljnje prodaje drugi fizični ali pravni osebi, ki mleko
toplotno obdela ali predela v mlečne izdelke.
3. člen
(elementi odkupne cene mleka)
Odkupna cena mleka se oblikuje na podlagi
naslednjih elementov:
-      
sestave mleka, ki jo določata vsebnost mlečne
maščobe in vsebnost beljakovin, ugotovljenih v zadnjem mesecu;
-      
higienske kakovosti mleka, ki jo določata geometrijsko
povprečje skupnega števila mikroorganizmov (v nadaljnjem besedilu: SŠMO),
ugotovljeno na podlagi opravljenih analiz v zadnjih dveh mesecih, in
geometrijsko povprečje števila somatskih celic (v nadaljnjem besedilu: ŠSC),
ugotovljeno na podlagi opravljenih analiz v zadnjih treh mesecih;
-      
ugotovljene zmrziščne točke mleka;
-      
ugotovljene temperature mleka v zbiralnici ob prevzemu
mleka.
4. člen
(osnovna odkupna cena mleka)
Proizvajalec in odkupovalec mleka se
dogovorita o višini osnovne odkupne cene za mleko, ki vsebuje:
-      
3,70% mlečne maščobe;
-      
3,15% beljakovin;
-      
do 100.000 SŠMO/ml;
-      
do 400.000 ŠSC/ml.
5. člen
(dodatki in odbitki k odkupni ceni mleka)
Odkupovalec mleka in proizvajalec mleka se
dogovorita o odbitkih oziroma dodatkih k osnovni odkupni
ceni mleka za oddano mleko:
-      
ki ne vsebuje minimalno 3,2% mlečne maščobe
oziroma minimalno 2,8% beljakovin;
-      
ki vsebuje več kot oziroma manj kot 100.000
SŠMO/ml;
-      
ki vsebuje več kot oziroma manj kot 400.000
ŠSC/ml;
-      
glede na ugotovljeno temperaturo mleka v
zbiralnici ob prevzemu mleka.
Glede na ugotovljeno zmrziščno točko
odkupovalec mleka obračuna proizvajalcu mleka odbitek k osnovni odkupni ceni mleka v višini:
-      
1,5% za oddano mleko z zmrziščno točko od
-0,514 °C do -0,510 °C;
-      
2,5% za oddano mleko z zmrziščno točko od
-0,509 °C do -0,505 °C;
-      
3,5% za oddano mleko z zmrziščno točko od
-0,504 °C do -0,493 °C;
-      
50% za oddano mleko z zmrziščno točko nad
-0,493 °C.
6. člen
(obračun odkupne cene mleka)
Odkupovalec mleka obračuna proizvajalcu
mleka odkupljeno mleko glede na:
-      
osnovno odkupno ceno mleka iz 4. člena tega
pravilnika;
-      
ugotovljene elemente odkupne cene iz 3. člena tega
pravilnika;
-      
dodatke in odbitke k osnovni odkupni ceni mleka
iz 5. člena tega pravilnika;
-      
določila pogodbe iz 7. člena tega pravilnika.
7. člen
(pogodba med proizvajalcem in odkupovalcem
mleka)
Proizvajalec in odkupovalec mleka skleneta
pogodbo o odkupu mleka, s katero podrobneje opredelita način obračunavanja
odkupne cene mleka v skladu s tem pravilnikom, zlasti pa:
-      
osnovno odkupno ceno mleka iz 4. člena tega pravilnika;
-      
dodatke in odbitke k osnovni odkupni ceni mleka
iz prvega odstavka 5. člena tega pravilnika;
-      
plačilo stroškov odvzema in analiz vzorcev mleka.

Pravilnik o elementih za oblikovanje odkupne
cene kravjega mleka (Uradni list RS, št. 107/01)
vsebuje naslednjo končno določbo:
»8. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne s 1.
januarjem 2002.«.

Pravilnik o dopolnitvah pravilnika o elementih
za oblikovanje odkupne cene kravjega mleka (Uradni list RS, št. 52/02) vsebuje naslednjo končno določbo:
»2. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.