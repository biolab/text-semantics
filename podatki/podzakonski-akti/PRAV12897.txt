1. člen
(vsebina)
Ta pravilnik določa način posredovanja podatkov o zdravilih za
uporabo v humani medicini (v nadaljnjem besedilu: zdravilo) v centralno bazo
zdravil (v nadaljnjem besedilu: CBZ) in dostop do podatkov o zdravilih v CBZ.
2. člen
(pomen izrazov)
Poleg izrazov, opredeljenih v Zakonu o zdravilih (Uradni list
RS, št. 17/14; v nadaljnjem besedilu: zakon), se v tem pravilniku uporabljajo
še naslednji izrazi, ki pomenijo:
1.     
dogovorjena cena živila je cena živila, kot je opredeljena v pravilniku,
ki ureja razvrščanje živil za posebne zdravstvene namene (v nadaljnjem
besedilu: živilo) na listo;
2.     
dogovorjena cena zdravila je cena zdravila iz prvega odstavka 159. člena
zakona, ki se odrazi v obliki nižje cene zdravila od njegove najvišje dovoljene
cene oziroma izredne višje dovoljene cene;
3.     
generično zdravilo je zdravilo, kot je opredeljeno v pravilniku, ki
ureja določanje cen zdravil;
4.     
originalno zdravilo je zdravilo, kot je opredeljeno v pravilniku, ki
ureja določanje cen zdravil.
3. člen
(namen CBZ)
CBZ je elektronska zbirka podatkov, ki se uporablja za
spremljanje cen zdravil, kar vključuje zbiranje in uporabo podatkov o
lastnostih zdravil, cenah zdravil, financiranju zdravil iz javnih sredstev in
prisotnosti zdravil na trgu v Republiki Sloveniji za:
1.     
podporo pri izvajanju dejavnosti nosilca obveznega zdravstvenega
zavarovanja (v nadaljnjem besedilu: ZZZS), Javne agencije Republike Slovenije
za zdravila in medicinske pripomočke (v nadaljnjem besedilu: JAZMP),
Nacionalnega inštituta za javno zdravje (v nadaljnjem besedilu: NIJZ) in
ministrstva, pristojnega za zdravje,
2.     
podporo pri izvajanju dejavnosti izvajalcev lekarniške in druge
zdravstvene dejavnosti,
3.     
podporo pri izvajanju javnega naročanja zdravil,
4.     
podporo pri delu poslovnih subjektov, ki opravljajo dejavnost prometa z
zdravili, in
5.     
seznanitev javnosti s podatki o zdravilih v CBZ.
4. člen
(zavezanci za posredovanje podatkov o zdravilu v CBZ)
Zavezanci za posredovanje podatkov o zdravilu (v nadaljnjem besedilu:
zavezanci) v CBZ so:
1.     
JAZMP,
2.     
ZZZS,
3.     
izvajalci lekarniške in druge zdravstvene dejavnosti, financirane iz
javnih sredstev, v postopkih javnega naročanja,
4.     
imetniki dovoljenj za promet z zdravilom, ki so osebe javnega prava,
ustanovljene v Republiki Sloveniji,
5.     
nosilci zdravstvenega zavarovanja, ki poravnavajo stroške izdanih
zdravil,
6.     
poslovni subjekti, v katerih se za njihove varovance oziroma varovanke
izvajajo zdravstvene storitve v programih socialnega varstva, 
7.     
Slovenska vojska za namen podpore zdravstvene oskrbe svojih pripadnikov,
8.     
nosilci sistemskih pristojnosti na področju javnega zdravja in državnih
blagovnih rezerv,
9.     
ministrstvo, pristojno za zdravje, in
10.  
ministrstvo, pristojno za kontrolo cen.
5. člen
(podatki o zdravilu, ki jih zavezanci posredujejo v CBZ)
(1) JAZMP posreduje v CBZ naslednje podatke o zdravilu:
1.     
nacionalni identifikator zdravila,
2.     
ime zdravila,
3.     
poimenovanje zdravila (ime zdravila skupaj z jakostjo in s farmacevtsko
obliko),
4.     
farmacevtska oblika,
5.     
pakiranje,
6.     
ATC oznaka,
7.     
definiran dnevni odmerek (v nadaljnjem besedilu: DDO),
8.     
količina za preračun DDO,
9.     
število osnovnih enot v pakiranju zdravila,
10.  
oglaševanje zdravila,
11.  
vrsta dovoljenja, na podlagi katerega je zdravilo v prometu v Republiki
Sloveniji,
12.  
imetnik dovoljenja, na podlagi katerega je zdravilo v prometu v
Republiki Sloveniji,
13.  
številka dovoljenja, na podlagi katerega je zdravilo v prometu v
Republiki Sloveniji,
14.  
datum izdaje dovoljenja, na podlagi katerega je zdravilo v prometu v
Republiki Sloveniji,
15.  
datum veljavnosti dovoljenja, na podlagi katerega je zdravilo v prometu
v Republiki Sloveniji,
16.  
kvalitativna in kvantitativna sestava zdravila (farmacevtski izdelek):
- 
farmacevtska oblika,
- 
stična ovojnina,
- 
število osnovnih enot za aplikacijo v stični ovojnini,
- 
učinkovina, navedena s splošnim imenom zdravila, in
- 
količina oziroma jakost učinkovine,
17.  
oznaka skladnosti zdravila s seznamom esencialnih zdravil,
18.  
oznaka skladnosti zdravila s seznamom nujno potrebnih zdravil,
19.  
prepoved predpisa zdravila na obnovljivi recept,
20.  
prepoved predpisa zdravila s splošnim imenom,
21.  
prisotnost zdravila na trgu:
- 
aktualno stanje prisotnosti zdravila na trgu,
- 
datum začetka aktualnega stanja,
- 
prisotnost obvestila, ki spreminja aktualno stanje,
- 
vrsta obvestila o dogodku, ki spreminja aktualno stanje,
- 
datum začetka novega stanja in
- 
predvideni datum konca novega stanja,
22.  
cena zdravila z datumom začetka in prenehanja njene veljavnosti in
navedbo poslovnega subjekta za oblikovanje cene zdravila:
- 
najvišja dovoljena cena zdravila,
- 
izredna višja dovoljena cena zdravila in
- 
cena zdravila iz četrtega odstavka 163. člena zakona.
(2) Za zdravilo z dovoljenjem za promet JAZMP posreduje
v CBZ podatke iz prejšnjega odstavka in naslednje podatke:
1.     
EAN koda oziroma edinstvena oznaka za zdravilo,
2.     
pomožne snovi zdravila,
3.     
pot uporabe zdravila,
4.     
oznake previdnostnih ukrepov in omejene količine enkratne izdaje
zdravila,
5.     
način in režim predpisovanja in izdaje zdravila,
6.     
podatek, ali je zdravilo originalno, generično ali podobno biološko,
7.     
skupina zdravila glede na izvor, značilnosti in način izdelave zdravila,
8.     
oznaka zdravila sirote,
9.     
dodatno spremljanje varnosti zdravila,
10.  
postopek pridobitve dovoljenja za promet z zdravilom,
11.  
maksimalni dnevni odmerek zdravila,
12.  
maksimalno število osnovnih enot zdravila na dan,
13.  
datum prenehanja trženja zdravila, če dovoljenje za promet preneha
veljati ali je odvzeto,
14.  
o medsebojno zamenljivih zdravilih:
- 
medsebojna zamenljivost zdravila (da/ne),
- 
opis skupine medsebojno zamenljivih zdravil in
- 
datum uvrstitve na seznam medsebojno zamenljivih zdravil,
15.  
povzetek glavnih značilnosti zdravila in navodilo za uporabo zdravila,
in
16.  
druge podatke, pomembne za zagotavljanje zdravstvenega varstva, ki jih
določi JAZMP v soglasju z ministrstvom, pristojnim za zdravje, in ZZZS.
(3) ZZZS posreduje v CBZ naslednje podatke o zdravilu in
živilu, ki se financira iz sredstev obveznega zdravstvenega zavarovanja:
1.     
razvrstitev zdravila oziroma živila na listo zdravil oziroma živil na recept
z datumom začetka in prenehanja veljavnosti,
2.     
razvrstitev zdravila na seznam bolnišničnih zdravil z datumom začetka in
prenehanja veljavnosti,
3.     
razvrstitev zdravila na seznam ampuliranih in drugih zdravil za
ambulantno zdravljenje z datumom začetka in prenehanja veljavnosti,
4.     
terapevtsko skupino zdravil z datumom začetka in prenehanja veljavnosti,
5.     
najvišjo priznano vrednost zdravila oziroma živila z datumom začetka in
prenehanja veljavnosti,
6.     
omejitve predpisovanja in izdajanja zdravila oziroma živila, ki jih
določi ZZZS,
7.     
predlagatelj oziroma pobudnik za razvrstitev zdravila oziroma živila,
8.     
dogovorjeno ceno zdravila oziroma dogovorjeno ceno živila z datumom
začetka in prenehanja njene veljavnosti in
9.     
druge podatke o financiranju zdravila in živila iz sredstev obveznega
zdravstvenega zavarovanja, ki jih določi ZZZS.
(4) ZZZS v spletni objavi CBZ dnevno objavlja podatek o
informativnem izračunu doplačila za zdravilo z najvišjo priznano vrednostjo.
(5) Izvajalci lekarniške in druge zdravstvene
dejavnosti, financirane iz javnih sredstev, posredujejo v CBZ podatke o
dogovorjenih cenah zdravil iz postopkov javnega naročanja z datumom začetka in
prenehanja njihove veljavnosti.
(6) Zavezanci iz 4. do 8. točke prejšnjega člena
posredujejo v CBZ podatke o dogovorjenih cenah zdravil z datumom začetka in
prenehanja njihove veljavnosti.
(7) Ministrstvo, pristojno za zdravje, posreduje v CBZ
podatke o najvišjih dovoljenih cenah zdravil z obveznim popustom iz 160. člena
zakona z datumom začetka in prenehanja njihove veljavnosti.
(8) Ministrstvo, pristojno za kontrolo cen, posreduje v
CBZ podatke o cenah zdravil, ki so določene na podlagi zakona, ki ureja
kontrolo cen, z datumom začetka in prenehanja njihove veljavnosti.
6. člen
(upravljanje CBZ)
ZZZS kot upravljavec CBZ:
-       
zagotavlja informacijske rešitve za sprejem in hrambo podatkov o
zdravilih v CBZ ter za dostop zavezancev do podatkov o zdravilih v CBZ;
-       
izda tehnična navodila za posredovanje podatkov zavezancev in dostop
zavezancev do podatkov o zdravilih v CBZ (v nadaljnjem besedilu: tehnična
navodila).
7. člen
(tehnična navodila)
(1) Tehnična navodila določajo:
1.     
strukturo podatkov o zdravilu v CBZ,
2.     
kontrole sprejetih podatkov o zdravilu v CBZ,
3.     
tehnični način posredovanja in dostopa zavezancev do podatkov o zdravilu
v CBZ,
4.     
navodila za testiranje informacijskih rešitev za posredovanje podatkov v
CBZ,
5.     
skrbnike za vsebinska vprašanja v zvezi s podatki o zdravilu, vključno z
vprašanji glede dostopa do teh podatkov, ki jih imenuje:
- 
JAZMP za podatke iz prvega in drugega odstavka 5. člena tega pravilnika;
- 
ZZZS za podatke iz tretjega in četrtega odstavka 5. člena tega
pravilnika;
- 
ministrstvo, pristojno za zdravje, za podatke iz sedmega odstavka 5.
člena tega pravilnika in
6.     
skrbnike za informacijske rešitve, ki jih imenuje ZZZS.
(2) ZZZS izda tehnična navodila za:
-       
posredovanje podatkov o zdravilih, ki jih v CBZ posredujejo JAZMP, ZZZS
in ministrstvo, pristojno za zdravje,
-       
posredovanje podatkov o zdravilih, ki jih v CBZ posredujejo zavezanci,
razen zavezancev iz prejšnje alineje, in
-       
dostop zavezancev do podatkov o zdravilih v CBZ.
(3) ZZZS posreduje predlog tehničnih navodil v mnenje
JAZMP oziroma ministrstvu, pristojnemu za zdravje, če se njihova vsebina nanaša
na podatke o zdravilih v CBZ iz pristojnosti JAZMP oziroma ministrstva,
pristojnega za zdravje. ZZZS določi rok za podajo mnenja, ki ne sme biti krajši
od osmih dni od prejema predloga tehničnih navodil.
(4) Tehnična navodila se objavijo na spletni strani
ZZZS.
8. člen
(posredovanje podatkov o zdravilu v CBZ)
(1) Zavezanec posreduje podatke o zdravilu v CBZ
neposredno elektronsko v skladu s tehničnimi navodili za posredovanje podatkov
o zdravilih v CBZ.
(2) Zavezanec odgovarja za pravočasnost posredovanja,
popolnost in pravilnost podatkov o zdravilu, ki jih posreduje v CBZ.
(3) Zavezanec sam krije stroške v zvezi s posredovanjem
podatkov o zdravilu v CBZ.
9. člen
(dostop do podatkov o zdravilu v CBZ)
(1) Podatki o zdravilu v CBZ so brezplačno dostopni na
spletni strani www.cbz.si.
(2) Za neposredno uporabo v informacijskih sistemih
zavezancev so podatki v CBZ dostopni v obliki XML v skladu s tehničnimi
navodili za dostop do podatkov o zdravilih v CBZ.
(3) Zavezanec in drug uporabnik podatkov o zdravilih v
CBZ sam krije stroške dostopa do teh podatkov in njihove druge obdelave za
lastne potrebe.
10. člen
(hramba podatkov o zdravilu v CBZ)
(1) Podatki o zdravilu v CBZ se hranijo 20 let po
prenehanju veljavnosti dovoljenja, na podlagi katerega je zdravilo v prometu v
Republiki Sloveniji.
(2) Ne glede na prejšnji odstavek se podatki o cenah
zdravila, ki jih pošiljajo zavezanci iz petega in šestega odstavka 5. člena
tega pravilnika, hranijo pet let po prenehanju veljavnosti cene zdravila.
PREHODNI IN KONČNA DOLOČBA
11. člen
(vzpostavitev CBZ)
(1) CBZ ob uveljavitvi tega pravilnika vsebuje vrste
podatkov o zdravilih in živilih ter informacijske rešitve v skladu z Dogovorom
o posodobitvi, upravljanju, vzdrževanju in razvoju centralne baze zdravil z dne
28. 6. 2011, ki so ga sklenili ministrstvo, pristojno za zdravje, ZZZS,
Inštitut za varovanje zdravja Republike Slovenije kot pravni prednik NIJZ in
JAZMP.
(2) JAZMP in ZZZS posredujeta v CBZ podatke o zdravilih
iz tega pravilnika, ki na dan uveljavitve tega pravilnika še niso vključeni v
CBZ v skladu s prejšnjim odstavkom, v 24 mesecih od uveljavitve tega
pravilnika.
(3) Zavezanci, razen JAZMP in ZZZS, začnejo posredovati podatke
o zdravilu v CBZ v šestih mesecih od uvedbe informacijskih rešitev in
uveljavitve tehničnih navodil iz druge alineje drugega odstavka 7. člena tega
pravilnika, ki jih ZZZS izda v devetih mesecih od uveljavitve tega pravilnika.
12. člen
(nacionalni identifikator zdravila)
Do uveljavitve predpisa o nacionalnem identifikatorju zdravil
iz drugega odstavka 13. člena zakona se za potrebe izvajanja tega pravilnika
uporablja kot nacionalni identifikator zdravila nacionalna šifra zdravila, ki
jo JAZMP določi zdravilu pred njegovim prihodom v promet.
13. člen
(uveljavitev pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-46/2016
Ljubljana, dne 7. aprila 2017
EVA 2016-2711-0037
Milojka Kolar Celarc l.r.
Ministrica
za zdravje