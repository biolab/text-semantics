I. SPLOŠNE DOLOČBE
1. člen
(vsebina)
(1) Ta uredba ureja način izvajanja gospodarske javne službe
javni linijski prevoz potnikov, vsebino in obveznosti te javne službe, pravice
potnikov, financiranje, način podelitve koncesije in nadzor nad njenim
izvajanjem.
(2) Ta uredba je tudi koncesijski akt za izvajanje
gospodarske javne službe javni linijski prevoz potnikov.
(3) Ta uredba ureja tudi izvajanje sistema enotne vozovnice.
(4) Ta uredba se ne nanaša na prevoz potnikov v mestnem
prometu, razen kolikor ureja razmerje med prevozom potnikov v mestnem prometu
in javnim linijskim prevozom in sistem enotne vozovnice.
2. člen
(pomen izrazov)
(1) Izrazi, uporabljeni v tej uredbi, pomenijo:
1.     
»koncedent« je Republika Slovenija;
2.     
»koncesija« je oblika izvajanja gospodarske javne službe, za namen te
uredbe definirana kot pooblastilo, ki ga država podeli fizični ali pravni
osebi, ki izpolnjuje pogoje za opravljanje javne gospodarske službe javni
linijski prevoz potnikov po tej uredbi;
3.     
»koncesijski sklop« ali »sklop« zajema en snop linij ali več teh, za
katere pridobi izvajalec posebno pravico, in je najmanjša zaključena celota, za
katero se podeli koncesija;
4.     
»konzorcij« je oznaka za pravni ali fizični osebi ali več teh, ki na
podlagi medsebojnega obligacijskopravnega razmerja, sklenjenega v skladu s 46.
členom te uredbe, vložita/-jo skupno vlogo za pridobitev koncesije in se v njej
zavežeta/-jo, da bosta/-do v primeru uspeha v postopku podelitve koncesije
skupaj izvajali pravice in obveznosti izvajalca;
5.     
»podizvajalec« je izpolnitveni pomočnik izvajalca;
6.     
»pomembnejše postajališče« je tisto, ki ga kot takega določi organ JPP;
7.     
»prtljažnica« je potrdilo o prevzemu izročene prtljage;
8.     
»snop linij« je prometno, gospodarsko in upravljavsko smiselna celota
ene linije ali več teh;
9.     
»voznoredni režim« je določitev dni, na katerih obratuje posamezna
vožnja;
10.  
»vožnja« pomeni opremljenost itinerarja z uro odhoda vozila z začetnega
postajališča, z uro prihoda in odhoda na vmesna postajališča in z njih, kjer je
dovoljen postanek vozila, in z uro prihoda na končno postajališče in
voznorednim režimom.
(2) Drugi izrazi, uporabljeni v tej uredbi, pomenijo enako
kot izrazi, določeni v zakonu, ki ureja prevoze v cestnem prometu, zakonu, ki
ureja prevozne pogodbe v cestnem prometu, zakonu, ki ureja motorna vozila, in
zakonu, ki ureja pogoje prevoza oseb po žičniških napravah.
3. člen
(pristojnost)
Naloge koncedenta v postopku podelitve koncesije in v
koncesijskem razmerju izvaja ministrstvo, pristojno za promet (v nadaljnjem
besedilu: ministrstvo), ki izvaja tudi naloge organa JPP.
II. GOSPODARSKA JAVNA SLUŽBA JAVNI LINIJSKI PREVOZ POTNIKOV 
1. Vsebina koncesije
4. člen
(vsebina gospodarske javne službe)
(1) Gospodarska javna služba javni linijski prevoz potnikov
zajema te storitve:
-       
prevoz potnikov po linijah po voznem redu v skladu z zakonom, ki ureja
prevoze v cestnem prometu, in to uredbo;
-       
izdajo, prodajo in nadzor vozovnic;
-       
obveščanje uporabnikov javnega linijskega potniškega prometa o voznih
redih, prevoznih pogojih in cenah prevoza;
-       
poročanje koncedentu o izvajanju koncesije, v skladu s to uredbo in
koncesijsko pogodbo;
-       
prevoz ročne in izročene prtljage v obsegu, določenem s to uredbo.
(2) Za opravljanje storitev iz prejšnjega odstavka podeli koncedent
posebno pravico za izvajanje gospodarske javne službe v koncesijskih sklopih iz
6. člena te uredbe.
5. člen
(dejavnosti izvajalca)
(1) Predmet koncesije po tej uredbi je izvajanje gospodarske
javne službe javni linijski prevoz potnikov v koncesijskih sklopih.
(2) Izvajalec lahko v času trajanja koncesije opravlja tudi
druge vrste prevoza ali druge dejavnosti, pri čemer mora voditi ločeno
računovodsko evidenco o sredstvih in virih sredstev ter prihodkih in odhodkih
za izvajanje gospodarske javne službe javni linijski prevoz potnikov.
6. člen
(koncesijski sklopi)
(1) Koncedent v razpisni dokumentaciji javnega razpisa,
upoštevaje migracijske tokove, naravne in druge okoliščine, določi sklope, za
katere podeli koncesijo.
(2) Koncesijski sklop se lahko prekriva z drugim na
posameznih relacijah ali postajališčih.
(3) Med trajanjem koncesije se lahko podeli nova koncesija
tudi za čas pred iztekom časa, za katerega se podeli prvotna koncesija, zaradi:
-       
zagotovitve nepretrganega izvajanja javnih linijskih prevozov tako, da
novi izvajalec začne izvajati koncesijo, ko jo preneha izvajati prejšnji, ali
-       
zadovoljitve dodatnih potreb v novem koncesijskem sklopu.
7. člen
(itinerarji, linije in snopi linij)
(1) Organ JPP določi itinerarje za posamezne linije glede na
izvor in cilj potovanja.
(2) Itinerarji so sestavni del razpisne dokumentacije javnega
razpisa za podelitev koncesije po tej uredbi.
(3) Med trajanjem koncesije se lahko posamezni itinerarji na
predlog lokalne skupnosti, izvajalca ali lastno pobudo organa JPP spremenijo,
ukinejo ali dodajo novi, če organ JPP presodi, da je to potrebno zaradi
spremembe voznega reda linije. Spremembo potrdi organ JPP z vpisom spremembe v
centralno informatizirano zbirko podatkov iz zakona, ki ureja prevoze v cestnem
prometu.
(4) Posamezna linija je sestavljena iz skupine podobnih
itinerarjev, ne glede na njihovo usmerjenost.
(5) Organ JPP lahko uvede novo linijo, ki jo vključi v
obstoječi snop linij, s čimer se ne spremeni koncesijski sklop, če je taka
sprememba predvidena v koncesijski pogodbi, lahko pa izvede postopek za
oblikovanje novega koncesijskega sklopa.
(6) Integriranih linij, ki so integracija med mestnim
linijskim prevozom in medkrajevnim linijskim prevozom potnikov, ki imajo
finančno, fizično in tarifno integracijo, organ JPP ne vključi v sklope za
podelitev koncesije.
(7) Med trajanjem koncesije se lahko posamezne linije na
predlog lokalne skupnosti, izvajalca ali pobudo organa JPP spremenijo ali
ukinejo, če organ JPP presodi, da je to potrebno zaradi demografskih sprememb
ali sprememb migracijskih tokov. Spremembo potrdi organ JPP z vpisom spremembe
v centralno informatizirano zbirko podatkov iz zakona, ki ureja prevoze v
cestnem prometu.
(8) Snopi linij so določeni v Prilogi 1, ki je sestavni del
te uredbe.
8. člen
(standard dostopnosti in okvirni vozni red)
(1) Standard dostopnosti po tej uredbi pomeni minimalno
število prometnih navezav naselja, ob upoštevanju števila potencialnih potnikov
pri dnevni migraciji.
(2) Minimalno število prometnih navezav je določeno za vsako
vrsto dneva posebej in izraža skupno dostopnost z javnim avtobusnim in
železniškim potniškim prometom.
(3) Splošna shema standarda dostopnosti je določena v Prilogi
2, ki je sestavni del te uredbe.
(4) Splošna shema standarda dostopnosti se uporablja tudi za
razvrščanje parov naselij v razrede prometnih povezav. Organ JPP izdela pare
naselij, za katere se zahteva povezanost z JPP in vsakemu paru določi skupni
razred.
(5) Standard dostopnosti za posamezne pare naselij je
sestavni del razpisne dokumentacije javnega razpisa za podelitev koncesije po
tej uredbi.
(6) Med trajanjem koncesije se lahko standard dostopnosti na
predlog izvajalca, lokalne skupnosti ali pobudo organa JPP spremeni, če razred
za posamezen par naselja ne ustreza več dejanskemu stanju ali se spremeni,
opusti ali uvede nov par.
(7) Okvirni vozni red izraža porazdelitev števila prometnih
povezav po koničnih obdobjih, glede na tip dneva.
(8) Okvirni vozni red določi organ JPP za posamezne
itinerarje in je sestavni del razpisne dokumentacije javnega razpisa za
podelitev koncesije po tej uredbi.
(9) Med trajanjem koncesije se lahko okvirni vozni red na
predlog izvajalca, lokalne skupnosti ali pobudo organa JPP spremeni, če je
treba prerazporediti minimalno število prometnih povezav med koničnimi obdobji.
9. člen
(vozni red)
(1) Predlog voznega reda pripravi izvajalec, pri čemer mora
upoštevati okvirni vozni red iz prejšnjega člena.
(2) Izvajalec pripravi predlog voznega reda tako, da
posameznemu itinerarju določi vožnje in ga predloži v potrditev organu JPP.
(3) Med trajanjem koncesije se lahko vozni red posamezne
linije na predlog izvajalca ali pobudo organa JPP spremeni s spremembo ali
ukinitvijo obstoječih voženj, uvedbo dodatnih voženj ali spremembo drugih
sestavin voznega reda, če je to potrebno zaradi:
-       
usklajevanja voznih redov med različnimi vrstami prometa;
-       
sprememb prometnih tokov;
-       
demografskih sprememb in sprememb migracijskih tokov prebivalstva, ki so
na primer posledica sprememb delovnega časa gospodarskih subjektov, uradnih ur
upravnih organov ali šolskih urnikov;
-       
sprememb financiranja javnih linijskih prevozov iz državnega proračuna;
-       
interesov lokalnih skupnosti ali drugih oseb, ki želijo spremembo
voznega reda in prevzamejo stroške v zvezi s tem ali opustijo plačevanje teh
stroškov.
(4) Spremembo voznega reda potrdi organ JPP z vpisom
spremembe v centralno informatizirano zbirko podatkov iz zakona, ki ureja
prevoze v cestnem prometu.
(5) Izvajalec mora objaviti vozni red najpozneje z začetkom
njegove uporabe na svetovnem spletu tako, kot je določeno v 31. členu te
uredbe. Na posamezni avtobusni postaji ali postajališču mora izvajalec urediti,
da se na primernem mestu objavi tisti del voznega reda, ki se nanaša na to
avtobusno postajo ali postajališče, če je to ustrezno opremljeno, na avtobusnih
postajah pa z vidnimi in zvočnimi sporočili v sodelovanju z avtobusnimi
postajami zagotoviti tudi čim jasnejše obveščanje potnikov o prihodih in
odhodih avtobusov.
(6) Organ JPP objavi vozni red na svoji spletni strani.
10. člen
(daljinar)
(1) Organ JPP v daljinarju določi avtobusne postaje in
postajališča ter relacije med njimi. Pri relacijah določi razdalje in potovalne
čase med sosednjima avtobusnima postajama ali avtobusnima postajališčema.
Izvajalci morajo uporabljati daljinar kot obvezno podlago za izdelavo voznih
redov.
(2) Organ JPP vključi postajališče v daljinar na podlagi
ustreznega dokazila o predaji avtobusne postaje ali postajališča v uporabo.
Imena postajališč v daljinarju določi organ JPP.
(3) Izvajalec lahko organu JPP predlaga spremembe podatkov v
daljinarju, če ti ne ustrezajo dejanskim okoliščinam izvajanja prevozov po
liniji ali če meni, da gre za pomembno izboljšavo.
11. člen
(pravica izvajanja koncesije)
(1) S podpisom koncesijske pogodbe pridobi izvajalec med
trajanjem koncesije posebno pravico za izvajanje javnega linijskega prevoza
potnikov po linijah, za katere je dobil koncesijo. V primeru vključenosti dela
posamezne linije v več snopih linij je posebna pravica za ta del linije
podeljena vsem izvajalcem, kot je navedeno v drugem odstavku 6. člena te
uredbe.
(2) Pravica iz prejšnjega odstavka se nanaša tudi na vse
morebitne spremenjene linije v okviru koncesijskega sklopa.
(3) Posebna pravica izvajalca iz prvega odstavka tega člena
se ne nanaša na prevoze potnikov v mednarodnem prometu, uvedene in izvajane v
skladu z zakonom, ki ureja prevoze v cestnem prometu, in Uredbo (ES) št.
1073/2009 Evropskega parlamenta in Sveta z dne 21. oktobra 2009 o skupnih
pravilih za dostop do mednarodnega trga avtobusnih prevozov in spremembi Uredbe
(ES) št. 561/2006 (UL L št. 300 z dne 14. 11. 2009, str. 88), zadnjič
spremenjene z Uredbo Sveta (EU) št. 517/2013 z dne 13. maja 2013 o prilagoditvi
nekaterih uredb ter odločb in sklepov na področjih prostega pretoka blaga,
prostega gibanja oseb, prava družb, politike konkurence, kmetijstva, varnosti
hrane, veterinarske in fitosanitarne politike, prometne politike, energetike,
obdavčitve, statistike, vseevropskih omrežij, pravosodja in temeljnih pravic,
pravice, svobode in varnosti, okolja, carinske unije, zunanjih odnosov,
zunanje, varnostne in obrambne politike ter institucij zaradi pristopa
Republike Hrvaške (UL L št. 158 z dne 10. 6. 2013, str. 1). V razpisu za
podelitev koncesije gospodarske javne službe javni linijski prevoz potnikov se
navede seznam veljavnih registriranih linij prevoza potnikov v mednarodnem
cestnem prometu.
12. člen
(trajanje koncesije)
(1) Koncesija po tej uredbi se podeli ponudniku na podlagi
ekonomsko najugodnejše ponudbe za največ osem let, v primerih iz tretjega odstavka
4. člena Uredbe (ES) št. 1370/2007 Evropskega parlamenta in Sveta z dne 23.
oktobra 2007 o javnih storitvah železniškega in cestnega potniškega prevoza ter
o razveljavitvi uredb Sveta (EGS) št. 1191/69 in št. 1107/70 (UL L št. 315 z
dne 3. 12. 2007, str. 1), zadnjič spremenjene z Uredbo (EU) 2016/2338
Evropskega parlamenta in Sveta z dne 14. decembra 2016 o spremembi Uredbe (ES)
št. 1370/2007 v zvezi z odprtjem trga za notranje storitve železniškega
potniškega prevoza (UL L št. 354 z dne 23. 12. 2016, str. 22), (v nadaljnjem
besedilu: Uredba 1370/2007/ES) pa za največ 15 let (rok koncesije). Merila za
določitev ekonomsko najugodnejše ponudbe se oblikujejo ob smiselni uporabi
določb zakona, ki ureja pravila o postopkih javnega naročanja. Trajanje koncesije
se določi v javnem razpisu.
(2) Rok koncesije začne teči z dnem podpisa koncesijske
pogodbe, če ni v koncesijski pogodbi določen poznejši začetek.
(3) Rok koncesije v skladu s koncesijsko pogodbo se lahko
podaljša največ za polovico, če organ JPP ob izpolnjenosti katerega izmed
pogojev za podaljšanje v skladu s četrtim odstavkom 4. člena Uredbe
1370/2007/ES predlaga podaljšanje in se koncedent s podaljšanjem strinja, pri
čemer skupni rok koncesije po podaljšanju ne sme presegati najdaljšega trajanja
koncesije iz prvega odstavka tega člena.
13. člen
(linijski prevozi v mestnem prometu in posebni linijski
prevozi)
(1) Posebna pravica izvajalca iz 11. člena te uredbe se ne
nanaša na linijske prevoze v mestnem prometu, ki jih uvede občina kot javno
službo v posamezni občini, in na posebne linijske prevoze potnikov.
(2) Pravica izvajalca se tudi ne nanaša na podaljšane mestne
linije, ki povezujejo naselja v sosednji občini, če je izvajalec mestne linije
v skladu z določbami zakona, ki ureja prevoze v cestnem prometu, pridobil
dovoljenje organa JPP.
(3) Ne glede na prejšnji odstavek se pravica izvajalca iz 11.
člena te uredbe nanaša tudi na izvajalca integriranih prevozov v primeru, ko se
izvede finančna, fizična in tarifna integracija medkrajevnega linijskega prevoza
potnikov in mestnega prevoza potnikov na integrirani liniji, ki povezuje mesto
in naselja v sosednjih občinah, če je izvajanje mestnega linijskega prevoza
potnikov organizirano kot obvezna gospodarska javna služba in izvajalec
mestnega linijskega prevoza potnikov za takšno linijo pridobi dovoljenje organa
JPP.
13.a člen
(integrirane linije)
(1) Integrirana linija medkrajevnega linijskega prevoza
potnikov in mestnega prevoza potnikov, ki se izvaja kot obvezna gospodarska
javna služba, se izvede na podlagi finančne, fizične, tarifne oziroma
upravljavske integracije. Izvajanje integrirane linije se izvede na podlagi
pogodbe med organom JPP in ene ali več občin. Pri sklepanju pogodbe mora organ
JPP upoštevati:
-       
da uvedba integrirane linije zagotavlja boljše pogoje mobilnosti za
prebivalce območja, na katerem se uvede integrirana linija;
-       
da je uvedba integrirane linije bolj gospodarna od ločenega izvajanja
mestnega in medkrajevnega linijskega prevoza potnikov;
-       
da je celotna dolžina linije krajša od 50 km.
Razmerja med posameznima vrstama prevoza, finančne, fizične
in tarifne integracije se določijo v pogodbi, ki jo organ JPP sklene z občino
in izvajalcem integrirane linije. Sofinanciranje integrirane linije v delu, ko
se izvaja med dvema naseljema ali več naselji v sosednjih občinah, se izvaja na
podlagi standarda dostopnosti za posamezna naselja in pod pogoji, ki veljajo za
izvajanje medkrajevnih linijskih prevozov v sklopu, kjer se izvaja integrirana
linija. V pogodbi med organom JPP, občino in izvajalcem integrirane linije se
morajo določiti pogoji za vključitev integrirane linije v sistem enotne
vozovnice, tarife in sistem poravnave prihodkov iz prodaje vozovnic, subvencij
ter drugih prihodkov, ki jih ima izvajalec integrirane linije pri izvajanju
integrirane linije.
(2) Integrirana linija medkrajevnega linijskega prevoza
potnikov in posebnega linijskega prevoza potnikov se izvede na registrirani
liniji, ki je vključena v posamezni sklop iz 7. člena te uredbe na podlagi
finančne, fizične in tarifne integracije. Izvajanje integrirane linije med
medkrajevnim in posebnim linijskim prevozom se izvede na podlagi pogodbe med
organom JPP in eno ali več občinami. Pri sklepanju pogodbe mora organ JPP
upoštevati:
-       
da uvedba integrirane linije zagotavlja boljše pogoje mobilnosti za
prebivalce območja, na katerem se uvede integrirana linija;
-       
da je uvedba integrirane linije bolj gospodarna od ločenega izvajanja
posebnega linijskega prevoza potnikov in medkrajevnega linijskega prevoza
potnikov;
-       
da integrirane linije izvaja izvajalec, ki mu je bila podeljena posebna
pravica izvajanja medkrajevnega linijskega avtobusnega prevoza potnikov.
Razmerja med posameznima vrstama prevoza, finančne, fizične
in tarifne integracije se določijo v pogodbi, ki jo organ JPP sklene z
izvajalcem posebnega linijskega prevoza potnikov. Finančna integracija se
izvaja na podlagi standarda dostopnosti za posamezna naselja in pod pogoji, ki
veljajo za izvajanje medkrajevnih linijskih prevozov v sklopu, kjer se izvaja
integrirana linija. Občina za dele integrirane linije, ki so namenjeni posebnim
linijskim prevozom, v celoti krije stroške tega dela integrirane linije. V
pogodbi med organom JPP, občino in izvajalcem integrirane linije se morajo
določiti pogoji za vključitev integrirane linije v sistem enotne vozovnice,
tarife in sistem poravnave prihodkov iz prodaje vozovnic in subvencij ter
drugih prihodkov, ki jih ima izvajalec pri izvajanju integrirane linije. 
(3) Integrirana linija medkrajevnega linijskega prevoza
potnikov in prevoza potnikov z žičniškimi napravami se izvede, če je za
izvajanje prevoza potnikov z žičniško napravo podeljena koncesija za izvajanje
gospodarske javne službe prevoza potnikov na območju, kjer prevoz potnikom z
žičniškimi napravami skrajša razdaljo in čas potovanja na liniji, ki je
vključena v posamezni sklop iz 7. člena te uredbe na podlagi finančne, fizične
in tarifne integracije. Dovoljenje za izvajanje integrirane linije med
medkrajevnim linijskim prevozom potnikov in prevozom oseb z žičniškimi
napravami izda organ JPP na predlog ene ali več občin. Pri izdaji dovoljenja
mora organ JPP upoštevati:
-       
da uvedba integrirane linije zagotavlja bistveno krajši čas potovanja in
s tem boljše pogoje mobilnosti za prebivalce območja, na katerem se uvede
integrirana linija;
-       
da je uvedba integrirane linije bolj gospodarna od ločenega izvajanja
prevoza oseb z žičniškimi napravami, za katere je bila podeljena koncesija za
izvajanje gospodarske javne službe in medkrajevnega linijskega prevoza
potnikov;
-       
da se izvajajo prevozi samo s kabinskimi žičnicami, ki potnikom
zagotavljajo ustrezno zaščito.
Razmerja med posameznima vrstama prevoza, finančne, fizične
in tarifne integracije se določijo v pogodbi, ki jo organ JPP sklene z
izvajalcem žičniškega prevoza potnikov.
2. Način izvajanja gospodarske javne službe javni linijski
prevoz potnikov in obveznosti izvajalca
2.1. Gospodarska javna služba javni linijski prevoz potnikov
14. člen
(nepretrgano izvajanje javne službe)
(1) Izvajalec mora med trajanjem koncesije opravljati javni
linijski prevoz potnikov nepretrgano v skladu z voznim redom na vseh linijah,
določenih s to uredbo, ne glede na število potnikov.
(2) Če je mogoče pričakovati bistveno povečanje števila
potnikov, tako da bi moral zaradi pomanjkanja mest v vozilu izvajalec zavrniti
prevoz večjemu številu potnikov, je izvajalec dolžen zagotoviti dodatna vozila
po istem voznem redu.
15. člen
(spremembe zaradi nepredvidenih dogodkov)
(1) Prevoz na posamezni liniji je lahko začasno prekinjen ali
opuščen, če zaradi okoliščin, ki niso odvisne od izvajalca ali koncedenta, ki
jih ni mogoče predvideti ali se jim izogniti in katerih posledic ni mogoče
preprečiti (višja sila), izvajalec objektivno ne more izvesti takega prevoza.
(2) O prekinitvi ali opustitvi prevoza iz prejšnjega odstavka
mora izvajalec obvestiti javnost s sredstvi javnega obveščanja takoj, ko
nastopijo okoliščine, ki so povzročile prekinitev ali opustitev, sočasno pa
tudi organ JPP in avtobusne postaje.
(3) Če okoliščine višje sile trajajo ali bodo predvidoma
trajale več kot tri dni, organ JPP za čas trajanja teh okoliščin na predlog
izvajalca ali lastno pobudo določi začasni potek linije in začasni vozni red na
njej.
(4) V primeru iz prejšnjega odstavka je izvajalec upravičen
do povračila dodatnih stroškov, ki so nastali zaradi opravljanja gospodarske
javne službe javnega linijskega prevoza potnikov v nepredvidenih okoliščinah.
16. člen
(začasne spremembe zaradi predvidenih dogodkov)
(1) Če izvajalec izve za okoliščine, ki bodo povzročile
opustitve določenih prevozov ali spremembo voznega reda, mora o tem takoj
obvestiti organ JPP.
(2) Organ, ki odloča o izdaji dovoljenja za delno ali popolno
zaporo državne ali lokalne ceste, ki lahko kakor koli vpliva na izvajanje
voženj po linijah (prizadete linije), mora takoj po začetku postopka (ob prejemu
vloge) o predlaganem času, območju in obsegu zapore posamično obvestiti organ
JPP in vse izvajalce, ki izvajajo prevoze na prizadetih linijah, po sprejetju
odločitve pa tudi o izdanih dovoljenjih, času začetka in trajanja zapore.
(3) Če naj bi okoliščine iz prvega odstavka tega člena
trajale več kot tri dni, organ JPP za čas trajanja teh in na predlog izvajalca
ali svojo pobudo določi začasni potek linije in začasni vozni red te.
(4) Izvajalec mora o začasnem poteku linije in začasnem
voznem redu pravočasno obvestiti javnost s sredstvi javnega obveščanja in
neposredno avtobusne postaje.
(5) Izvajalec je upravičen do povračila dodatnih stroškov, ki
so nastali zaradi opravljanja gospodarske javne službe javni linijski prevoz
potnikov v začasno spremenjenih okoliščinah v skladu s tem členom.
(6) Povračilo dodatnih stroškov iz prejšnjega odstavka ter
četrtega odstavka 15. člena te uredbe se izvajalcu prizna, če izvajalec
koncedentu podrobno obrazloži vpliv spremembe cene po elementih, ki so določeni
kot osnova za izračun ponudbene cene v prvem odstavku 63. člena te uredbe.
17. člen
(točnost in zanesljivost izvajanja voznega reda)
(1) Izvajalec mora, razen v primerih iz 15. in 16. člena te
uredbe, v okviru stanja ceste in okoliščin prometa na njej zagotavljati čim
večjo točnost voženj vozil po voznem redu, pri čemer ne sme biti noben odhod z
avtobusne postaje in pomembnejšega postajališča opravljen pred uro in minuto,
določenima z voznim redom.
(2) Izvajalec mora voditi evidenco prihodov in odhodov vseh
voženj avtobusov na vseh linijah. O odstopanjih od voznega reda mora izvajalec
poročati organu JPP, pri čemer lahko pridobi tudi podatke upravljavcev
avtobusnih postaj. Organ JPP ugotavlja točnost izvajanja voznega reda v okviru
nadzora v skladu s to uredbo.
(3) Kršitev standarda točnosti iz prvega odstavka tega člena
je vsak primer odhoda avtobusa z avtobusne postaje in pomembnejšega
postajališča, ki ne ustreza določbam iz prvega odstavka tega člena in ni nastal
zaradi višje sile ali razlogov, ki niso na strani izvajalca ali njegovega
podizvajalca. Kršitev je tudi opustitev zagotovitve drugega vozila v skladu s
petim odstavkom tega člena.
(4) Organ JPP lahko uvede avtomatizirano spremljanje točnosti
izvajanja voznih redov.
(5) V primeru okvare vozila ali nesreče, po kateri ne bi bilo
mogoče nadaljevati vožnje ali bi nastala zamuda, daljša od ene ure, mora
izvajalec zagotoviti drugo vozilo in nadaljevati vožnjo v eni uri po nastanku
okvare ali nesreče.
(6) V koncesijski pogodbi se določijo pogodbene kazni za
kršitve standarda točnosti in zanesljivosti iz tega člena, upoštevaje njihovo
število v posameznem obdobju. Izvajalec lahko pojasni odstopanja od voznega
reda, ki so nastala zaradi višje sile ali razlogov, ki niso na strani
izvajalca.
18. člen
(vodenje podatkov)
(1) Izvajalec mora organu JPP zagotavljati vse neosebne
podatke, ki so potrebni za sprotni in periodični vpogled v izvajanje obveznosti
gospodarske javne službe javni linijski prevoz potnikov ter pregled nad
izpolnjevanjem pravic in obveznosti po koncesijski pogodbi.
(2) Organ JPP določi vsebino in obliko podatkov, dinamiko,
način in protokol izmenjave teh.
(3) Vsi podatki v zvezi z izvajanjem koncesije so last
koncedenta. Ob prenehanju veljavnosti pogodbe mora izvajalec brezplačno
izročiti tudi evidence in dokumentacijo o izvajanju koncesije med celotnim
trajanjem izvajanja koncesije.
2.2. Vozila in vozno osebje
19. člen
(vrsta in videz vozil)
(1) Izvajalec mora javni linijski prevoz potnikov opravljati
z avtobusi, ki so po številu sedežev prilagojeni običajnemu številu potnikov na
posamezni liniji in pri posameznih vožnjah. Za koncesijska razmerja, ki bodo
sklenjena na podlagi te uredbe, se z razpisom za podelitev koncesije določijo
zahteve o številu in lastnostih vozil.
(2) Izvajalec lahko za posamezne linije:
-       
v določenih obdobjih, ko je povpraševanje po javnem linijskem prevozu
potnikov manjše, opravi prevoz tudi z vozili, ki imajo poleg voznikovega sedeža
najmanj osem sedežev;
-       
kjer in kadar se gospodarska javna služba javni linijski prevoz potnikov
izvaja kot prevoz na klic ali na najavo, opravi prevoz z vozili, ki imajo poleg
voznikovega osem sedežev ali manj.
(3) Za potrebe te uredbe tudi za vozila iz prejšnjega
odstavka veljajo določbe, ki se nanašajo na avtobuse.
(4) Avtobus mora biti v času vožnje po liniji označen v
skladu z določbami predpisa, ki določa oznake in opremo vozil, s katerimi se
opravljajo prevozi v cestnem prometu.
20. člen
(čistoča avtobusov)
(1) Izvajalec mora ves čas zagotavljati, da sta zunanjost in
notranjost avtobusov primerno očiščeni.
(2) Izvajalec mora oprati zunanjost vsakega avtobusa in
izvesti čiščenje njegove notranjosti najmanj enkrat tedensko, najmanj enkrat
mesečno pa mora notranjost vsakega avtobusa tudi temeljito očistiti.
(3) Voznik mora preveriti notranjost avtobusa na vsaki
začetni in končni postaji.
(4) Izvajalec mora voditi evidenco čiščenja in pranja
avtobusov.
(5) V koncesijski pogodbi se določi pogodbena kazen za
kršitev določbe iz prejšnjega odstavka.
21. člen
(vzdrževanje avtobusov)
(1) Poleg vzdrževanja, ki je potrebno zaradi izpolnjevanja
zahtev varnosti cestnega prometa in tehnične ustreznosti avtobusov, mora
izvajalec zagotoviti tako vzdrževanje opreme vozila, ki je namenjena potnikom,
da je ta ves čas popolnoma funkcionalna.
(2) V koncesijski pogodbi se določi pogodbena kazen za
kršitev določbe iz prejšnjega odstavka.
22. člen
(oblačila in oznake)
(1) Izvajalec mora zagotoviti, da imajo voznik in morebitne
druge osebe, ki imajo stik s potniki (v nadaljnjem besedilu: vozno osebje),
oznake, s katerih je razvidno, da gre za vozno osebje javnega linijskega
prometa. Na oznakah mora biti navedeno osebno ime člana voznega osebja, ki mora
skrbeti tudi za svoj urejeni videz.
(2) V koncesijski pogodbi se določi pogodbena kazen za
kršitev določbe iz tega člena.
23. člen
(naloge voznega osebja)
(1) Vozno osebje mora omogočiti potnikom varen vstop v vozilo
in izstop iz njega ter varno in udobno vožnjo. V okviru možnosti mora gibalno
oviranim potnikom zagotoviti pomoč pri vstopu v vozilo in izstopu iz njega ter
sedež.
(2) Vozno osebje mora potnikom dajati podatke o liniji in
njenem poteku ter o posamezni vožnji.
2.3. Vozovnica
24. člen
(dolžnost izdaje vozovnice)
(1) Izvajalec mora potniku izdati vozovnico.
(2) Vozovnica se praviloma glasi na prinosnika, lahko pa tudi
na ime. Če se vozovnica glasi na ime, se brez dovoljenja izdajatelja ne sme
prenesti na drugega potnika.
(3) Vozovnica mora zagotavljati potniku prevoz za vse
relacije in linije, za katere je izdana.
(4) Validacija enotne vozovnice pomeni sočasno izvajalčevo
izdajo vozovnice potniku.
(5) Organ JPP lahko vzpostavi enoten rezervacijski sistem,
pri čemer določi linije, ki so predmet rezervacij.
25. člen
(uporaba enotne vozovnice)
Izvajalec mora potnikom omogočati uporabo enotne vozovnice za
linije, ki so del njegovega koncesijskega sklopa.
26. člen
(dolžnost predložitve vozovnice)
(1) Potnik mora imeti vozovnico ves čas prevoza pri sebi in
jo predložiti na vpogled na zahtevo pristojnega inšpektorja, voznega osebja ali
izvajalčevega kontrolorja.
(2) Potnik, ki ima vozovnico »na vpogled«, jo mora pokazati
brez zahteve pri vstopu v vozilo, med vožnjo pa na zahtevo pristojnega
inšpektorja, voznega osebja ali izvajalčevega kontrolorja.
(3) Kjer se uporabljajo elektronske vozovnice (kontaktne in
brezkontaktne), je vozovnica v okviru časovnih in krajevnih upravičenj veljavna
šele, ko je validirana.
27. člen
(nakup vozovnice)
(1) Potnik lahko kupi vozovnico v predprodaji na avtobusnih
postajah in drugih prodajnih mestih. Potnik lahko v predprodaji kupi vozovnico
za največ 30 dni vnaprej. Na območju avtobusnih postaj prodaja vozovnic na
vozilu ni omogočena v času, ko je organizirana predprodaja vozovnic na
avtobusni postaji ali drugem prodajnem mestu. Če predprodaja vozovnic ni
zagotovljena, mora izvajalec potniku omogočiti, da lahko kupi vozovnico na
avtobusu.
(2) Če se prevoznina poveča, velja vozovnica, kupljena v
predprodaji pred povečanjem cene, brez doplačila razlike med novo in staro
višino prevoznine. Če se prevoznina za vozovnico, kupljeno v predprodaji,
zniža, je potnik upravičen do povračila razlike.
28. člen
(prevoz brez vozovnice)
(1) Potnik, ki pri sebi nima veljavne vozovnice ali uporablja
vozovnico, ki ni veljavna ali se ne glasi nanj, mora plačati nadomestno
prevoznino v višini petkratne vrednosti prevoznine za celotno voznoredno
linijo.
(2) Če potnik uporablja ponarejeno vozovnico, vozovnico
drugega potnika ali vozovnico, ki je bila preklicana, jo mora vozno osebje,
izvajalčev kontrolor ali pristojni inšpektor odvzeti.
(3) O pritožbah glede odvzema vozovnice ali izreka nadomestne
prevoznine odloča organ JPP. Pritožba ne zadrži izvršitve.
29. člen
(preklic in izdaja novih vozovnic in elektronskih nosilcev)
(1) V primeru izgube, kraje ali uničenja imenske mesečne ali
druge vozovnice, ki velja za več voženj, uporabnik, ki se ustrezno
identificira, vozovnico prekliče pri njenem izdajatelju. Poleg dokazila o
preklicu pri predložitvi vloge za izdajo nove vozovnice da uporabnik (za
mladoletne osebe pa njihovi starši ali skrbniki) tudi pisno izjavo o razlogih
za preklic vozovnice. Ta se lahko opravi tudi prek informacijskega sistema
izdajatelja.
(2) Izdajatelj vozovnice ali prodajno mesto na podlagi
izvedenega preklica in pisne izjave iz prejšnjega odstavka o razlogih za
preklic vozovnico prekliče in izda dvojnik te, pri tem pa zaračuna strošek
izdaje nove vozovnice.
(3) Nova vozovnica se lahko izda tudi, če se ugotovi, da je
mesečna ali druga vozovnica, ki velja za več voženj, poškodovana ali uničena.
Izdajatelj pri tem obdrži poškodovano ali uničeno vozovnico in uporabniku zaračuna
stroške izdaje nove vozovnice. Pri elektronskih vozovnicah se v primeru
poškodbe elektronskega nosilca ne zaračunata preklic stare in izdaja nove
vozovnice ali zapis dvojnika vozovnice na izbrani elektronski nosilec, razen v
primeru poškodbe, ki je nastala zaradi malomarnega ravnanja.
(4) Višina nadomestila, ki ga plača uporabnik v primeru
izdaje nove elektronske kartice ter vključuje tudi strošek nosilca elektronske
vozovnice in strošek izdaje nove vozovnice, je določena v tarifi iz Priloge 3,
ki je sestavni del te uredbe.
30. člen
(doplačilo ali preplačilo)
(1) Če je prevoznina zaračunana nepravilno, mora potnik
znesek, ki je premalo zaračunan, doplačati, preveč zaračunan znesek pa mora
izvajalec potniku vrniti. Potnik lahko uveljavi povračilo na podlagi pisnega
zahtevka pri izvajalcu najpozneje v petih dneh po opravljenem prevozu. Potnik
uveljavlja povračilo pri izvajalcu, ki je izvajal prevoz, ne glede na prodajno
mesto, na katerem je pridobil vozovnico.
(2) Potnik, ki želi podaljšati potovanje prek postaje, do
katere ima izdano vozovnico (prvotna namembna postaja), plača redno prevoznino
od prvotne do nove namembne postaje pred odhodom s prvotne namembne postaje.
2.4. Pravice in dolžnosti potnikov
31. člen
(obveščanje potnikov)
(1) Izvajalec mora v okviru izvajanja gospodarske javne
službe javni linijski prevoz potnikov zagotoviti popolno, pregledno in sprotno
obveščanje potnikov in drugih uporabnikov o vseh vprašanjih v zvezi z
izvajanjem prevoznih storitev v okviru te javne službe ter pravicami in
dolžnostmi potnikov.
(2) Izvajalec mora obveščati potnike zlasti o:
-       
tarifi in cenah prevozov, vključno z morebitnimi popusti,
-       
voznem redu ter dejanskih prihodih in odhodih vozil ter linijah in
morebitnih odstopanjih pri posamezni vožnji, načinu nakupa vozovnic in njihove
uporabe,
-       
prevozu potnikov in prepovedih v zvezi z ravnanjem potnikov v vozilu ter
možnostjo izključitve potnika,
-       
načinu vstopa v vozilo in izstopa iz njega ter še posebej o pravicah
gibalno oviranih potnikov v zvezi s tem,
-       
prevozu prtljage, omejitvah in prepovedih v zvezi s tem ter načinu
njenega sprejema in izročitve.
(3) Če ni s to uredbo drugače določeno, mora izvajalec
primerno zagotavljati javnost svojega dela z dajanjem pravočasnih, popolnih in
resničnih informacij o vprašanjih s svojega delovnega področja, pri čemer mora
obveščati potnike najmanj na te načine:
-       
z obvestili na avtobusnih postajah in postajališčih, kolikor je to
mogoče glede na njihovo opremo in obseg informacij;
-       
prek spletnega portala;
-       
v sredstvih javnega obveščanja, publikacijah in glasilih.
(4) Če obveščanje v pisni obliki zaradi velikega obsega
podatkov ni primerno, izvajalec objavi primerno vsebino informacij. Smiselno
enako velja za obveščanje na avtobusnih postajah.
(5) Upravljavec avtobusne postaje in postajališča omogoči
izvajalcu izpolnjevanje obveznosti obveščanja iz druge alineje tretjega
odstavka tega člena, lahko pa se z izvajalcem dogovori, da bo te obveznosti
izvajal sam proti plačilu.
(6) Obveščanje po svetovnem spletu mora izvajalec zagotoviti
tako, da je uporabniku omogočena pridobitev podatkov brez plačila ali
pošiljanja osebnih podatkov, razen če je to potrebno zaradi narave storitve, ki
jo mora opraviti uporabnik (npr. rezervacija ali nakup vozovnice, iskanje
izgubljene prtljage in drugih predmetov).
32. člen
(vstopanje in izstopanje)
(1) Potnik mora sam poskrbeti, da na odhodnem ali vmesnem
postajališču vstopi v pravi avtobus in da izstopi na namembnem postajališču.
Potnik sme vstopiti in izstopiti samo na postajališču, kjer je po voznem redu
predviden postanek.
(2) Vstopanje in izstopanje se izvedeta hitro in brez
zastojev, pri čemer se upoštevajo posebne potrebe gibalno oviranih potnikov.
33. člen
(sprejem in izključitev potnika)
(1) Izvajalec mora v mejah razpoložljivih mest v vozilu, v
skladu z voznim redom, sprejeti v vozilo vsako fizično osebo in njeno prtljago.
(2) Izvajalcu ni treba sprejeti osebe, za katero se zaradi
njenega vedenja lahko upravičeno domneva, da mu bo onemogočila izpolniti
njegove obveznosti do drugih potnikov.
(3) Vozno osebje ne sme dovoliti vstopa v vozilo osebi ali
mora varno ustaviti vozilo in zagotoviti odstranitev iz vozila osebe, ki:
-       
je nasilna, nadležna, ali se neprimerno vede do drugih potnikov;
-       
s svojim vedenjem pomeni nevarnost za vožnjo ali potnike ali nadleguje
potnike ali voznika;
-       
je v umazani obleki, če se ji ne more odrediti primeren, od drugih
potnikov ločen prostor (npr. dimnikarji, pleskarji);
-       
želi vstopiti v vozilo z rolerji ali drugimi nestabilnimi pripravami za
hojo;
-       
želi v vozilo vnesti neprimerno prtljago ali nevarne snovi.
(4) Odstranitev potnika iz vozila se lahko opravi le na
avtobusni postaji ali postajališču.
34. člen
(vedenje potnikov)
(1) Potniki se morajo v vozilu vesti tako, da skrbijo za
svojo varnost in varnost drugih.
(2) Potniki v vozilu ne smejo:
-       
komunicirati z voznikom na način, ki je moteč ali onemogoča varno
vožnjo;
-       
med vožnjo odpirati vrat ali skakati z avtobusa ali na avtobus;
-       
metati predmetov po avtobusu ali z avtobusa;
-       
ovirati drugih potnikov pri vstopanju in izstopanju;
-       
kaditi;
-       
uživati pijače ali hrane.
(3) Potnik ne sme uničevati ali odtujevati opreme ali
onesnaževati avtobusa. Za kršitev te določbe je potnik odškodninsko odgovoren v
skladu z zakonom, ki ureja obligacijska razmerja.
35. člen
(prevoz ročne prtljage)
Ročna prtljaga se prepelje brez posebnega doplačila.
Izvajalec mora preprečiti vnos ročne prtljage v vozilo, če lahko zaradi svojih
lastnosti ali stanja ogrozi varnost prevoza.
36. člen
(prevoz izročene prtljage)
(1) Izvajalec mora prevzeti za prevoz potnikovo izročeno
prtljago in jo prepeljati od odhodnega do namembnega postajališča. Izvajalec
lahko odkloni prevoz izročene prtljage, ki te zaradi njene teže ali obsega ne
more prepeljati varno ali brez škodnih posledic.
(2) Za izročeno prtljago mora potnik plačati znesek v skladu
z veljavno tarifo, izvajalec pa mu mora izdati potrdilo o prevzemu izročene
prtljage (prtljažnico), v katerem mora biti naveden podatek o številu kosov in
vrsti prtljage. Dodatno je na potrdilu tudi evidenčna številka.
37. člen
(ročna prtljaga)
(1) Za ročno prtljago se štejejo stvari, ki tehtajo do deset
kilogramov in so manjših dimenzij (npr. ročne torbe, šolske torbe, manjši
nahrbtniki, nakupovalne vrečke, manjši zavoji ali paketi) ter se lahko položijo
na prtljažnik nad sedeži v avtobusu ali jih imajo potniki pri sebi na sedežu
ali pod njim, vendar tako, da ne ovirajo drugih potnikov.
(2) Ročna prtljaga se lahko pelje s potnikom samo, kadar se s
tem ne ogrožata varnost in red v vozilu in če ročna prtljaga ne ovira drugih
potnikov. Vozno osebje lahko odredi, da morajo potniki ročno prtljago shraniti
v prostoru za izročeno prtljago, če je to potrebno za varnost prevoza.
38. člen
(izročena prtljaga)
(1) Pod izročeno prtljago se praviloma štejejo zapakirani
predmeti, ki so težki do 30 kilogramov in jih potnik nosi s seboj (npr. kovčki,
torbe, košare, zaboji, potne vreče, škatle, kolesa, otroški vozički, ležalni
stoli, glasbila), ter drugi predmeti, ki se po dimenzijah in teži lahko
namestijo v prostor za prevoz prtljage in ne onemogočajo hitrega natovora ali raztovora
prtljage.
(2) Prtljaga iz prejšnjega odstavka se prevaža v prostoru,
določenem za namestitev izročene prtljage.
(3) Izvajalec mora sprejeti izročeno prtljago in jo
prepeljati, vendar največ dva kosa na potnika. Večje število enot izročene
prtljage lahko sprejme samo, če je na voljo potreben prostor in se s tem ne
obremenjuje avtobus.
39. člen
(prepovedana prtljaga)
(1) Potnik ne sme prinesti v izročeni ali ročni prtljagi na
avtobus teh stvari:
-       
vnetljivih, eksplozivnih, radioaktivnih, korozivnih (jedkih), kužnih,
strupenih ali drugih snovi, ki zaradi svojih lastnosti pomenijo posebno
nevarnost in lahko povzročijo hujše posledice za potnike in vozilo;
-       
predmetov, ki so posamezno težji od 30 kilogramov in imajo prostornino,
večjo od 100 × 60 × 30 cm;
-       
živih živali v izročeni prtljagi, v ročni pa samo pod pogoji iz 41.
člena;
-       
stvari, ki niso ustrezno pakirane ali drugače zaščitene, da se med
vožnjo ne poškodujejo.
(2) Vozno osebje opravi pregled in prevoz zavrne, če ugotovi,
da prtljaga ni primerna.
40. člen
(občutljiva prtljaga)
(1) Radijske aparate, računalnike in računalniško opremo,
zložljive otroške vozičke, televizorje, različne občutljive aparate, lahko
lomljive in pokvarljive stvari in podobno lahko izvajalec sprejme za prevoz kot
izročeno prtljago, vendar na odgovornost potnika, ki je opozorjen, da izvajalec
za morebitne okvare ali škodo ne odgovarja.
(2) Potnik mora pri oddaji prtljage iz prejšnjega odstavka za
prevoz natančno navesti podatke o vrsti prtljage, da se vpišejo v potrdilo
(prtljažnico).
41. člen
(prevoz živali)
(1) Z vozili javnega linijskega prevoza se ne smejo prevažati
žive živali, razen:
-       
policijskih psov, vojaških psov, psov enote reševalnih psov in psov
gorske reševalne službe v spremstvu vodnika,
-       
psov vodnikov z vodeno osebo,
-       
manjših živali na način in pod pogoji iz četrtega odstavka tega člena.
(2) Pes mora biti na vrvici, imeti mora nagobčnik in ustrezno
potrdilo o veterinarskem cepljenju, veljavno za tekoče leto.
(3) Nesnažni in mokri psi se ne smejo prevažati. V primeru
prezasedenosti vozila se psi ne smejo prevažati, razen v izjemnih primerih.
(4) Kot ročna prtljaga se smejo prevažati manjše živali v
primernih sredstvih za prevoz, vendar na odgovornost potnika in tako, da zaradi
tega niso ovirani, ogroženi ali moteni drugi potniki in da to ne onesnažuje
vozila.
42. člen
(splošni prevozni pogoji o načinu izvajanja gospodarske
javne službe javni linijski prevoz potnikov)
Način izvajanja prevozov ter pravice in obveznosti potnikov v
skladu z zakonom in to uredbo podrobneje uredi izvajalec v splošnih prevoznih
pogojih.
3. Koncesijsko razmerje in nadzor nad izvajanjem gospodarske
javne službe javni linijski prevoz potnikov
3.1. Pogoji za izvajanje koncesije
43. člen
(pogoji za izvajalca)
(1) Izvajalec ne sme izpolnjevati obveznih izključitvenih
razlogov, navedenih v zakonu, ki ureja javno naročanje.
(2) Izvajalec mora izpolnjevati te pogoje:
1.     
nad gospodarskim subjektom se ni začel postopek zaradi insolventnosti
ali prisilnega prenehanja po zakonu, ki ureja postopek zaradi insolventnosti in
prisilnega prenehanja, ali postopek likvidacije po zakonu, ki ureja gospodarske
družbe, njegovih sredstev ali poslovanja ne upravlja upravitelj ali sodišče,
njegove poslovne dejavnosti niso začasno ustavljene, ali se v skladu s predpisi
druge države nad njim ni začel postopek ali nastal položaj z enakimi pravnimi
posledicami;
2.     
gospodarski subjekt ni zagrešil hujše kršitve poklicnih pravil, zaradi
česar je omajana njegova integriteta, ki jo koncedent lahko izkaže z ustreznimi
sredstvi;
3.     
gospodarski subjekt ni z drugimi gospodarskimi subjekti sklenil
dogovora, katerega cilj ali učinek je preprečevati, omejevati ali izkrivljati
konkurenco, če lahko koncedent upravičeno sklepa o tem. Šteje se, da je
sklepanje koncedenta iz prejšnjega stavka upravičeno, če organ, pristojen za
varstvo konkurence, na podlagi prijave koncedenta v 15 dneh koncedentu sporoči,
da bo uvedel postopek ugotavljanja kršitve;
4.     
v zadnjih petih letih mu ni bila odvzeta koncesija na razpisanem
predmetu iz razlogov na njegovi strani;
5.     
registriran je pri pristojnem sodišču ali drugem organu za dejavnosti,
ki so predmet koncesije;
6.     
ima licenco ali dovoljenje za opravljanje prevoza potnikov v notranjem
cestnem prometu ali je v drugi državi članici Evropske unije, v kateri je
ustanovljen ali ima sedež, pooblaščen za opravljanje linijskih prevozov, če je
to zahtevano z zakonodajo, ki ji je zavezan gospodarski subjekt;
7.     
razpolaga s potrebnim številom avtobusov in redno zaposlenih voznikov za
izvajanje predvidenega obsega prevozov, ki jih v razpisu glede na razpisane
koncesijske sklope opredeli koncedent.
(3) V primeru skupne vloge članov konzorcija obveznih
izključitvenih razlogov iz prvega odstavka tega člena ne sme izpolnjevati
nobeden izmed članov konzorcija, noben subjekt, na zmogljivosti katerega se
sklicuje izvajalec, in nihče od priglašenih podizvajalcev. Pogoje iz 1. do 4.
točke prejšnjega odstavka mora izpolnjevati vsak od članov konzorcija, pogoje
glede registracije in dovoljenja morajo izpolnjevati člani konzorcija in
podizvajalci, ki bodo izvajali prevoze v okviru gospodarske javne službe,
preostale pa lahko skupno izpolnjujejo člani konzorcija in subjekti, na
zmogljivosti katerih se ti sklicujejo.
(4) Za koncesijska razmerja, ki bodo sklenjena na podlagi te
uredbe, se način dokazovanja neizpolnjevanja obveznih izključitvenih razlogov
in način izpolnjevanja pogojev iz tega člena določi v razpisni dokumentaciji
javnega razpisa.
(5) Izvajalec mora vlogi za pridobitev koncesije priložiti
izdelan program izvajanja javnih linijskih prevozov v okviru koncesije (npr.
organizacija izvajanja prevozov glede na število avtobusov, število voznikov,
kakovost vozil, vozni red) tako, kot je predvideno v razpisni dokumentaciji
javnega razpisa.
(6) Koncedent izbere izvajalca za posamezen razpisan
koncesijski sklop na podlagi merila ekonomsko najugodnejša ponudba. Merila,
način ocenjevanja ali uteži za izračun posameznega merila koncedent opiše in
ovrednoti v razpisni dokumentaciji javnega razpisa.
44. člen
(podizvajalci)
(1) Izvajalec mora prevladujoči del storitev po koncesijski
pogodbi opraviti sam. Šteje se, da izvajalec prevladujoči del storitev po
koncesijski pogodbi opravlja sam, če sam ali skupaj s partnerji izvaja več kot
polovico storitev glede na prevožene kilometre.
(2) Za delo podizvajalcev izvajalec odgovarja koncedentu, kot
da bi ga opravljal sam.
(3) Če izvajalec odda dela podizvajalcu po sklenitvi
koncesijske pogodbe ali se pogodbeno razmerje med izvajalcem in podizvajalcem
spremeni, mora koncedent s tem soglašati, na dan priglasitve pa podizvajalec ne
sme izpolnjevati izključitvenih razlogov iz prvega odstavka prejšnjega člena. V
primeru zamenjave podizvajalca, na zmogljivosti katerega se je skliceval
izvajalec, mora novi podizvajalec razpolagati z enakimi zmogljivostmi, sicer
koncedent ne da soglasja za zamenjavo podizvajalca.
(4) V pogodbi med izvajalcem in podizvajalcem, predmet katere
je opravljanje prevoznih storitev, morajo biti opredeljeni seznam linij ali
posameznih voženj podizvajalca in drugi pogoji za opravljanje prevozov. Pogodba
mora biti sklenjena za čas koncesije in jo stranka lahko odpove le zaradi
bistvenih kršitev druge stranke.
(5) Za priglasitve, spremembe in plačila podizvajalcem se
uporabljajo določbe zakona, ki ureja javno naročanje.
3.2. Postopek podelitve koncesije
45. člen
(oblika in postopek podelitve koncesije)
(1) Koncesija za izvajanje gospodarske javne službe iz prvega
odstavka 4. člena te uredbe se podeli v obliki javnonaročniškega partnerstva,
pri čemer koncedent nosi večino poslovnega tveganja izvajanja gospodarske javne
službe ali celotno.
(2) Koncedent podeli koncesijo na podlagi javnega razpisa
glede na obliko izvajanja iz prejšnjega odstavka in po določbah zakona, ki
ureja javnonaročniško obliko javno-zasebnega partnerstva.
(3) Najmanj leto dni pred iztekom veljavnosti pogodb,
sklenjenih na podlagi te uredbe, organ JPP objavi periodično informativno
obvestilo o nameravani objavi podelitve koncesij, v katerem navede najmanj ime
in naslov pristojnega organa, vrsto predvidene sklenitve pogodbe ter storitve
in območja, ki jih zadeva sklenitev.
(4) Organ JPP enkrat letno na svoji spletni strani objavi
zbirno poročilo o obveznostih javne službe pod njegovo odgovornostjo, izbranih
izvajalcih javne službe ter o nadomestilih in posebnih pravicah, ki so v zameno
dodeljene tem izvajalcem javne službe.
(5) Ministrstvo s sklepom imenuje najmanj tričlansko
strokovno komisijo za izbiro izvajalcev. Vsi člani morajo imeti najmanj
visokošolsko izobrazbo in tri leta delovnih izkušenj s področja predmeta
koncesije. Ministrstvo vodi postopek podelitve koncesije in izda akt izbire
izvajalca (v nadaljnjem besedilu: odločba o izbiri).
(6) Kandidat za koncesijo lahko za en koncesijski sklop
predloži le eno vlogo.
(7) Vlogo lahko predloži več pravnih ali fizičnih oseb skupaj
(konzorcij).
(8) Koncedent lahko v javnem razpisu določi besedilo, obliko,
višino in trajanje finančnega zavarovanja za resnost vloge. Finančno
zavarovanje lahko unovči, če kandidat za koncesijo odstopi od vloge v času
njene veljavnosti ali na poziv koncedenta v zahtevanem roku ne pristopi k
podpisu pogodbe.
(9) Besedilo, obliko, višino in trajanje finančnega
zavarovanja za dobro izvedbo poslovnih obveznosti koncedent določi v
koncesijski pogodbi, skupaj s pogoji za njeno unovčitev.
46. člen
(koncesijska pogodba)
(1) Po dokončnosti odločbe o izbiri izvajalca sklene
ministrstvo z izbranim kandidatom koncesijsko pogodbo.
(2) S koncesijsko pogodbo koncedent in izvajalec uredita vsa
medsebojna razmerja v zvezi s koncesijo in druga vprašanja, ki jih mora urediti
koncesijska pogodba po zakonu, ki ureja gospodarske javne službe.
(3) V koncesijski pogodbi se določijo tudi pogodbene kazni za
primer kršitev obveznosti izvajalca, poročanje, zahtevano zavarovanje izvajalca
za škodo iz izvajanja dejavnosti, način plačevanja izvajalcu, skupaj z
morebitnim zadržanjem plačila zaradi kršitve pogodbenih določil, obračun
sistema enotne vozovnice, pogoji in način usklajevanja cen, posebni režimi
vožnje in primeri opustitve posameznih voženj (vožnja na klic, po predhodni
najavi, idr.), vsebina, način, obseg in pogoji uveljavljanja odkupa koncesije,
druga področja, ki morajo biti urejena s pogodbo v skladu s to uredbo, in drugi
elementi, za katere koncedent presodi, da je njihova ureditev potrebna s
koncesijsko pogodbo.
47. člen
(prenos koncesije)
(1) Koncesija se lahko prenese na novega izvajalca
(prevzemnik koncesije) le v primerih, ki so izrecno predvideni v zakonodaji, ki
ureja koncesije, s predhodnim dovoljenjem koncedenta, ki to izda v obliki
odločbe, če je prevzemnik koncesije univerzalni pravni naslednik izvajalca
(odstopnik koncesije).
(2) Če pravni naslednik izvajalca ne želi prevzeti izvajanja
koncesijskega razmerja ali ne izpolnjuje pogojev, ki so v uredbi določeni za
podelitev koncesije, ali za prevzem koncesije ne dobi soglasja koncedenta, ima
koncedent pravico, da uporabi najprimernejši način prenehanja koncesijskega
razmerja.
(3) Koncesije v skladu s prejšnjim odstavkom ni mogoče
prenesti le:
-       
če prevzemnik koncesije ne izpolnjuje pogojev za pridobitev in izvajanje
koncesije ali
-       
če je izpolnjen kateri od pogojev za odvzem koncesije iz 56. člena te
uredbe.
(4) Če se prenaša koncesija, ki je podeljena konzorciju, je
treba pred prenosom pridobiti soglasje vseh članov konzorcija.
(5) V primeru upravičenosti prenosa koncesije koncedent in
prevzemnik koncesije skleneta koncesijsko pogodbo pod enakimi pogoji, kot je
sklenjena prvotna koncesijska pogodba, in za preostali čas trajanja koncesije
po prvotni koncesijski pogodbi, prvotna koncesijska pogodba pa se sporazumno
razveže.
3.3. Poročanje izvajalca
48. člen
(poročanje izvajalca)
(1) Poročanje izvajalca je mesečno, letno in izredno.
Izvajalec mora do desetega dne v mesecu poročati o opravljenih storitvah v
preteklem mesecu na obrazcu, ki ga določi organ JPP. Poročanje obsega podatke o
izvajanju registriranih linij in prevoženih kilometrih. Poročanje vključuje
tudi informacije o prejetih pritožbah potnikov, odzivih nanje, prihodkih iz
prevoznin po linijah in vseh drugih prihodkih iz izvajanja koncesije.
(2) Izvajalec hkrati s poročilom iz prejšnjega odstavka
izstavi račun ali zahtevek organu JPP v višini, dogovorjeni s pogodbo.
(3) Izvajalec mora enkrat letno do 30. aprila tekočega leta
za preteklo leto izdelati letno poročilo, v katerem mora organu JPP poročati
zlasti o:
-       
podatkih o vozilih, s katerimi se izvaja gospodarska javna služba;
-       
podatkih o voznikih, ki izvajajo gospodarsko javno službo;
-       
podatkih o doseganju standardov kakovosti storitev, določenih s to
uredbo in koncesijsko pogodbo;
-       
drugih podatkih, ki jih v zvezi z izvajanjem gospodarske javne službe
zahteva organ JPP.
(4) Vsebina letnega poročila iz prejšnjega odstavka se določi
z obrazci, ki jih izdela organ JPP.
(5) Če izvajalec do predpisanega roka za oddajo letnega
poročila ne more zagotoviti revidiranih podatkov, sporoči nerevidirane podatke.
Te pozneje, po pridobitvi revizijske potrditve, vendar najpozneje do 31.
avgusta tekočega leta, s posebno pisno izjavo organu JPP dokončno potrdi ali
jih nadomesti z revidiranimi podatki, če se ti v bistvenih sestavinah poročila
razlikujejo od nerevidiranih.
(6) Organ JPP lahko uvede avtomatizirano poročanje v
centralno informatizirano zbirko podatkov iz zakona, ki ureja prevoze v cestnem
prometu.
(7) Vsi podatki v zvezi z izvajanjem koncesije so last
koncedenta. Ob prenehanju veljavnosti pogodbe je dolžen izvajalec brezplačno
izročiti tudi vse evidence in vso dokumentacijo o izvajanju koncesije za
celotno izvajanje koncesije.
49. člen
(začasni ukrep zadržanja izplačil)
Če izvajalec poročil iz prvega ali tretjega odstavka
prejšnjega člena ne pošlje pravočasno ali pošlje nepopolno poročilo, ga organ
JPP opozori na to in mu določi rok za izpolnitev obveznosti. Če izvajalec v
tako določenem roku ne pošlje popolnega poročila, lahko organ JPP začasno
zadrži izplačilo odprtih zahtevkov izvajalca iz izvajanja koncesijske pogodbe,
dokler izvajalec ne pošlje popolnega poročila.
3.4. Odškodninska odgovornost izvajalca in koncedenta
50. člen
(odgovornost za škodo)
(1) Izvajalec je odgovoren za škodo, ki jo pri opravljanju
ali v zvezi z opravljanjem gospodarske javne službe javni linijski prevoz
potnikov povzroči koncedentu ali tretjim osebam sam, pri njem zaposleni ali
pogodbeni izvajalci.
(2) Koncedent izključno subsidiarno odgovarja za škodo, ki jo
pri izvajanju javne službe po koncesijski pogodbi povzroči izvajalec
uporabnikom storitev ali tretjim osebam.
(3) Tretja oseba lahko zahteva povračilo škode od koncedenta
šele po tem, ko je zoper izvajalca vložila pisni odškodninski zahtevek in mu
postavila razumen rok za povračilo škode, vendar izvajalec na zahtevo ni
odgovoril ali je povračilo škode delno ali v celoti zavrnil, hkrati pa je njeno
zahtevo zoper izvajalca pravnomočno zavrnilo tudi sodišče ali je bil
pravnomočni izvršilni naslov neizterljiv.
3.5. Nadzor nad izvajanjem gospodarske javne službe javni linijski
prevoz potnikov
51. člen
(nadzor)
(1) Nadzor nad izvajanjem koncesije izvaja organ JPP.
(2) Nadzor zajema pregled finančnega poslovanja izvajalca,
nadzor nad izvajanjem dejavnosti ter nadzor nad ustreznostjo uporabe prevoznih
sredstev in naprav ter drugih sredstev za izvajanje dejavnosti in tudi pregled
skladnosti poslovanja izvajalca z drugimi predpisi.
(3) Inšpekcijski nadzor nad izvajanjem javnih linijskih
prevozov potnikov v cestnem prometu izvajajo inšpektorji Inšpektorata Republike
Slovenije za infrastrukturo.
(4) Izvajalec mora omogočiti organu JPP neomejen dostop do
vseh evidenc in programske opreme izvajalca, ki se nanašajo na izvajanje
gospodarske javne službe.
52. člen
(izvajanje nadzora)
(1) Izvajalec mora organu JPP omogočiti nadzor nad izvajanjem
koncesije ter uradnim osebam in pooblaščencem organa JPP brez nepotrebnega
odlašanja in omejitev zagotoviti dostop do zahtevanih vsebin in sredstev ter
njihovo nemoteno uporabo.
(2) Nadzor lahko organ JPP izvaja v prostorih izvajalca, v
vozilih, s katerimi opravlja javne linijske prevoze, ali na avtobusnih postajah
ali postajališčih in drugje na linijah.
(3) Nadzor je lahko napovedan ali nenapovedan in mora
potekati tako, da ne ovira rednega izvajanja koncesije. Praviloma se izvaja v
poslovnem času izvajalca. Izvajalec nadzora se izkaže s pooblastilom organa
JPP. Osebe, ki izvajajo nadzor, morajo podatke o poslovanju izvajalca
obravnavati kot poslovno skrivnost. O nadzoru se sestavi zapisnik.
53. člen
(spremljanje kakovosti)
Organ JPP pri izvajalcu spremlja in ocenjuje kakovost
opravljenih storitev. Če ugotovi odstopanje kakovosti storitve od standardov,
določenih s to uredbo in koncesijsko pogodbo, lahko uveljavi pogodbene kazni,
določene v koncesijski pogodbi.
3.6. Prenehanje koncesijskega razmerja
54. člen
(prenehanje koncesijskega razmerja)
Koncesijsko razmerje preneha:
-       
zaradi prenehanja koncesijske pogodbe;
-       
z odvzemom koncesije;
-       
zaradi prenehanja izvajalca.
55. člen
(prenehanje koncesijske pogodbe)
(1) Koncesijska pogodba redno preneha s potekom časa in z
izpolnitvijo vseh pogodbenih obveznosti pogodbenih strank.
(2) Koncesijska pogodba preneha z odstopom pogodbi zveste
stranke od pogodbe zaradi bistvene kršitve obveznosti druge stranke. Odstop
zaradi kršitve pogodbe se podrobneje uredi v koncesijski pogodbi, pri čemer rok
za odstop ne sme biti krajši od treh mesecev.
(3) Stranki koncesijske pogodbe se lahko kadar koli med
trajanjem pogodbe sporazumeta o prenehanju pogodbe. Pogodbena stranka, ki želi
sporazumno prenehanje pogodbe, da drugi pogodbeni stranki izjavo, ki vsebuje
najmanj predlog pogojev in rok za prenehanje pogodbe z obrazložitvijo.
Koncedent in izvajalec se lahko sporazumeta za razvezo pogodbe, če ugotovita,
da nadaljnje opravljanje dejavnosti iz pogodbe ni smotrno ali mogoče. Pobuda in
sporazum morata biti v pisni obliki.
56. člen
(odvzem koncesije)
(1) Koncedent lahko z odločbo delno ali v celoti odvzame
koncesijo:
1.     
če izvajalec ne izpolnjuje enega ali več pogojev iz 43. člena te uredbe;
2.     
če izvajalec ne začne izvajati koncesije v roku, dogovorjenem s
koncesijsko pogodbo, ali če obstaja utemeljen dvom, da izvajalec v bistvenem
delu ne bo izpolnil prevzetih obveznosti;
3.     
če je v javnem interesu, da se dejavnost preneha izvajati kot
gospodarska javna služba ali koncesionirana gospodarska javna služba;
4.     
če se je koncesija bistveno spremenila in je treba zaradi tega opraviti
nov postopek izbire izvajalca;
5.     
če je za koncesionarja v času podelitve koncesije obstajal razlog za
izključitev, zaradi katerega bi moral biti izključen iz postopka izbire izvajalca;
6.     
če je Sodišče Evropske unije po postopku v skladu z 258. členom Pogodbe
o delovanju Evropske unije (prečiščena različica Pogodbe o delovanju Evropske
unije, UL C št. 202 z dne 7. 6. 2016, str. 47; v nadaljnjem besedilu: PDEU) ali
Pogodbe o Evropski uniji (prečiščena različica Pogodbe o Evropski uniji, UL C
št. 202 z dne 7. 6. 2016, str. 13; v nadaljnjem besedilu: PEU) ugotovilo hujše
kršitve obveznosti koncedenta, ki izhajajo iz PEU ali PDEU, zaradi česar
koncesija ne bi smela biti podeljena izvajalcu;
7.     
če izvajalec ne spoštuje zahteve koncedenta glede zamenjave
podizvajalca, za katerega obstajajo razlogi za izključitev;
8.     
če izvajalec po lastni krivdi ne izvaja koncesije, zaradi česar
nastanejo motnje pri izvajanju storitev;
9.     
če izvajalec pri izvajanju koncesije koncedentu, uporabnikom ali tretjim
osebam namenoma ali iz hude malomarnosti povzroči škodo;
10.  
če izvajalec v primeru prostih zmogljivosti vozila neupravičeno odklanja
opravljanje prevoza zainteresiranim potnikom;
11.  
če izvajalec v avtobus, v katerem so še proste zmogljivosti, ne sprejme
potnikov z vnaprej kupljenimi vozovnicami;
12.  
če izvajalec ne ravna v skladu z dokončnimi odločbami, ki jih uradne
osebe organa JPP izdajo v okviru nadzora nad koncesijo;
13.  
če je po sklenitvi pogodbe ugotovljeno, da je izvajalec dal zavajajoče
in neresnične podatke, ki so vplivali na podelitev koncesije;
14.  
če se uveljavlja protikorupcijska klavzula iz pogodbe;
15.  
če izvajalec ne omogoča organu JPP izvajanja nadzora;
16.  
če izvajalec ne ravna v skladu z dokončnimi odločbami, izdanimi v okviru
inšpekcijskega nadzora ali drugega nadzora državnega organa nad izvajalcem pri
izvajanju koncesije.
(2) Delni odvzem koncesije pomeni odvzem koncesije za
posamezno linijo. Mogoč je v primerih iz 2. do 8. točke prejšnjega odstavka.
(3) Odvzem koncesije pomeni odvzem koncesije za vse linije,
po katerih v skladu s koncesijsko pogodbo opravlja prevoze izvajalec.
(4) Organ JPP pisno opozori izvajalca na kršitve, ki so
razlog za odvzem koncesije, mu določi primeren rok za odpravo kršitev in ga
opozori, da bo v nasprotnem primeru uveden postopek odvzema koncesije.
(5) Če je izvajalec konzorcij, kršitev posameznega člana
konzorcija velja za kršitev izvajalca.
57. člen
(prenehanje izvajalca)
(1) Koncesijsko razmerje preneha s prenehanjem izvajalca, če
nima univerzalnega pravnega naslednika.
(2) V primeru univerzalnega pravnega naslednika izvajalca
koncesijsko razmerje ne preneha, ampak se prenese na pravnega naslednika v
skladu z določbami 47. člena te uredbe.
(3) Koncesijsko razmerje preneha z dnem, ko po zakonu
nastanejo pravne posledice začetka stečajnega postopka. Na vozilih in drugih
sredstvih izvajalca, namenjenih izvajanju koncesije, ima koncedent izločitveno
pravico v skladu z zakonom, ki ureja javno zasebno partnerstvo. Koncedent lahko
uveljavlja izločitveno pravico tudi v drugih načinih prenehanja izvajalca
(likvidacija, izbris). V tem primeru koncedent vplača ustrezen del vrednosti
izločenega premoženja v stečajno ali likvidacijsko maso.
(4) Če je izvajalec konzorcij, zaradi prenehanja enega člana
konzorcija ali več teh ali uvedbe stečaja nad njimi koncesijsko razmerje ne
preneha, če lahko drugi člani konzorcija izvajajo koncesijo.
58. člen
(izvajanje koncesije v vmesnem času)
(1) Če v primeru prenehanja koncesijskega razmerja ni
podeljena nova koncesija ali ni drugače zagotovljeno, da bi se javna služba
javni linijski prevoz potnikov nepretrgano izvajala v določenem koncesijskem
sklopu, jo mora v tem sklopu izvajati dosedanji izvajalec pod pogoji
dosedanjega koncesijskega razmerja do podelitve nove koncesije ali največ 12
mesecev.
(2) Če je koncesijsko razmerje prenehalo iz razlogov, zaradi
katerih dosedanji izvajalec ne more več nadaljevati izvajanja gospodarske javne
službe javni linijski prevoz potnikov, se v primeru prenehanja koncesijskega
razmerja in ko nova koncesija ni podeljena ali ni drugače zagotovljeno, da bi
se javna služba nepretrgano izvajala v določenem koncesijskem sklopu, sklene
pogodba z enim ali več izvajalci v drugih koncesijskih sklopih, in sicer do
podelitve nove koncesije ali največ za 12 mesecev. Za sklenitev pogodbe iz tega
odstavka ministrstvo z zainteresiranimi izvajalci izvede pogajanja.
4. Financiranje izvajanja gospodarske javne službe javni
linijski prevoz potnikov
59. člen
(viri financiranja)
(1) Storitve v okviru gospodarske javne službe javni linijski
prevoz potnikov se financirajo iz:
-       
sredstev plačil potnikov za opravljene prevozne storitve (prevoznina);
-       
sredstev iz proračuna koncedenta za izvajanje obveznosti te javne
službe;
-       
sofinanciranja lokalnih skupnosti in drugih pravnih ali fizičnih oseb;
-       
drugih sredstev, ki jih pridobi izvajalec na podlagi posebnih predpisov
in so namenjena za financiranje ali sofinanciranje prevozov določenih kategorij
potnikov (subvencije za prevoze dijakov in študentov, subvencije za invalidne
osebe in podobne subvencije za določene kategorije potnikov).
(2) Sredstva iz prejšnjega odstavka so prihodek organa JPP in
se uporabljajo izključno za opravljanje gospodarske javne službe javni linijski
prevoz potnikov, pri čemer mora izvajalec za vsako sofinanciranje, povezano z
izvajanjem gospodarske javne službe, pridobiti soglasje organa JPP.
(3) Izvajalec mora organu JPP razkriti obseg sofinanciranja
lokalnih skupnosti in drugih pravnih ali fizičnih oseb.
60. člen
(tarifa)
(1) Cene prevoznih storitev (prevoznina) se oblikujejo glede
na vrsto vozovnice.
(2) Prevoznina se določi na potnika in izročeno prtljago.
(3) Prevoznine in njihova medsebojna razmerja so določena v
tarifi prevoznin iz Priloge 3.
61. člen
(cenik)
Na podlagi tarife organ JPP določi cenik prevoznin in
morebitne popuste.
62. člen
(obveznost uporabe cenika)
Če izvajalec za posamezne kategorije potnikov pridobiva
subvencije ali druga sredstva, ki se obračunajo na višino prevoznine, se pri
izračunu višine tega zneska uporablja prevoznina, določena s cenikom,
posameznemu potniku, za katerega je prejel subvencijo, pa lahko izvajalec
zaračuna le razliko med prevoznino, določeno s cenikom, in subvencijo.
63. člen
(pogodbena cena)
(1) Ponudbena cena izraža odhodke in stroške, ki jih ima
izvajalec z izvajanjem gospodarske javne službe javni linijski prevoz potnikov,
preračunana na kilometer javnega prevoza. Cena vključuje zlasti: stroške
goriva, amortizacijo vozil in drugih sredstev za izvajanje koncesije,
organizacije izvajanja storitev izvajalca, stroške dela in primeren dobiček. S
sklenitvijo koncesijske pogodbe ponudbena cena postane pogodbena cena.
(2) Ponudbeno ceno po strukturi stroškov in odhodkov navede
izvajalec v vlogi za pridobitev koncesije na obrazcu, ki je sestavni del
razpisne dokumentacije javnega razpisa za podelitev koncesije po tej uredbi.
64. člen
(pogodbeni znesek)
(1) Pogodbeni znesek je enak zmnožku pogodbene cene na
kilometer in obsegu izvajanja storitev gospodarske javne službe javni linijski
prevoz potnikov, izraženega v kilometrih. Prihodki iz izvajanja gospodarske
javne službe in prihodki iz vseh drugih virov so prihodki organa JPP.
(2) Če je izvajalec sestavljen iz več pravnih ali fizičnih
oseb (konzorcij), se pogodbeni znesek plačuje enemu od njih ali na račun, ki ga
določijo.
(3) Za razporejanje splošnih stroškov in sredstev na
gospodarsko javno službo in zunaj gospodarske javne službe je treba upoštevati
načela stroškovnega računovodstva.
(4) Izvajalec ni v nobenem primeru upravičen do povračila
istih stroškov iz več pravnih naslovov.
65. člen
(razlogi za prilagoditev finančnih razmerij)
(1) Pogodbena cena se lahko spremeni, če se upravičeno
spremenijo stroški in obseg izvajanja gospodarske javne službe v skladu z
določili koncesijske pogodbe.
(2) Pogodbena cena se lahko spremeni v primerih, ko
koncesionar določene vožnje izvaja z vozili na alternativna goriva v skladu z
uredbo, ki ureja alternativna goriva v prometu in način zagotavljanja
infrastrukture zanje. Spremenjeno pogodbeno ceno lahko koncesionar predlaga s
predložitvijo podrobnega izračuna spremembe stroškov in odhodkov v primerjavi z
vozili na dizelski pogon, za znesek povišanja ponudbene cene pa se za razdalje,
prevožene z vozili na alternativna goriva, poveča tudi nadomestilo. Koncesionar
se o predlogu povišane pogodbene cene uskladi z organom JPP.
66. člen
(prilagoditev pogodbenega zneska)
Prilagoditev pogodbenega zneska se v skladu z določili
koncesijske pogodbe izvaja s sklenitvijo aneksa h koncesijski pogodbi, če se
spremeni element stroška cene goriva ali višina plač po kolektivni pogodbi za
dejavnost, ki je predmet koncesije.
III. SISTEM ENOTNE VOZOVNICE
1. Integracija storitev prevoza potnikov
67. člen
(sistem enotne vozovnice)
(1) Sistem enotne vozovnice je obvezen veljavni sistem
prevoza potnikov v javnem linijskem medkrajevnem avtobusnem in železniškem
prevozu potnikov. Organ JPP upravlja sistem enotne vozovnice in določa pravila
za delovanje sistema enotne vozovnice.
(2) Udeleženci sistema enotne vozovnice so organ JPP,
izvajalci, izvajalec gospodarske javne službe prevoza potnikov v notranjem in
čezmejnem regijskem železniškem prometu, avtobusne postaje in drugi izvajalci
prevozov ali dobavitelji storitev, s katerimi organ JPP sklene pogodbo o
vključitvi v sistem enotne vozovnice. Vsi udeleženci sistema enotne vozovnice
so člani poravnalnega sistema enotne vozovnice.
(3) Tarife prevozov v avtobusnem prometu morajo biti
poenotene s tarifami sistema enotne vozovnice.
2. Enotna vozovnica
68. člen
(enotna vozovnica)
(1) Enotna vozovnica se uporablja za prevozne storitve,
izvajane v okviru gospodarske javne službe javni linijski prevoz potnikov, ter
prevozne storitve, izvajane v okviru gospodarske javne službe prevoza potnikov
v notranjem in čezmejnem regijskem železniškem prometu. Organ JPP lahko enotno
vozovnico opredeli tudi kot izključni način za zagotovitev določenih storitev v
tem obsegu.
(2) Organ JPP lahko za določen čas testno ali za poseben
namen uvede enotno vozovnico za prevozne in dopolnilne storitve na poljubnem
območju za posamezne vrste prevozov, potnikov ali okoliščin pod posebnimi
pogoji in s prilagojenimi ali brezplačnimi tarifami.
(3) V sistem enotne vozovnice, ki jo uvede organ JPP v skladu
s prejšnjim odstavkom, so obvezno vključeni izvajalci po tej uredbi, avtobusne
postaje in drugi pogodbeni prodajalci vozovnic.
(4) Organ JPP lahko uvede enotno vozovnico za mestni linijski
prevoz potnikov na podlagi pogodbe med upravljavcem mestnega linijskega prevoza
potnikov in organom JPP. S pogodbo se določijo zlasti upravljavska, tarifna in
finančna integracija.
(5) Organ JPP lahko uvede enotno vozovnico za javni prevoz
potnikov po žičniških napravah, za katere je podeljena koncesija za izvajanje
gospodarske javne službe javni prevoz potnikov po žičniških napravah, na
podlagi pogodbe med upravljavcem javnega prevoza potnikov po žičniških napravah
in organom JPP. S pogodbo se določijo zlasti upravljavska, tarifna in finančna
integracija.
(6) Organ JPP lahko uvede enotno vozovnico za druge vrste
prevoza potnikov na podlagi pogodbe med upravljavcem druge vrste prevoza
potnikov in organom JPP. S pogodbo se določijo zlasti upravljavska, tarifna in
finančna integracija.
(7) Organ JPP lahko uvede enotno vozovnico za druge prevozne
in dopolnilne storitve na podlagi pogodbe s posameznim gospodarskim subjektom, dobaviteljem
blaga in storitev, o udeležbi v sistemu enotne vozovnice.
69. člen
(prodaja enotne vozovnice)
(1) Enotno vozovnico po tej uredbi v imenu in za račun organa
JPP prodajajo izvajalci, izvajalec gospodarske javne službe prevoza potnikov v
notranjem in čezmejnem regijskem železniškem prometu, avtobusne postaje in
drugi izvajalci prevozov, s katerimi organ JPP sklene pogodbo o vključitvi v
sistem enotne vozovnice in druge zainteresirane osebe.
(2) Organ JPP na podlagi javnega poziva sklepa pogodbe o prodaji
enotne vozovnice z avtobusnimi postajami. Na podlagi javnega poziva lahko organ
JPP sklepa tudi pogodbe o prodaji enotne vozovnice z drugimi zainteresiranimi
osebami.
(3) Višino provizij ali nadomestil za prodajo enotnih
vozovnic uskladita organ JPP in prodajalec iz prvega odstavka tega člena na
podlagi analize, ki upošteva tržne pogoje in primeren dobiček.
(4) Cena v celoti subvencionirane enotne vozovnice se
izračuna enako, kot se izračunajo druge letne cene enotnih vozovnic.
(5) Po obračunu provizije za prodane vozovnice se prihodki iz
posameznega koncesijskega sklopa nakažejo na posebno namensko proračunsko
postavko proračuna Republike Slovenije za vplačilo prihodkov od prodaje enotne
vozovnice.
(6) Izvajalcu in izvajalcu gospodarske javne službe prevoza
potnikov v notranjem in čezmejnem regijskem železniškem prometu se za prodajo
enotne vozovnice na lastnih prodajnih mestih, razen za prodajo v vozilu,
priznajo dodatni upravičeni stroški izvajanja gospodarske javne službe.
70. člen
(uporaba enotne vozovnice)
(1) Uporaba enotne vozovnice za sklenitev posla (prevozna
pogodba, dodatne in dopolnilne storitve) v okviru njene osebne, krajevne in
časovne veljavnosti se izvede z njeno validacijo.
(2) Organ JPP udeležencem sistema enotne vozovnice zagotavlja
vpogled v anonimizirane podatke o validacijah enotne vozovnice.
(3) Če potniku validacija z osebno, krajevno in časovno
veljavno enotno vozovnico tehnično ni omogočena, se vse do njene morebitne
validacije šteje, da izvajalec vozovnico potniku izda s potnikovim vstopom v
prevozno sredstvo.
(4) Organ JPP udeležencem sistema enotne vozovnice in
potnikom zagotavlja pridobivanje enotnih informacij o sistemu enotne vozovnice
in elementih sistema, ki zadevajo potnika, prek namenskega klicnega centra, ki
deluje vse dni v letu.
3. Poravnalni sistem enotne vozovnice
71. člen
(obračun)
(1) Sredstva, pridobljena s prodajo enotne vozovnice, se
namenijo za:
-       
kritje stroškov prodajne provizije ali najema prodajnih mest;
-       
kritje stroškov izdaje in poravnave v višini dejanskih stroškov, vendar
ne več kot pet odstotkov sredstev, pridobljenih s prodajo enotne vozovnice;
-       
poravnavo na podlagi uporabe enotne vozovnice opravljenih prevozov in
drugih storitev;
-       
kritje stroškov in financiranje razvoja sistemov javnih služb, povezanih
z mobilnostjo, in enotne vozovnice;
-       
reševanje reklamacij v višini dejanskih stroškov, vendar ne več kot pet
odstotkov od polne cene vozovnice s subvencijo brez DDV, če je reklamacija
posledica napake izdajatelja. Reševanje reklamacij se praviloma rešuje na
prodajnem mestu, kjer je bila vozovnica kupljena, sicer je reševalec
reklamacije upravičen do nadomestila za reševanje reklamacije.
(2) Obračunsko obdobje je koledarski mesec, obračun pa se
izvede za pretekli mesec v desetih delovnih dneh tekočega meseca. V posameznem
mesečnem obračunu se upoštevajo prevozne in druge storitve, opravljene na
podlagi uporabe enotne vozovnice, sorazmerni delež sredstev katere je upoštevan
v obračunskem obdobju.
(3) Sorazmerni delež iz prejšnjega odstavka se za enotne
vozovnice določi za vse v obračunskem obdobju veljavne enotne vozovnice, in
sicer tudi, če je skupna višina sredstev enaka nič, ob upoštevanju načela
razmerja med časom veljavnosti enotne vozovnice v obračunskem obdobju in
celotnim časom njene veljavnosti.
(4) Podrobno se način obračuna določi:
-       
za izvajalca gospodarske javne službe prevoza potnikov v notranjem in
čezmejnem regijskem železniškem prometu v posebni pogodbi o vključitvi v sistem
enotne vozovnice, sklenjeni med izvajalcem in organom JPP;
-       
za izvajalca mestnega linijskega prevoza potnikov v pogodbi o vključitvi
v sistem enotne vozovnice, sklenjeni med upravljavcem mestnega linijskega
prevoza potnikov in organom JPP;
-       
za izvajalca javnega prevoza potnikov po žičniških napravah v pogodbi o
vključitvi v sistem enotne vozovnice, sklenjeni med upravljavcem javnega
prevoza potnikov po žičniških napravah in organom JPP;
-       
za avtobusne postaje in druge udeležence sistema enotne vozovnice v
pogodbi o vključitvi v sistem enotne vozovnice, sklenjeni med udeležencem in organom
JPP.

Priloga
1: Snopi linij
Priloga
2: Standard dostopnosti
Priloga
3: Tarifa prevoznin

Uredba o načinu izvajanja gospodarske javne
službe javni linijski prevoz potnikov v notranjem cestnem prometu, o koncesiji
te javne službe in o ureditvi sistema enotne vozovnice (Uradni list RS, št. 109/21) vsebuje naslednje prehodne in
končne določbe:
»IV. PREHODNE IN KONČNE DOLOČBE
72. člen
(posebnosti obstoječih
koncesijskih razmerij)
(1) Podjetje, ki ima ob uveljavitvi te uredbe sklenjeno
koncesijsko pogodbo za izvajanje gospodarske javne službe javni linijski prevoz
potnikov, do prenehanja koncesijske pogodbe nadaljuje izvajanje gospodarske
javne službe na podlagi Uredbe o načinu izvajanja gospodarske javne službe
javni linijski prevoz potnikov v notranjem cestnem prometu, o koncesiji te
javne službe in o ureditvi sistema enotne vozovnice (Uradni list RS, št. 29/19
in 79/21).
(2) Dovoljenja organa JPP iz drugega odstavka 13. člena in
dovoljenja organa JPP iz drugega odstavka 14. člena Uredbe o načinu izvajanja
gospodarske javne službe javni linijski prevoz potnikov v notranjem cestnem
prometu, o koncesiji te javne službe in o ureditvi sistema enotne vozovnice
(Uradni list RS, št. 29/19 in 79/21), veljajo do poteka veljavnosti.
73. člen
(prevozne storitve
izvajalca gospodarske javne službe prevoza potnikov v notranjem in čezmejnem
regijskem železniškem prometu)
(1) Do zagotovitve možnosti redne validacije enotne vozovnice
ob njeni uporabi za prevoz s prevoznimi sredstvi po voznem redu v notranjem in
čezmejnem regijskem železniškem prometu, vendar najpozneje do 31. decembra
2023, se sredstva iz prvega odstavka 71. člena te uredbe v obsegu, namenjenem
za poravnavo storitev izvajalcev, ki jih ti opravijo v okviru gospodarske javne
službe javni linijski prevoz potnikov (storitve koncesionarjev), in storitev
izvajalca gospodarske javne službe prevoz potnikov v notranjem in čezmejnem
regijskem železniškem prometu (v nadaljnjem besedilu: storitve izvajalca GJS
ŽP), predhodno razdelijo na del za poravnavo storitev izvajalcev in del za
poravnavo storitev izvajalca GJS ŽP v vnaprej določenih deležih.
(2) Deleža iz prejšnjega odstavka sta enaka deležema
posamezne vrste prevoza v skupni polni vrednosti subvencioniranih vozovnic
dijakov, študentov in udeležencev izobraževanja odraslih v letu 2015.
74. člen
(rok objave razpisa)
Organ JPP objavi javni razpis za podelitev koncesije
najpozneje v šestih mesecih od uveljavitve te uredbe.
75. člen
(prenehanje veljavnosti in
podaljšanje uporabe)
(1) Z dnem uveljavitve te uredbe preneha veljati Uredba o
načinu izvajanja gospodarske javne službe javni linijski prevoz potnikov v
notranjem cestnem prometu, o koncesiji te javne službe in o ureditvi sistema
enotne vozovnice (Uradni list RS, št. 29/19 in 79/21).
(2) Ne glede na prejšnji odstavek se za razmerja med
strankami, ki so ali bodo sklenjena na podlagi veljavnih koncesijskih pogodb,
ter za obstoječa razmerja posebnih linijskih prevozov in linijskih prevozov v
mestnem prometu, predpis iz prejšnjega odstavka uporablja do poteka
koncesijskih razmerij, ki so nastala na njegovi podlagi, oziroma do poteka
veljavnosti izdanih dovoljenj organa JPP, vendar najdlje do 3. decembra 2021.
76. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
načinu izvajanja gospodarske javne službe javni linijski prevoz potnikov v
notranjem cestnem prometu, o koncesiji te javne službe in o ureditvi sistema
enotne vozovnice (Uradni list RS, št. 181/21) spreminja 72. člen uredbe tako,
da se glasi:
»72. člen
(posebnosti obstoječih
koncesijskih razmerij)
(1) Podjetje, ki ima ob uveljavitvi te uredbe sklenjeno
koncesijsko pogodbo za izvajanje gospodarske javne službe javni linijski prevoz
potnikov, do prenehanja koncesijske pogodbe nadaljuje izvajanje gospodarske
javne službe na podlagi Uredbe o načinu izvajanja gospodarske javne službe
javni linijski prevoz potnikov v notranjem cestnem prometu, o koncesiji te
javne službe in o ureditvi sistema enotne vozovnice (Uradni list RS, št. 29/19
in 79/21).
(2) Dovoljenja organa JPP iz drugega odstavka 13. člena in
dovoljenja organa JPP iz drugega odstavka 14. člena Uredbe o načinu izvajanja
gospodarske javne službe javni linijski prevoz potnikov v notranjem cestnem
prometu, o koncesiji te javne službe in o ureditvi sistema enotne vozovnice
(Uradni list RS, št. 29/19 in 79/21), veljajo do poteka veljavnosti.
(3) Za začasne koncesijske pogodbe, sklenjene na podlagi
šestega in sedmega odstavka 50. člena Zakona o prevozih v cestnem prometu
(Uradni list RS, št. 6/16 – uradno prečiščeno besedilo, 67/19 in 94/21), se do
njihovega izteka še naprej uporabljajo določbe Uredbe o načinu izvajanja
gospodarske javne službe javni linijski prevoz potnikov v notranjem cestnem
prometu, o koncesiji te javne službe in o ureditvi sistema enotne vozovnice
(Uradni list RS, št. 29/19 in 79/21), ki so se v skladu s 86. členom navedene
uredbe uporabljale za dosedanja koncesijska razmerja.«;
spreminja 75. člen uredbe tako, da se glasi:
»75. člen
(prenehanje veljavnosti in
podaljšanje uporabe)
(1) Z dnem uveljavitve te uredbe preneha veljati Uredba o
načinu izvajanja gospodarske javne službe javni linijski prevoz potnikov v
notranjem cestnem prometu, o koncesiji te javne službe in o ureditvi sistema
enotne vozovnice (Uradni list RS, št. 29/19 in 79/21).
(2) Ne glede na prejšnji odstavek se za razmerja med strankami,
ki so ali bodo sklenjena na podlagi veljavnih koncesijskih pogodb, ter za
obstoječa razmerja posebnih linijskih prevozov in linijskih prevozov v mestnem
prometu, predpis iz prejšnjega odstavka uporablja do poteka koncesijskih
razmerij, ki so nastala na njegovi podlagi, oziroma do poteka veljavnosti
izdanih dovoljenj organa JPP.«;
ter vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi in dopolnitvi Uredbe o
načinu izvajanja gospodarske javne službe javni linijski prevoz potnikov v
notranjem cestnem prometu, o koncesiji te javne službe in o ureditvi sistema
enotne vozovnice (Uradni list RS, št. 56/22) spreminja 72. člen uredbe tako, da
se glasi:
»72. člen
(posebnosti obstoječih
koncesijskih razmerij)
(1) Podjetje, ki ima ob uveljavitvi te uredbe sklenjeno
koncesijsko pogodbo za izvajanje gospodarske javne službe javni linijski prevoz
potnikov, do prenehanja koncesijske pogodbe nadaljuje izvajanje gospodarske
javne službe na podlagi Uredbe o načinu izvajanja gospodarske javne službe
javni linijski prevoz potnikov v notranjem cestnem prometu, o koncesiji te
javne službe in o ureditvi sistema enotne vozovnice (Uradni list RS, št. 29/19
in 79/21).
(2) Dovoljenja organa JPP iz drugega odstavka 13. člena in
dovoljenja organa JPP iz drugega odstavka 14. člena Uredbe o načinu izvajanja
gospodarske javne službe javni linijski prevoz potnikov v notranjem cestnem
prometu, o koncesiji te javne službe in o ureditvi sistema enotne vozovnice
(Uradni list RS, št. 29/19 in 79/21), veljajo do poteka veljavnosti.
(3) Za začasne koncesijske pogodbe, sklenjene na podlagi
šestega in sedmega odstavka 50. člena Zakona o prevozih v cestnem prometu
(Uradni list RS, št. 6/16 – uradno prečiščeno besedilo, 67/19 in 94/21), se do
njihovega izteka še naprej uporabljajo določbe Uredbe o načinu izvajanja
gospodarske javne službe javni linijski prevoz potnikov v notranjem cestnem
prometu, o koncesiji te javne službe in o ureditvi sistema enotne vozovnice
(Uradni list RS, št. 29/19 in 79/21), ki so se v skladu s 86. členom navedene
uredbe uporabljale za dosedanja koncesijska razmerja.
(4) Ne glede na prejšnji odstavek morajo podjetja, s katerimi
so bile sklenjene začasne koncesijske pogodbe, cene mesečnih in integriranih
mesečnih vozovnic, ki so nižje od cen, določenih v tarifah prevoznin iz Priloge
3 Uredbe o načinu izvajanja gospodarske javne službe javni linijski prevoz
potnikov v notranjem cestnem prometu, o koncesiji te javne službe in o ureditvi
sistema enotne vozovnice (Uradni list RS, št. 29/19, 79/21 in 109/21),
uskladiti z navedeno uredbo v enem letu od uveljavitve te uredbe.«;
ter vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po objavi v Uradnem
listu Republike Slovenije.«.