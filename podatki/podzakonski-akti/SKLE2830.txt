I. UVODNI DOLOČBI
1. člen
(1) S tem sklepom se uredi delovanje,
pristojnosti in obveznosti javnega zavoda Akademska in raziskovalna mreža
Slovenije, katerega namen ustanovitve je razvoj, organizacija in vodenje
enotnega izobraževalnega in raziskovalnega telekomunikacijskega omrežja v
Republiki Sloveniji ter mednarodno zastopanje Republike Slovenije za zagotavljanje
strokovnega in tehničnega povezovanja s sorodnimi telekomunikacijskimi omrežji
v tujini.
(2) Javni zavod Akademska in raziskovalna
mreža Slovenije, Jamova 39, Ljubljana (v nadaljnjem besedilu: javni zavod) je
bil ustanovljen z odlokom o ustanovitvi javnega zavoda Akademska in
raziskovalna mreža Slovenije (Uradni list RS, št. 23/92), vpisan v sodni
register pri Temeljnem sodišču v Ljubljani s sklepom srg 6104/92 na registrskem
vložku št. 1/18578/00.
(3) Ustanovitelj javnega zavoda je
Republika Slovenija, ustanoviteljske pravice in obveznosti izvršuje Vlada
Republike Slovenije (v nadaljnjem besedilu: vlada).
(4) S tem sklepom se ustanovitveni akt
javnega zavoda kot javnega infrastrukturnega zavoda uskladi z veljavnimi
predpisi.
2. člen
(1) V tem sklepu uporabljeni pojmi imajo
naslednji pomen:
Zaprto telekomunikacijsko omrežje je
telekomunikacijsko omrežje, ki je namenjeno zaprti skupini uporabnikov.
(2) Ostali pojmi, uporabljeni v tem sklepu,
imajo enak pomen, kot je določen z zakonom o telekomunikacijah (Uradni list RS,
št. 30/01).
II. IME IN SEDEŽ JAVNEGA ZAVODA
3. člen
(1) Ime javnega zavoda je: Akademska in
raziskovalna mreža Slovenije.
(2) Skrajšano ime je: ARNES.
(3) V mednarodnem poslovanju se uporablja
tudi ime: Academic and Research Network of Slovenia.
(4) Sedež javnega zavoda je v Ljubljani,
Jamova 39.
III. DEJAVNOSTI JAVNEGA ZAVODA
4. člen
(1)
Dejavnosti javnega zavoda v skladu z uredbo o uvedbi in uporabi standardne
klasifikacije dejavnosti (Uradni list RS, št. 2/02) se glasijo:
64.200    Telekomunikacije;
72.600    Druge računalniške dejavnosti;
73.101    Raziskovanje in eksperimentalni
razvoj na področju naravoslovja;
73.102    Raziskovanje in eksperimentalni
razvoj na področju tehnologije;
80.422    Drugo izobraževanje,
izpopolnjevanje in usposabljanje;
91.120    Dejavnosti strokovnih združenj;
72.100    Svetovanje o računalniških
napravah;
72.210    Razvoj in založba programskih
paketov;
72.220    Oskrba z računalniškimi programi in
svetovanje;
72.300    Obdelava podatkov;
72.400    Omrežne podatkovne storitve;
72.500    Vzdrževanje in popravila
pisarniških in računskih strojev ter računalniških naprav;
22.110    Izdajanje knjig;
22.150    Drugo založništvo;
22.330    Razmnoževanje računalniških
zapisov.
(2) Javni zavod v okviru registrirane
dejavnosti opravlja naloge organiziranja, razvijanja in vodenja enotnega
izobraževalnega in raziskovalnega telekomunikacijskega omrežja v Republiki
Sloveniji, in sicer:
1.    
kot operater zaprtega telekomunikacijskega omrežja načrtuje, organizira
in upravlja povezave med organizacijami, ki so uporabniki telekomunikacijskih
storitev javnega zavoda in z drugimi telekomunikacijskimi omrežji v Republiki
Sloveniji in tujini;
2.    
razvija, organizira in nadzoruje storitve, ki jih nudijo
telekomunikacijska omrežja ter vodi, upravlja in izvaja za to potrebne centralne
aktivnosti, vključno z nabavo ali najemom za to potrebne programske, materialne
in komunikacijske opreme;
3.    
organizira in izvaja podporne, izobraževalne in svetovalne aktivnosti;
4.    
upravlja slovenski internetni imenski prostor (domena.SI);
5.    
zagotavlja članstvo in sodelovanje v ustreznih mednarodnih
organizacijah;
6.    
v okviru registrirane dejavnosti opravlja storitve v notranjem in
zunanjetrgovinskem prometu.
5. člen
Javni zavod opravlja naloge mednarodnega
zastopanja Republike Slovenije za zagotavljanje strokovnega in tehničnega
povezovanja s sorodnimi telekomunikacijskimi omrežji v tujini.
6. člen
(1) Uporabniki storitev iz 1. in 2. točke
drugega odstavka 4. člena so:
1.    
pravne in fizične osebe iz raziskovalne in visokošolske sfere;
2.    
pravne in fizične osebe iz predšolske in šolske sfere;
3.    
pravne in fizične osebe iz športne in kulturne sfere;
4.    
državni organi, povezani preko skupnega zaprtega telekomunikacijskega
omrežja;
5.    
organizacije, ki se pretežno financirajo iz javnih sredstev;
6.    
humanitarne in druge nepridobitne organizacije.
(2) Splošni pravni akt o podrobnejših
kriterijih za ugotavljanje upravičenosti in pogoje uporabe storitev sprejme
upravni odbor javnega zavoda s soglasjem ustanovitelja.
7. člen
(1) Javni zavod v okviru programa dela
javnega zavoda izvaja kot javno službo program dejavnosti, ki predstavlja
podporo na področju informacijske in komunikacijske infrastrukture za izvajanje
programov raziskovalne dejavnosti. Za izvajanje javne službe na področju
raziskovalne dejavnosti se v javnem zavodu oblikujejo infrastrukturne skupine.
(2) Dejavnosti javnega zavoda so tudi:
1.    
storitve telekomunikacijskega omrežja za izvajanje programov
izobraževalne dejavnosti;
2.    
povezovanje telekomunikacijskega omrežja državnih organov v internet;
3.    
izvajanje aplikativnega raziskovanja v okviru nacionalnega programa, ki
ureja raziskovalno dejavnost.
(3) Dejavnosti iz prejšnjega odstavka se
opravljajo na način in pod pogoji, ki veljajo za javno službo.
8. člen
Organiziranost javnega zavoda se določi s
statutom.
9. člen
(1) Javni zavod opravlja dejavnosti tudi na
trgu, in sicer v obsegu in na način, določen z letnim programom dela, ki ga
sprejme upravni odbor.
(2) Javni zavod lahko opravlja tudi druge
dejavnosti, na katere da soglasje ustanovitelj.
IV. ORGANI JAVNEGA ZAVODA
10. člen
(1) Organ upravljanja javnega zavoda je
upravni odbor.
(2) Upravni odbor javnega zavoda šteje pet
članov. Štiri člane imenuje Vlada Republike Slovenije, in sicer tri člane na
predlog ministrstva, pristojnega za znanost, ter enega člana na predlog
ministrstva, pristojnega za šolstvo. Enega člana izvolijo izmed sebe delavci,
zaposleni v javnem zavodu.
(3) Upravni odbor ima predsednika, ki ga
izmed sebe izvolijo člani upravnega odbora.
11. člen
(1) Naloge upravnega odbora so:
1.    
sprejemanje statuta javnega zavoda;
2.    
sprejemanje poslovnika o svojem delu;
3.    
sprejemanje letnega programa dela javnega zavoda ter spremljanje
njegovega izvrševanja;
4.    
določanje finančnega načrta javnega zavoda;
5.    
sprejemanje zaključnega računa javnega zavoda;
6.    
predlaganje ustanovitelju spremembe ali razširitve dejavnosti javnega
zavoda;
7.    
dajanje ustanovitelju in direktorju predloge in mnenja o posameznih
vprašanjih;
8.    
imenovanje in razreševanje direktorja javnega zavoda;
9.    
imenovanje in razreševanje delovnih teles upravnega odbora;
10.  opravljanje
drugih nalog, določenih z zakonom, s tem sklepom in statutom.
(2) Upravni odbor sprejema statut, letni
program dela in splošni pravni akt o podrobnejših kriterijih za ugotavljanje
upravičenosti in pogoje uporabe storitev, določa finančni načrt ter imenuje in
razrešuje direktorja javnega zavoda s soglasjem ustanovitelja.
12. člen
(1) Mandat članov upravnega odbora je štiri
leta.
(2) Način dela upravnega odbora se določi s
statutom in poslovnikom o delu upravnega odbora.
(3) Upravni odbor letno poroča ustanovitelju
o delu javnega zavoda v obliki letnih poslovnih in finančnih poročil.
13. člen
(1) Delo in poslovanje javnega zavoda vodi
direktor.
(2) Direktorja javnega zavoda se imenuje na
podlagi javnega razpisa, ki ga izvede upravni odbor.
(3) Poleg splošnih pogojev, določenih z
zakonom, mora kandidat za direktorja imeti:
1.    
državljanstvo Republike Slovenije;
2.    
najmanj univerzitetno izobrazbo ustrezne smeri;
3.    
specialistična znanja na področju telekomunikacij;
4.    
strokovne in organizacijske sposobnosti.
(4) Mandat direktorja je pet let. Po
preteku mandata je lahko ponovno imenovan.
14. člen
(1) Za obravnavanje vprašanj s področja
uporabniškega, strokovnega, programskega in razvojnega dela ima javni zavod
strokovni svet, ki ga sestavljajo predstavniki uporabnikov.
(2) Pristojnosti, način izvolitve in
delovanje strokovnega sveta se določi s statutom.
V. VIRI, NAČIN IN POGOJI PRIDOBIVANJA SREDSTEV ZA DELO
JAVNEGA ZAVODA
15. člen
(1) Sredstva, potrebna za izvajanje svojih
dejavnosti, javni zavod pridobiva:
1.    
iz državnega proračuna za izvajanje javne službe;
2.    
s plačili storitev javne službe s strani uporabnikov;
3.    
s plačili storitev za trg s strani naročnikov;
4.    
iz drugih virov.
(2) Sredstva iz proračuna Republike
Slovenije za izvajanje javne službe si javni zavod zagotovi s pogodbo o izvedbi
letnega programa dela, ki jo sklene z ministrstvom, pristojnim za znanost.
16. člen
Javni zavod lahko, poleg sredstev iz
prejšnjega člena, pridobiva sredstva, potrebna za opravljanje svoje dejavnosti,
tudi iz skladov in donacij iz domačih in mednarodnih virov.
VI. RAZPOLAGANJE S PRESEŽKOM PRIHODKOV NAD ODHODKI IN KRITJE
PRIMANJKLJAJA SREDSTEV ZA DELO JAVNEGA ZAVODA
17. člen
O načinu razpolaganja s presežkom prihodkov
nad odhodki odloča na predlog direktorja upravni odbor v soglasju z
ustanoviteljem.
18. člen
O pokrivanju primanjkljaja, ki nastane pri
izvajanju javne službe, odloča ustanovitelj na predlog upravnega odbora.
Primanjkljaj, ki nastane pri izvajanju dejavnosti za trg, ustanovitelj ne
krije.
VII. PRAVICE, OBVEZNOSTI IN ODGOVORNOSTI V PRAVNEM PROMETU
19. člen
Javni zavod nastopa v pravnem prometu v
okviru registriranih dejavnosti samostojno, z vsemi pravicami in obveznostmi
brez omejitev.
20. člen
(1) Ustanovitelj prevzema odgovornost za
obveznosti javnega zavoda iz naslova opravljanja dejavnosti, ki je javna
služba, do višine vrednosti premoženja, s katerim javni zavod upravlja.
(2) Za obveznosti javnega zavoda iz lastne
dejavnosti jamči javni zavod s prihodki iz lastne dejavnosti.

Sklep o ustanovitvi javnega zavoda Akademska
in raziskovalna mreža Slovenije (Uradni list RS, št. 38/02) vsebuje naslednje prehodne in
končne določbe:
»VIII. PREHODNE IN KONČNE DOLOČBE
21. člen
Javni zavod upravlja z vsemi osnovnimi in
drugimi materialnimi sredstvi, s katerimi je upravljal do uveljavitve tega
sklepa.
22. člen
(1) Upravni odbor javnega zavoda nadaljuje
z delom do imenovanja novih članov upravnega odbora.
(2) Direktor, vodstveni delavci ter delavci
s posebnimi pooblastili, imenovani pred sprejetjem tega sklepa, nadaljujejo z
delom do imenovanja po postopku in na način, ki ga določajo zakon, ta sklep in
novi statut.
23. člen
Javni zavod v roku 90 dni po uveljavitvi
tega sklepa uskladi statut.
24. člen
Z dnem uveljavitve tega sklepa preneha
veljati odlok o ustanovitvi javnega zavoda Akademska in raziskovalna mreža
Slovenije (Uradni list RS, št. 23/92).
25. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Akademska in raziskovalna mreža Slovenije (Uradni list RS, št. 61/05) vsebuje naslednjo prehodno in
končno določbo:
»3. člen
Javni zavod v roku 90 dni po uveljavitvi
tega sklepa uskladi statut z določili tega sklepa.
4. člen
Ta sklep začne veljati naslednji dan po
objavi v Uradnem listu Republike Slovenije.«.