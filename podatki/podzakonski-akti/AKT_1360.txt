I. SPLOŠNE DOLOČBE
1. člen
(vsebina)
(1) S tem aktom se
določa metodologija za izračun cen sistemskih storitev izravnave in cen za
nefrekvenčne sistemske storitve.
(2) Ta akt se uporablja
za določitev cen sistemskih storitev, če sistemskemu operaterju na trgu ne uspe
zagotoviti zadostnih sistemskih storitev, in sicer ko:
-       
agencija po uradni dolžnosti ali na zahtevo sistemskega operaterja brez
poseganja v sklenjene pogodbe o dobavi z odločbo naloži enemu ali več
ponudnikom izvajanje sistemske storitve;
-       
sistemski operater naloži izvajanje te storitve.
(3) Sistemski operater
naloži izvajanje sistemske storitve, če ne uspe zagotoviti potrebnega obsega
produkta sistemske storitve, katerega trajanje je krajše od enega meseca, izbor
ponudnikov pa se izvaja manj kot en mesec pred začetkom dobave. V vseh ostalih
primerih agencija z odločbo naloži izvajanje sistemske storitve.
II. SISTEMSKE STORITVE IZRAVNAVE
2. člen
(opredelitev sistemskih storitev izravnave)
Sistemske storitve izravnave so:
-       
zagotavljanje rezerve za vzdrževanje frekvence;
-       
avtomatske rezerve za povrnitev frekvence in
-       
ročne rezerve za povrnitev frekvence.
3. člen
(določitev cene sistemskih storitev izravnave)
Ceno sistemskih storitev izravnave iz prejšnjega člena določi
agencija s sklepom na podlagi povprečja doseženih cen na enem od sosednjih
trgov, na katerem se izvaja pregledno in tržno naročanje istovrstnih sistemskih
storitev za isto ali primerljivo obdobje kot na slovenskem trgu, dosežene cene
pa so pregledno in sprotno objavljene ter javno dostopne.
4. člen
(cena sistemskih storitev izravnave v primeru odločbe
agencije)
(1) Če agencija po
uradni dolžnosti ali na zahtevo sistemskega operaterja brez poseganja v
sklenjene pogodbe o dobavi z odločbo naloži enemu ali več ponudnikom izvajanje
sistemske storitve, s sklepom, ki ga izda hkrati z odločbo, določi tudi ceno
storitve izravnave. V tem primeru se cena storitve izravnave določi kot nižja
od vrednosti povprečja dosežene cene na primerljivem sosednjem trgu v treh
predhodnih enako dolgih obdobjih, kot je obdobje, za katero sistemskemu
operaterju na trgu ne uspe zagotoviti zadostnih sistemskih storitev, ki je pri
produktih, katerih trajanje je enako ali daljše od enega leta, in doseženo ceno
na slovenskem trgu v enakih obdobjih, korigirano z doseženo stopnjo inflacije v
teh treh obdobjih.
(2) Če se na sosednjem
trgu izvaja zakup za krajše časovno obdobje kot na slovenskem trgu, se kot cena
v posameznem predhodnem časovnem obdobju uporabi povprečje cen v krajših
časovnih obdobjih, ki skupaj predstavljajo časovno obdobje, za katero sistemski
operater na trgu ni uspel zagotoviti zadostnih sistemskih storitev.
5. člen
(cena sistemskih storitev izravnave v primeru zahteve
sistemskega operaterja)
(1) Cena storitve
izravnave, ki jo s sklepom določi agencija in se uporabi, če sistemski operater
ponudniku naloži izvajanje storitve izravnave, se določi kot povprečje
doseženih cen na primerljivem sosednjem trgu za tri naslednja časovna obdobja,
ki sledijo obdobju, za katero sistemskemu operaterju na trgu ni uspelo
zagotoviti zadostnih sistemskih storitev. Če je dražba na domačem trgu delno
uspešna na način, da sistemskemu operaterju uspe zagotoviti del potrebne količine
storitve izravnave, se tako izračunana cena primerja še z najvišjo ceno ponudbe
za količino, sprejeto na omenjeni dražbi. Če je bila dražba v celoti neuspešna,
se cena na primerljivem trgu primerja s povprečno ceno doseženih cen na domačem
trgu v treh časovnih obdobjih neposredno pred obdobjem, za katero sistemskemu
operaterju na trgu ni uspelo zagotoviti zadostnih sistemskih storitev. Določena
cena je v obeh primerih nižja od primerjanih vrednosti.
(2) Če se na sosednjem
trgu izvaja zakup za krajše časovno obdobje kot na slovenskem trgu, se kot cena
v posameznem naslednjem časovnem obdobju uporabi povprečje cen v krajših
časovnih obdobjih, ki skupaj predstavljajo časovno obdobje, za katero
sistemskemu operaterju na trgu ni uspelo zagotoviti zadostnih sistemskih
storitev.
III. NEFREKVENČNE SISTEMSKE STORITVE
6. člen
(opredelitev nefrekvenčnih sistemskih storitev)
Nefrekvenčne sistemske storitve so:
-       
zagotavljanje regulacije napetosti in jalove moči;
-       
zagon agregatov brez zunanjega napajanja.
7. člen
(cena nefrekvenčne sistemske storitve)
Cena nefrekvenčne sistemske storitve je enaka povprečju
doseženih cen te storitve za zadnja tri obdobja njenega zakupa, korigirano z
doseženo stopnjo inflacije v teh treh obdobjih.
IV. KONČNI DOLOČBI
8. člen
(prenehanje veljavnosti)
Z dnem uveljavitve tega akta preneha veljati Akt o določitvi
metodologije za določanje cen sistemskih storitev (Uradni list RS, št. 15/18, 20/19 in 172/21 – ZOEE).
9. člen
(začetek veljavnosti)
Ta akt začne veljati petnajsti dan po objavi v Uradnem listu
Republike Slovenije.
Št. 71-7/2023/10
Maribor, dne 27. septembra 2023
EVA 2023-2570-0060
Predsednik sveta
Agencije za energijo
dr. Franc Žlahtič