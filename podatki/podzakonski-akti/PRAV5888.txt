I. SPLOŠNA DOLOČBA
1. člen
(področje urejanja)
(1) Ta pravilnik v skladu z Direktivo
Evropskega parlamenta in Sveta 98/34/ES z dne 22. junija 1998 o določitvi
postopka za zbiranje informacij na področju tehničnih standardov in tehničnih
predpisov (UL L št. 204 z dne 21. 7. 1998, str. 37, z vsemi spremembami) določa
minimalne tehnične zahteve za graditev stavb z oskrbovanimi stanovanji in
oskrbovanih stanovanj za starejše (v nadaljnjem besedilu: oskrbovano
stanovanje), ne glede na število oskrbovanih stanovanj v takih stavbah ter
način zagotavljanja pogojev za obratovanje oskrbovanih stanovanj.
(2) Pri načrtovanju stanovanjskih stavb z
oskrbovanimi stanovanji in oskrbovanih stanovanj se uporabljajo določbe
Pravilnika o minimalnih tehničnih zahtevah za graditev stanovanjskih stavb in
stanovanj (Uradni list RS, št. 125/03) in določbe slovenskega nacionalnega
standarda SIST ISO/TR 9527, če s tem pravilnikom ni določeno drugače. Stavba
ali del stavbe, namenjen oskrbovanim stanovanjem, ne sme imeti več kot 30
stanovanj in mora biti ločena funkcionalna enota s svojim vhodom.
(3) Določbe tega pravilnika se uporabljajo
tudi pri rekonstrukcijah stavb in pri spremembah namembnosti v stavbo, v kateri
naj bi bila urejena oskrbovana stanovanja.
(4) (črtan).
II. MINIMALNE TEHNIČNE ZAHTEVE ZA STAVBE Z OSKRBOVANIMI
STANOVANJI
2. člen
(parkirna mesta)
(1) Za vsako oskrbovano stanovanje mora
biti na gradbeni parceli zagotovljenega najmanj 0,8 parkirnega mesta, najmanj
20% teh parkirnih mest pa mora omogočati uporabo funkcionalno oviranim osebam,
pri čemer mora biti zagotovljeno najmanj eno tako parkirno mesto na stavbo.
Parkirna mesta, namenjena funkcionalno oviranim osebam, morajo biti najbližje
vhodu v tisti del stavbe, kjer se oskrbovana stanovanja nahajajo.
(2) Za vsako stavbo z oskrbovanimi
stanovanji mora biti zagotovljeno dodatno parkirno mesto, namenjeno
kratkotrajnemu parkiranju motornih vozil oseb, ki oskrbujejo stanovalce.
(3) Kadar na gradbeni parceli ni tehničnih
in prostorskih možnosti za zagotovitev zadostnega števila parkirnih mest, mora
investitor manjkajoča parkirna mesta, razen parkirnih mest za funkcionalno
ovirane osebe, zagotoviti na drugih ustreznih površinah, ki so od stavbe
oddaljene največ 200 m in so uporabnikom oskrbovanih stanovanj trajno in stalno
na razpolago.
3. člen
(dostop do stavbe z oskrbovanimi
stanovanji)
Dostopna pot s površine, ki pripada stavbi,
vključno s parkirnimi prostori, mora omogočati varen in neoviran dostop do
stavbe. Zgrajena mora biti brez grajenih in komunikacijskih ovir tako, da
funkcionalno oviranim osebam omogoča samostojen in varen dostop do skupnih
prostorov stavbe in oskrbovanih stanovanj. Površine dostopnih poti morajo biti
utrjene in ne smejo drseti.
4. člen
(vhod v stavbo z oskrbovanimi stanovanji)
(1) Prostor pred vhodnimi vrati v stavbo
mora biti zaščiten pred vremenskimi vplivi.
(2) Vhodna vrata v stavbo morajo biti
široka najmanj 90 cm. Ob vratih mora biti nameščen hišni telefon, ki zagotavlja
zvočno komunikacijo s stanovalci, razen za oskrbovana stanovanja, ki imajo
neposreden in neoviran vstop od zunaj.
(3) Prostor za vhodnimi vrati mora biti
širok najmanj 190 cm in dolg najmanj 150 cm. V vhodnem prostoru morajo biti nameščene omarice za pošto ter polica za kratkotrajno odlaganje osebnih stvari.
Omarice ter polica ne smejo ovirati prehodov. Spodnji rob omaric, namenjenih
oskrbovanim stanovanjem, mora biti najmanj 60 cm, zgornji pa največ 140 cm nad tlemi.
5. člen
(skupni prostori)
V večstanovanjski stavbi ali v delu stavbe,
ki ima pet ali več oskrbovanih stanovanj, mora biti v neposredni bližini vhoda
urejen in opremljen vsaj en skupni prostor, namenjen druženju uporabnikov oskrbovanih
stanovanj. Velikost skupnega prostora se določi tako, da je zagotovljen najmanj
za 1 m2 na vsako ležišče v oskrbovanih stanovanjih v stavbi. Prostor mora biti
neposredno naravno osvetljen.
6. člen
(dvigala)
(1) V stavbi z dvema ali več etažami mora
biti vgrajeno najmanj eno osebno dvigalo s svetlimi merami kabine najmanj 110 cm x 210 cm x 220 cm (širina x globina x višina), z avtomatičnim odpiranjem vrat in zagotavlja
zvočno informacijo.
(2) Pred vrati dvigala iz prejšnjega
odstavka je treba zagotoviti manevrski prostor, ki omogoča uvoz in izvoz
reševalnih nosil.
7. člen
(varnost uporabe skupnih prostorov in
opreme)
(1) Horizontalne (vhodni prostori, hodniki,
veže in podobno) in vertikalne (stopnišča, klančine, dvigala) komunikacije
morajo biti zasnovane tako, da omogočajo enostavno in dobro orientacijo, varno
uporabo ter neovirano gibanje funkcionalno oviranih oseb. Biti morajo
osvetljene in zaznavno (vizualno in na otip) poudarjene. Sistem komunikacijskih
oznak za orientacijo mora omogočati orientacijo tudi osebam z okvaro sluha in
vida.
(2) Svetla širina horizontalnih
komunikacijskih prostorov mora znašati najmanj 130 cm. Na vsakih 10 m mora biti zagotovljeno mesto, široko in dolgo najmanj 160 cm, v katerem je omogočeno srečevanje dveh invalidskih vozičkov.
III. MINIMALNE TEHNIČNE ZAHTEVE ZA OSKRBOVANA STANOVANJA
8. člen
(deli oskrbovanega stanovanja)
(1) Vsi deli oskrbovanega stanovanja so
lahko v enem prostoru. Izjema so deli, namenjeni osebni higieni.
(2) Vsakemu oskrbovanemu stanovanju pripada
individualni prostor za shranjevanje stvari s tlorisno površino najmanj 3 m2 oziroma najmanj 2  m2 za oskrbovano stanovanje z enim ležiščem. Tak prostor se lahko nahaja
zunaj oskrbovanega stanovanja, vendar ga morajo z njim povezovati iste skupne
vertikalne komunikacije oziroma dvigalo.
(3) Če ima oskrbovano stanovanje balkon ali
ložo, globina le-tega ne sme biti manjša od 140 cm.
9. člen
(posebne naprave v oskrbovanem stanovanju)
V oskrbovanem stanovanju mora biti v
prostorih za osebno higieno in vsaj še v enem bivalnem prostoru nameščen osebni
telefonski alarm za pomoč na daljavo.
10. člen
(širina prostorov)
Prostori v oskrbovanem stanovanju,
namenjeni bivanju in spanju, ne smejo biti ožji od polovice svoje dolžine in ne
ožji od 220 cm.
11. člen
(odpiranje oken in vrat)
(1) Vsa vrata in vsaj eno okno v
oskrbovanem stanovanju morajo biti zasnovana ali opremljena tako, da jih lahko
neovirano do njihove svetle širine odprejo tudi funkcionalno ovirane osebe.
(2) Vratno krilo prostora za osebno higieno
se ne sme odpirati v prostor za osebno higieno. Vrata mora biti mogoče
odkleniti tudi z zunanje strani.
(3) Prostor za osebno higieno mora ob
nameščeni opremi omogočiti obračanje invalidskega vozička.
12. člen
(prehodi)
Svetla širina prehodov, namenjenih
komunikaciji med prostori, mora znašati najmanj 100 cm, tudi po namestitvi opreme. Prostor za vhodnimi vrati v oskrbovano stanovanje ter hodniki,
daljši od 200 cm, pa morajo biti široki najmanj 120 cm.
13. člen
(ležišča)
V prostoru ali delu prostora, namenjenemu
bivanju oziroma spanju, smeta biti predvideni največ dve ležišči.
14. člen
(oprema prostorov)
(1) V oskrbovanem stanovanju mora biti
zagotovljen prostor za namestitev in uporabo najmanj naslednje opreme: 
-      
kuhinjska oprema oskrbovanega stanovanja: štedilnik
s pečico 60 cm x 60 cm, hladilnik 60 cm x 60 cm, pomivalno korito 60 cm x 60 cm, shrambna omara 60 cm x 60 cm, delovno-odlagalna površina najmanj 60 cm; 
-      
oprema prostora za uživanje hrane: jedilna miza
in tolikšno število stolov, ki najmanj za dva presega število ležišč v
stanovanju. Za vsak stol je treba predvideti najmanj 60 cm dolžine in 40 cm globine mize, najmanj za en stol pa 80 cm dolžine in 40 cm globine mize; 
-      
oprema prostorov, namenjenih bivanju: sedežna
garnitura s sediščem 80 cm x 80 cm na vsako ležišče stanovanja, TV-knjižna
omara s širino najmanj 60 cm in globino 40 cm na vsako ležišče stanovanja; 
-      
oprema prostorov, namenjenih spanju: ležišče 90 cm x 210 cm, ležišče za dve osebi 200 cm x 210 cm, nočna omarica 40 cm x 40 cm na vsako ležišče;
-      
vsako oskrbovano stanovanje: visoke garderobne
omare s skupno širino najmanj 150 cm in globino 60 cm na vsako ležišče stanovanja; 
-      
oprema kopalnice: konzolni umivalnik 65 cm x 55 cm na višini 85 cm od tal, prha z merama 90 cm x 90 cm s sklopnim stolom in ročajem, straniščna školjka 40 cm x 60 cm, prha ne sme biti izvedena s kadico, pragom ali
robom višjim od 2,5 cm in mora imeti talni odtok. Tla prhe morajo zagotavljati
hiter in nemoten odtok vode; 
-      
oprema stranišča: straniščna školjka 40 cm x 60 cm z višino sedežne ploskve od 45 do 50 cm od tal in manjši umivalnik; 
-      
vodovodne armature morajo biti v enoročni
izvedbi, pršna cev mora biti gibljiva z možnostjo nastavitve v različnih
višinah ob steni. 
(2) V oskrbovanem stanovanju mora biti
zagotovljen prostor za namestitev in priključitev pralnega stroja z merama 60 cm x 60 cm.
15. člen
(odmiki opreme)
(1) V oskrbovanem stanovanju morajo biti
projektirani naslednji prosti odmiki in višine:
-      
pred omarami in pralnim strojem najmanj 90 cm,
-      
na tistih stranicah mize, kjer so predvideni
stoli, najmanj 75 cm, najmanj pri dveh stolih pa je treba zagotoviti 120 cm,
-      
pred dostopnimi stranicami ležišča najmanj 80 cm, pri čemer mora biti ležišče za dve osebi dostopno z obeh daljših stranic,
-      
pred opremo v prostorih za osebno higieno
najmanj 90 cm.
(2) Kadar je oprema razporejena tako, da bi
bilo zahtevane odmike mogoče seštevati, se minimalni potrebni odmik izračuna
tako, da se seštevek minimalnih zahtevanih odmikov množi s faktorjem 0,75.
IV. SKUPNE MINIMALNE TEHNIČNE ZAHTEVE ZA STAVBE Z
OSKRBOVANIMI STANOVANJI IN OSKRBOVANA STANOVANJA
16. člen
(stopnice, klančine)
(1) Svetla širina stopniščnih ram in
podestov mora biti najmanj 120 cm.
(2) Stopniščne rame z več kot 12 stopnicami
je treba prekiniti s podestom.
(3) Stopnice v oskrbovanem stanovanju niso
dovoljene.
(4) Pri nivojskih razlikah terena, višjih
od 2,5 cm, mora biti poleg stopnic tudi položna klančina ali ustrezen mehanski
pripomoček za premagovanje višinske razlike.
(5) Klančina ne sme biti ožja od 90 cm. Na obeh koncih klančine mora biti zagotovljena vodoravna površina z dolžino najmanj 150 cm v smeri gibanja. Če je klančina daljša od 600 cm, je treba načrtovati prekinitev s širino
klančine in vodoravno dolžino najmanj 150 cm. Naklon klančine, dolge 600 cm in več, lahko znaša največ 1:15. Pri krajših klančinah je dovoljen naklon do 1:13.
Pri rekonstrukcijah obstoječih stavb je dovoljen naklon do 1:12. Prečni naklon
klančine sme znašati največ 2% oziroma 1:50.
(6) Držaj ob klančinah se mora vsaj na eni
strani nahajati v višini 70 cm, da je omogočeno oprijemanje osebi na
invalidskem vozičku.
17. člen
(vtičnice)
Vtičnice morajo biti vgrajene v višini
najmanj 50 cm nad tlemi.
18. člen
(vrata)
Pragovi vrat so lahko visoki največ 2 cm. Predpražniki in obloge za preprečevanje vnosa umazanije morajo biti višinsko izravnani z ravnjo
tal in takšni, da ne ovirajo premikanja uporabnikov s pripomočki za gibanje
(bergle, invalidski voziček, ipd.).
19. člen
(kljuke in ročaji na vratih)
Kljuke na vratih morajo biti nameščene od
90 do 110 cm nad tlemi. Na vrata mora biti mogoče namestiti pomožne ročaje, ki
osebam na invalidskih vozičkih olajšajo odpiranje vrat.
20. člen
(oprijemala)
Vsi predmeti, namenjeni oprijemanju
(profili držajev ograj, držajev ob stopnicah ipd.), morajo biti oblikovani brez
ostrih robov in morajo omogočati enostavno oprijemanje.
V. DODATNI POGOJI ZA OBRATOVANJE OSKRBOVANIH STANOVANJ
(črtano)
21. člen
(črtan)
22. člen
(črtan)
23. člen
(črtan)
24. člen
(črtan)
25. člen
(črtan)
VI. NADZOR
26. člen
(inšpekcijski nadzor)
Nadzor nad izvajanjem določb tega
pravilnika izvaja gradbeni inšpektor Inšpektorata Republike Slovenije za okolje
in prostor.

Pravilnik o minimalnih tehničnih zahtevah za
graditev oskrbovanih stanovanj za starejše ter o načinu zagotavljanja pogojev
za njihovo obratovanje (Uradni list RS, št. 110/04)
vsebuje naslednji prehodni in končno določbo:
»VII. PREHODNI IN KONČNA DOLOČBA
27. člen
(obratovanje
obstoječih oskrbovanih stanovanj)
Ne glede na določbe tega pravilnika, ki se
nanašajo na tehnične zahteve za graditev, lahko pridobijo oziroma obdržijo
status oskrbovanih stanovanj po tem pravilniku:
-      
tista oskrbovana stanovanja, katerih gradnja je
na dan uveljavitve tega pravilnika že v teku, če so dodatni pogoji iz V.
poglavja tega pravilnika izpolnjeni pred njihovo predajo,
-      
tista oskrbovana stanovanja, katerih gradnja je
na dan uveljavitve tega pravilnika že končana ali že obratujejo kot oskrbovana
stanovanja, če so dodatni pogoji iz V. poglavja tega pravilnika izpolnjeni v
roku 1 leta od njegove uveljavitve.
28. člen
(izdelava
projektne dokumentacije v prehodnem obdobju)
Za projektno dokumentacijo, ki je sestavni
del popolne vloge za pridobitev gradbenega dovoljenja, vložene najkasneje do 1.
julija 2005 in za katero so bile pogodbe sklenjene pred uveljavitvijo tega
pravilnika, se določbe tega pravilnika ne uporabljajo.
29. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o minimalnih
tehničnih zahtevah za graditev oskrbovanih stanovanj za starejše ter o načinu
zagotavljanja pogojev za njihovo obratovanje (Uradni list RS, št. 81/09) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o minimalnih tehničnih zahtevah za graditev oskrbovanih stanovanj za
starejše ter o načinu zagotavljanja pogojev za njihovo obratovanje (Uradni list
RS, št. 17/11) vsebuje naslednji prehodni in končno
določbo:
»PREHODNI IN KONČNA DOLOČBA
13. člen
(izdelava
projektne dokumentacije v prehodnem obdobju)
(1) Projekti za pridobitev gradbenega
dovoljenja in projekti za izvedbo, za katerih izdelavo so bile pogodbe
sklenjene pred začetkom veljavnosti tega pravilnika, se izdelajo po dosedanjih
predpisih.
(2) Ne glede na določbo prejšnjega odstavka
se po 1. septembru 2011 zahtevi za izdajo gradbenega dovoljenja priloži
projekt, izdelan v skladu s tem pravilnikom.
14. člen
(obratovanje
oskrbovanih stanovanj v prehodnem obdobju)
11. člen tega pravilnika se začne
uporabljati šest mesecev po uveljavitvi tega pravilnika.
15. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.