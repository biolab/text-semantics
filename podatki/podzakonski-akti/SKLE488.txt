1.     
Skupščina Republike Slovenije v celoti sprejema Skupno deklaracijo,
vključno s prilogama I in II.
2.     
Skupščina Republike Slovenije bo o tem svojem sklepu obvestila
ministrsko trojko Evropske skupnosti. 
3.     
V zvezi s svojim pristankom na določbe Skupne deklaracije sprejema
Skupščina Republike Slovenije naslednjo
IZJAVO
-       
Pravica do samoodločbe Republike Slovenije ni bila nikoli sporna za
nobeno jugoslovansko republiko ali organ SFRJ in je izrecno poudarjena tudi v
Ustavi SFRJ. Predmet spora je samo način uveljavitve te pravice. Potrditev tega
stališča vidi Skupščina Republike Slovenije tudi v ugotovitvi Skupne
deklaracije, da »le narodi Jugoslavije in zgolj oni sami lahko odločajo o svoji
prihodnosti«. 
-       
Odločitev prebivalcev Republike Slovenije, sprejeta na plebiscitu dne
23. decembra 1990, je z velikansko večino 88,5% vseh prebivalcev nesporno
pokazala, da prebivalci Slovenije želijo živeti v samostojni in neodvisni
državi. 
-       
Skupščina Republike Slovenije je s posebno resolucijo ponudila vsem
republikam v Jugoslaviji začetek pogajanj o sporazumni razdružitvi in o načinu
urejanja prihodnjih medsebojnih odnosov v kakršnikoli institucionalizirani
obliki od možne konfederacije do gospodarske skupnosti. Ker na to svojo ponudbo
ni dobila odgovora, je morala v skladu z določili Zakona o plebiscitu in z
izidom plebiscita dne 25. junija 1991 razglasiti svojo neodvisnost ter sprejeti
ukrepe za uveljavitev neodvisnosti. 
-       
Zvezne oblasti se tudi po tem dejanju niso bile pripravljene pogajati o
osamosvojitvi Slovenije, čeprav je Republika Slovenija 25. junija ponovila svoj
predlog za pogajanja, temveč so proti Sloveniji nastopile z oboroženo silo.
Glavni cilji operacij JLA so bili: spremeniti obstoječi režim na mejnih
prehodih, ki je bil skladen tako z zakoni SFRJ kot z zakoni Republike
Slovenije; uvesti zaporo meja Slovenije z drugimi državami ter odrezati
Slovenijo od komunikacij s svetom, da bi ji potem JLA lahko vsilila svoje
pogoje s povsem jasnim političnim namenom preprečiti osamosvojitev Republike
Slovenije. JLA je doživela neuspeh in pristala na prekinitev ognja, ni pa bila
in še vedno ni pripravljena imenovati svojih predstavnikov v komisijo za nadzor
nad spoštovanjem prekinitve ognja, pač pa še grozi z novim množičnim napadom z
uporabo vseh sredstev, ki jih ima na razpolago in na vse cilje; tudi civilne. 
-       
Ker želi preprečiti nadaljnje prelivanje krvi in še vedno vztraja pri
ponujenem stališču, naj se vprašanja osamosvojitve Slovenije uredijo s
pogajanji in na demokratičen način, je Republika Slovenija sprejela usluge
ministrske trojke Evropske skupnosti in za devetdeset dni ustavila nadaljnjo
implementacijo svojih ustavnih aktov o osamosvojitvi. 
-       
Skupščina Republike Slovenije izraža vse dolžno priznanje Evropski
skupnosti za vložene napore za miroljubno razrešitev jugoslovanske krize in
posebej pričakuje, da bo Evropska skupnost s svoje strani storila vse, kar je v
njeni moči, da se prepreči nasilje JLA nad Slovenijo. 
-       
Prekinitev ognja in ustavitev vseh sovražnih dejavnosti oboroženih sil
proti Republiki Sloveniji razume Skupščina Republike Slovenije kot obveznost za
vse strani in bo Zato sleherno dopolnjevanje vojaških garnizij z dovajanjem
novih enot iz drugih delov Jugoslavije na ozemlju Slovenije smatrala za
flagrantno kršitev prekinitve ognja in obveznosti, ki izhajajo iz brionske
Skupne deklaracije. 
-       
Skupščina Republike Slovenije pričakuje, da bo Evropska skupnost posebej
pozorna zlasti do naslednjih odprtih vprašanj: 
- pospešena mobilizacija rezervnega
sestava JLA, zlasti v Republiki Srbiji; 
- zagotavljanje varnosti starešinam in
vojakom JLA, ki so v času vojne zapustili enote JLA; 
- vrnitev vojakov JLA, ki so državljani
Republike Slovenije, brez kakršnihkoli sankcij na njihove domove in 
- povračilo škode, ki je bila Republiki
Sloveniji in njenim državljanom povzročena v času intervencije JLA. 
-       
Skupščina Republike Slovenije sprejema brionsko Skupno deklaracijo brez
rezerv in pogojev ter s tem izraža svoje polno zaupanje v dobronamernost
Evropske skupnosti.
Št. 000-01/90-5/43
Ljubljana, dne 10. julija 1991.
Skupščina Republike Slovenije
Predsednik 
dr. France Bučar l. r.