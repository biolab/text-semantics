I. UVODNE DOLOČBE
1. člen
(status in poslanstvo)
Univerzitetni center za evro-sredozemske študije (v
nadaljnjem besedilu Center EMUNI) je javni zavod, ki uresničuje javni interes
na področju visokega šolstva in je ustanovljen za opravljanje organizacijskih,
strokovnih, razvojnih, svetovalnih, koordinacijskih in izobraževalnih nalog na
področju visokega šolstva.
2. člen
(ustanoviteljstvo)
Ustanovitelj javnega zavoda Centra EMUNI je Republika Slovenija.
Ustanoviteljske pravice in obveznosti izvršuje Vlada
Republike Slovenije (v nadaljnjem besedilu: Vlada).
3. člen
(pravna osebnost)
Center EMUNI je pravna oseba s pravicami in dolžnostmi, ki so
določene z zakonom, s sklepom o ustanovitvi javnega zavoda Univerzitetni center
za evro-sredozemske študije (Uradni list RS, št. 95/07) (v nadaljnjem besedilu:
sklep o ustanovitvi) in s tem statutom.
4. člen
(ime in sedež)
Ime zavoda: Univerzitetni center za evro-sredozemske študije.
Krajše ime: Center EMUNI.
Ime zavoda v italijanskem jeziku: Centro Universitario di Studi
Euro-mediterranei.
Sedež zavoda: Sončna pot 20, 6320 Portorož.
Center EMUNI lahko spremeni ime in sedež le s soglasjem ustanovitelja.
5. člen
(pečat)
Center EMUNI ima pečat okrogle oblike premera 35 mm in pečat
premera 20 mm z grbom Republike Slovenije v njuni sredini. Na obodu sta
izpisani imeni v slovenskem in italijanskem jeziku in sedež.
6. člen
(splošni akti)
Center EMUNI ima splošne akte, s katerimi se urejajo vprašanja,
pomembna za delo in poslovanje, ki pa morajo biti v skladu s tem statutom.
II. PRAVICE, OBVEZNOSTI IN ODGOVORNOSTI V PRAVNEM PROMETU
7. člen
(pravice in obveznosti)
Center EMUNI nastopa v pravnem prometu samostojno, v svojem
imenu in za svoj račun, z vsemi pravicami in obveznostmi ter sklepa pravne
posle za dejavnosti, določene v sklepu o ustanovitvi, do višine sredstev, ki
jih pridobiva za uresničevanje svoje dejavnosti, ne glede na njihov vir.
Center EMUNI je odgovoren za svoje obveznosti do višine denarnih
sredstev, s katerimi lahko razpolaga pri izvajanju svoje dejavnosti, ne glede
na njihov vir.
Za obveznosti Centra EMUNI iz lastne dejavnosti jamči Center
EMUNI s prihodki iz lastne dejavnosti.
8. člen
(odgovornost ustanovitelja)
Ustanovitelj je odgovoren za obveznosti Centra EMUNI, ki so
povezane z izvajanjem dejavnosti, do višine sredstev, ki jih na podlagi letnega
programa dela in finančnega načrta zagotavlja iz proračuna Republike Slovenije.
III. NALOGE IN DEJAVNOSTI CENTRA EMUNI
9. člen
(naloge)
Naloge Centra EMUNI so:
-       
spodbujanje internacionalizacije slovenskega visokošolskega prostora,
zlasti njegove integracije v Evro-sredozemski visokošolski in raziskovalni
prostor,
-       
usklajevanje povezovanja slovenskih visokošolskih institucij z
visokošolskimi institucijami držav Evro-sredozemskega partnerstva,
-       
organizacija bilateralnih obiskov na visokošolskih, raziskovalnih in
drugih institucijah v državah Evro-sredozemskega partnerstva in širše ter
priprava medsebojnih sporazumov in drugih dokumentov,
-       
priprava vseh ustreznih podlag za ustanovitev in začetek delovanja
Evro-sredozemske univerze s sedežem v Republiki Sloveniji,
-       
sodelovanje z visokošolskimi zavodi pri organiziranju izvedbe njihovih
študijskih programov,
-       
organizacija ter strokovno-tehnična podpora pri izmenjavah študentov in
visokošolskih učiteljev ter raziskovalcev,
-       
tehnično-strokovna podpora dejavnostim ministrstva, pristojnega za
visoko šolstvo in ostalim državnim organom, namenjenim evro-sredozemskemu
visokošolskemu in raziskovalnemu prostoru,
-       
priprava in izdaja publikacij ter drugih informativnih in promocijskih
gradiv,
-       
organizacija in izvedba konferenc, seminarjev, delavnic in drugih
srečanj,
-       
priprava projektnih predlogov za pridobitev sredstev iz programov
Skupnosti in drugih virov ter projektni management,
-       
izdelava analiz in strokovnih podlag,
-       
podporne aktivnosti za vsa navedena področja,
-       
druge naloge, določene s predpisi in letnim programom dela.
10. člen
(dejavnosti)
Dejavnosti, ki so namenjene
izvrševanju nalog Centra EMUNI, so opredeljene v Aktu o ustanovitvi Centra
EMUNI (Uradni list RS, št. 95/07) ter so prevedene v skladu z Uredbo o
standardni klasifikaciji dejavnosti – SKD 2008 (Uradni list RS, št. 69/07) in
se glasijo:

C 18.12

Drugo tiskanje


C 18.13

Priprava za tisk in objavo


I 55.20

Dejavnost počitniških domov in podobnih nastanitvenih
  obratov za kratkotrajno bivanje


I 55.90

Dejavnost dijaških in študentskih domov ter druge
  nastanitve


I 56.10

Dejavnost restavracij in druga strežba jedi


I 56.29

Druga oskrba z jedmi


J 58.11

Izdajanje knjig


J 58.13

Izdajanje časopisov


J 58.14

Izdajanje revij in druge periodike


J 58.19

Drugo založništvo


J 59.20

Snemanje in izdajanje zvočnih zapisov in muzikalij


J 62.02

Svetovanje o računalniških napravah in programih


J 62.09

Druge z informacijsko tehnologijo in računalniškimi
  storitvami povezane dejavnosti


J 63.11

Obdelava podatkov in s tem povezane dejavnosti


J 63.12

Obratovanje spletnih portalov


M 70.21

Dejavnost stikov z javnostjo


M 70.22

Drugo podjetniško in poslovno svetovanje


M 72.11

Raziskovalna in razvojna dejavnost na področju
  biotehnologije


M 72.19

Raziskovalna in razvojna dejavnost na drugih področjih
  naravoslovja in tehnologije


M 72.20

Raziskovalna in razvojna dejavnost na področju
  družboslovja in humanistike


M 73.11

Dejavnost oglaševalskih agencij


M 73.20

Raziskovanje trga in javnega mnenja


M 74.30

Prevajanje in tolmačenje


M 74.90

Druge nerazvrščene strokovne in tehnične dejavnosti


N 77.33

Dajanje pisarniške opreme in računalniških naprav v najem
  in zakup


N 82.19

Fotokopiranje, priprava dokumentov in druge posamične
  pisarniške dejavnosti


N 82.30

Organiziranje rastav, sejmov, srečanj


O 84.12

Urejanje zdravstva, izobraževanja, kulturnih in drugih
  socialnih storitev, razen obvezne socialne varnosti


P 85.422

Visokošolsko izobraževanje


P 85.59

Drugje nerazvrščeno izobraževanje, izpolnjevanje in
  usposabljanje


P 85.60

Pomožne dejavnosti za izobraževanje


R 91.01

Dejavnost knjižnic in arhivov


S 94.12

Dejavnost strokovnih združenj


S 94.99

Dejavnost drugje nerazvrščenih članskih organizacij

Center EMUNI lahko spremeni ali
razširi dejavnost le s soglasjem ustanovitelja.
IV. ORGANI ZAVODA, NJIHOVE PRISTOJNOSTI IN NAČIN ODLOČANJA
11. člen
(organi)
Organi Centra EMUNI so:
-       
svet zavoda,
-       
direktor in
-       
strokovni svet.
Posvetovalno telo Centra EMUNI je Mednarodni akademski svet
(International Academic Council – IAC).
1. Svet zavoda
12. člen
(sestava sveta zavoda)
Svet zavoda je organ upravljanja Centra EMUNI.
Svet zavoda sestavlja sedem članov, in sicer:
-       
dva predstavnika zainteresiranih slovenskih visokošolskih in
raziskovalnih zavodov,
-       
štirje predstavniki ustanovitelja,
-       
en predstavnik delavcev Centra EMUNI.
13. člen
(mandat)
Mandat članov sveta zavoda je štiri leta, z možnostjo ponovnega
imenovanja.
14. člen
(predsednik sveta zavoda)
Svet zavoda ima predsednika.
Predsednika izvolijo člani sveta zavoda izmed predstavnikov ustanovitelja.
Svet zavoda lahko v poslovniku določi, da ima svet zavoda tudi
namestnika predsednika, ki predsednika nadomešča v primeru njegove odsotnost.
15. člen
(predstavniki ustanovitelja)
Predstavnike ustanovitelja imenuje Vlada na predlog ministra,
pristojnega za visoko šolstvo.
Član sveta je lahko odpoklican ali pa mu preneha funkcija z
iztekom mandata. Ustanovitelj imenuje drugega člana ali ponovno imenuje
dosedanjega člana.
16. člen
(predstavnika zainteresiranih slovenskih visokošolskih in
raziskovalnih zavodov)
Predstavnika zainteresiranih slovenskih visokošolskih in raziskovalnih
zavodov imenuje strokovni svet na predlog direktorja.
Direktor najkasneje 60 dni pred potekom mandata sveta zavoda
objavi poziv zainteresiranim slovenskim visokošolskim in raziskovalnim zavodom,
da v roku 30 dni posredujejo predloge za člana sveta zavoda. Poziv se objavi na
spletni strani Centra EMUNI.
Po prejemu predlogov za člane sveta zavoda direktor strokovnemu
svetu posreduje spisek prispelih predlogov in predlaga dva ali več kandidatov
za predstavnika zainteresiranih slovenskih visokošolskih in raziskovalnih
zavodov v svetu zavoda. Predlog mora biti obrazložen.
Član sveta je lahko odpoklican ali pa mu preneha funkcija z
iztekom mandata. Strokovni svet imenuje na predlog direktorja drugega člana ali
ponovno imenuje dosedanjega člana.
17. člen
(predstavnik delavcev)
Volitve za predstavnika delavcev v svetu zavoda razpiše direktor,
ki s sklepom določi tudi datum volitev ter tričlansko volilno komisijo.
Direktor razpiše volitve predstavnika delavcev v svetu zavoda najkasneje 60 dni
pred potekom mandata sveta zavoda oziroma v roku 8 dni po prenehanja funkcije
predstavnika delavcev svetu zavoda.
Volitve so tajne. Razpis se objavi na oglasni deski.
18. člen
(kandidat za predstavnika delavcev)
Kandidira lahko vsak, ki je zaposlen v Centru EMUNI, razen
direktorja in pomočnika direktorja.
Kandidat posredujejo svojo kandidaturo za člana sveta Centra
EMUNI v zaprti kuverti tajništvu Centra EMUNI v roku osmih dni od dneva
razpisa.
19. člen
(volitve)
Volilno pravico ima vsak zaposlen v Centru EMUNI.
Volilna komisija izvede volitve. Volilna komisija o svojem delu
sestavi zapisnik. Izvoljen je kandidat, ki dobi največje število glasov. Če dva
ali več kandidatov prejmejo enako število glasov, se med temi kandidati volitve
ponovijo.
Volilna komisija potrdi volilni zapisnik in volilni rezultat.
20. člen
(prenehanje funkcije)
Z dnem prenehanja veljavnosti pogodbe o zaposlitvi preneha predstavniku
delavcev tudi funkcija v svetu zavoda. Svet zavoda sprejme ugotovitveni sklep.
Direktor najkasneje v roku 8 dni razpiše volitve predstavnika
delavcev v svetu zavoda, novi predstavnik delavcev opravlja funkcijo do izteka
mandata sveta.
21. člen
(konstituiranje)
Svet zavoda je konstituiran, če je imenovana oziroma izvoljena
več kot polovica njegovih članov. Prvo sejo skliče direktor.
22. člen
(pristojnosti)
Svet zavoda:
-       
razpisuje volitve sveta ter v skladu z določbami tega statuta vodi druge
organe zavoda,
-       
predlaga ustanoviteljem spremembo in razširitev dejavnosti,
-       
sprejme statut zavoda,
-       
sprejema splošne akte zavoda v skladu z zakoni, sklepom o ustanovitvi in
tem statutom,
-       
sprejema načrt razvoja zavoda in spremlja njegovo uresničevanje,
-       
sprejema letni program dela in finančni načrt in spremlja njuno
uresničevanje,
-       
sprejema letno poročilo, pripravljeno v skladu z zakonom o računovodstvu
in podzakonskimi predpisi, izdanimi na njegovi podlagi,
-       
obravnava in sklepa o pobudah in predlogih strokovnega sveta zavoda,
-       
daje ustanoviteljem in direktorju zavoda predloge in mnenja o posameznih
vprašanjih,
-       
imenuje in razrešuje direktorja zavoda,
-       
odloča o presežku delavcev,
-       
predlaga ustanovitelju spremembo imena in sedeža zavoda,
-       
opravlja druge naloge v skladu z zakonom in tem statutom.
Svet zavoda mora pridobiti soglasje ustanovitelja k statutu, letnemu
programu dela in finančnemu načrtu, k letnemu poročilu zavoda in k imenovanju
in razrešitvi direktorja.
Svet zavoda lahko za strokovno pripravo gradiv in za izvajanje
sklepov sveta ter ostalih predpisov imenuje eno ali več komisij.
23. člen
(seja)
Seja sveta zavoda je sklepčna, če je navzoča večina njegovih
članov, sklepe pa sprejema z večino glasov navzočih članov.
Za imenovanje in razrešitev direktorja Centra EMUNI in za
sprejem statuta je potrebna večina glasov vseh članov sveta zavoda.
Svet zavoda dela in sklepa na sejah skladno s poslovnikom.
Direktor in pomočnik direktorja sodelujeta pri delu sveta zavoda,
brez pravice glasovanja.
2. Direktor
24. člen
(direktor)
Direktor je poslovodni organ Centra EMUNI.
Direktor organizira in vodi delo in poslovanje Centra EMUNI, ga
predstavlja in zastopa in je odgovoren za zakonitost njegovega dela.
25. člen
(mandat)
Direktor je imenovan za štiri leta in je lahko ponovno imenovan.
26. člen
(pogoji za imenovanje)
Za direktorja je lahko imenovan kandidat, ki poleg splošnih pogojev,
določenih z zakonom, izpolnjuje naslednje pogoje:
-       
ima najmanj izobrazbo, pridobljeno s študijskimi programi druge stopnje,
ali drugo enakovredno izobrazbo,
-       
ima najmanj 5 let delovnih izkušenj na področju izobraževanja, sposobnost
vodenja in organiziranja, od tega 3 leta delovnih izkušenj na podobnih
vodstvenih delih,
-       
ima aktivno znanje angleškega ali francoskega jezika.
27. člen
(imenovanje)
Direktorja imenuje svet zavoda ob soglasju ustanovitelja, na
podlagi javnega razpisa, ki mora biti objavljen v sredstvih javnega obveščanja.
V javnem razpisu se v skladu s tem statutom določijo splošni
in posebni pogoji, ki jih mora izpolnjevati kandidat, čas, za katerega bo
imenovan, 15-dnevni rok, do katerega se sprejemajo prijave kandidatov, in
30-dnevni rok, v katerem bodo prijavljeni kandidati obveščeni o izbiri, šteto
od dneva objave razpisa.
Postopek za imenovanje direktorja se mora začeti vsaj 90 dni
pred iztekom mandata.
28. člen
(razpisna komisija)
Za izvedbo javnega razpisa lahko svet zavoda imenuje tričlansko
razpisno komisijo. Komisija na svoji prvi seji izvoli predsednika.
Razpisna komisija:
-       
vodi razpisni postopek,
-       
oblikuje vsebino javnega razpisa, skladno z zakonom in določili tega
statuta in ga posreduje v objavo sredstvom javnega obveščanja,
-       
po preteku razpisnega roka preverja prispele vloge in ugotavlja, ali so
prispele pravočasno in ali kandidati izpolnjujejo predpisane pogoje,
-       
pooblasti delavca strokovnih služb Centra EMUNI, da kandidatom posreduje
ustrezna pojasnila,
-       
o svojem delu poroča svetu zavoda,
-       
posreduje vloge kandidatov, ki izpolnjujejo razpisane pogoje, v
obravnavanje in odločanje svetu zavoda.
29. člen
(vršilec dolžnosti)
Če se na javni razpis nihče ne prijavi ali če nihče od
prijavljenih kandidatov ni bil izbran, se razpis ponovi.
Za čas do imenovanja direktorja na podlagi ponovljenega razpisa
imenuje svet zavoda s soglasjem ustanovitelja vršilca dolžnosti direktorja,
vendar najdlje za eno leto.
30. člen
(pristojnosti in odgovornosti direktorja)
Direktor poleg nalog iz 24. člena tega statuta, tudi:
-       
vodi strokovno delo Centra EMUNI,
-       
pripravi predlog načrta razvoja Centra EMUNI,
-       
pripravi predlog letnega programa dela in finančnega načrta v skladu z
zakonom o računovodstvu in podzakonskimi predpisi, izdanimi na njegovi podlagi,
-       
predlaga poslovno politiko in ukrepe za njeno izvajanje,
-       
pripravlja predloge splošnih aktov Centra EMUNI, ki jih sprejema svet
zavoda,
-       
sprejema splošne akte, za katere ni pristojen drug organ po zakonu,
sklepu o ustanovitvi in tem statutu,
-       
organizira in usklajuje delovni postopek,
-       
pripravlja strokovne podlage za opravljanje nalog sveta zavoda ter
izvršuje usmeritve in sklepe sveta zavoda,
-       
pripravi letno poročilo,
-       
skrbi za materialno in finančno poslovanje,
-       
pripravi predlog sistemizacije delovnih mest,
-       
opravlja druga dela v skladu s predpisi, sklepom o ustanovitvi in tem
statutom.
Pri izvrševanju nalog direktorju svetuje pomočnik direktorja.
Direktor je za svoje delo odgovoren svetu zavoda in ustanovitelju.
31. člen
(razrešitev direktorja)
Direktor je lahko razrešen pred potekom časa, za katerega je
imenovan.
Svet zavoda je dolžan razrešiti direktorja:
-       
če direktor sam zahteva razrešitev,
-       
če nastane kateri od razlogov, ko po predpisih o delovnih razmerjih
preneha delovno razmerje po samem zakonu,
-       
če direktor pri svojem delu ne ravna po predpisih in splošnih aktih
Centra EMUNI ali neutemeljeno ne izvršuje sklepov organov zavoda ali ravna v
nasprotju z njimi,
-       
če direktor s svojim nevestnim ali nepravilnim delom povzroči Centru
EMUNI večjo škodo ali če zanemarja ali malomarno opravlja svoje dolžnosti, tako
da nastanejo ali bi nastale hujše motnje pri opravljanju dejavnosti Centra
EMUNI.
Svet zavoda mora pred sprejemom sklepa o razrešitvi seznaniti
direktorja z razlogi za razrešitev in mu dati možnost, da se o njih izjavi.
3. Strokovni svet
32. člen
(strokovni svet)
Strokovni svet je strokovni organ Centra EMUNI.
Strokovni svet sestavljajo strokovnjaki z različnih področij,
na katerih Center EMUNI pripravlja oziroma namerava pripravljati in
organizirati študijske in raziskovalne programe. Strokovni svet ima 9 članov.
Člani strokovnega sveta izvolijo med seboj predsednika in
namestnika predsednika.
33. člen
(imenovanje članov)
Direktor najkasneje 60 dni pred potekom mandata strokovnega sveta
izda poziv visokošolskim in raziskovalnim zavodom, da v roku 30 dni posredujejo
predloge za člane strokovnega sveta. Poziv se objavi na spletni strani Centra
EMUNI.
Po prejemu predlogov za člane strokovnega sveta direktor svetu
zavoda posreduje spisek prispelih predlogov in predlaga sestavo strokovnega
sveta. Direktor lahko svetu zavoda posreduje več kandidatov za člane
strokovnega sveta, kot je prostih mest. Predlog direktorja mora biti obrazložen.
Člane strokovnega sveta imenuje svet zavoda na predlog direktorja.
Strokovni svet je konstituiran, ko je imenovana več kot polovica članov.
34. člen
(mandat)
Mandat članov strokovnega sveta je štiri leta z možnostjo ponovnega
imenovanja.
35. člen
(naloge)
Strokovni svet je organ Centra EMUNI, ki:
-       
sprejema vsebinski del letnega programa dela Centra EMUNI,
-       
obravnava vprašanja, povezana s strokovnim delom Centra EMUNI,
-       
sprejema načrt razvoja Centra EMUNI,
-       
sprejme načrt izvedbe študijskih programov, ki so akreditirani na
slovenskih ali tujih visokošolskih zavodih, in se bodo organizirali v okviru
centra EMUNI,
-       
v svet zavoda imenuje dva predstavnika zainteresiranih slovenskih
visokošolskih in raziskovalnih zavodov na predlog direktorja,
-       
imenuje člane v mednarodni akademski svet,
-       
opravlja druge naloge, ki jih določajo ta statut in drugi akti Centra
EMUNI.
Načrt razvoja Centra EMUNI in vsebinski del programa dela
sprejema strokovni svet skupaj s svetom zavoda.
Strokovni svet lahko oblikuje stalne ali občasne komisije, ki
se ukvarjajo s posameznim področjem dela strokovnega sveta. Predlog o
ustanovitvi komisije lahko posreduje vsak član strokovnega sveta. Predlog mora
navajati področje dela komisije, njeno sestavo in čas delovanja.
36. člen
(seje)
Seje strokovnega sveta sklicuje predsednik z vabilom, predlogom
dnevnega reda in gradivom. Člani strokovnega sveta prejmejo vabilo z gradivom
najmanj sedem dni pred dnevom sklica seje. Vabilo z gradivom se pošlje po
elektronski pošti, razen če posamezen član zahteva drugače.
Direktor in pomočnik direktorja sodelujeta pri delu
strokovnega sveta, brez pravice glasovanja.
37. člen
Strokovni svet veljavno odloča, če je na seji navzočih več kot
polovica vseh njegovih članov.
Razpravo vodi in usmerja predsednik, ki po končani razpravi oblikuje
predloge sklepov, stališč ali mnenj, jih daje v razpravo in nato v odločanje
članom strokovnemu sveta.
O sejah strokovnega sveta se vodi zapisnik, ki obsega zlasti
kraj, čas, dnevni red, navedbo razpravljavcev, rezultate glasovanja, sprejete
sklepe, stališča ali mnenja ter druge pomembne dogodke na sejah.
Strokovni svet dela in sklepa na sejah skladno s poslovnikom.
4. Mednarodni akademski svet
38. člen
(mednarodni akademski svet)
Mednarodni akademski svet (International Academic Council –
IAC) je posvetovalno telo Centra EMUNI.
39. člen
(naloge mednarodnega akademskega sveta)
Mednarodni akademski svet predvsem:
-       
daje mnenja k predlaganim študijskim programom,
-       
daje pobude za pripravo študijskih programov,
-       
sodeluje pri pobudah in projektih za pridobivanje dodatnih finančnih
virov in promociji celotne dejavnosti zavoda, z namenom širjenja mreže
sodelujočih držav in univerz,
-       
opravlja druge naloge na predlog sveta zavoda ali strokovnega sveta.
40. člen
(sestava)
Število članov mednarodnega akademskega sveta ni omejeno.
Mednarodni akademski svet sestavlja 5 članov strokovnega sveta
in predstavniki institucij, podpisnic pisma o nameri oziroma drugega sporazuma
o sodelovanju. Vsaka partnerska institucija lahko imenuje po enega člana, ki ga
lahko kadarkoli odpokliče in imenuje novega.
Predsednik strokovnega sveta je član Mednarodnega akademskega
sveta po svoji funkciji, preostale štiri člane imenuje strokovni svet izmed
svojih članov.
Strokovni svet lahko poleg svojih predstavnikov imenuje v
mednarodni akademski svet, na predlog direktorja ali posameznega člana
strokovnega sveta, tudi druge mednarodno priznane strokovnjake s področij
delovanja zavoda.
41. člen
(mandat)
Mandat članov strokovnega sveta v Mednarodnem akademskem svetu
preneha z dnem prenehanja njihovega članstva v strokovnem svetu. Strokovni svet
mora najkasneje v roku 90 dni imenovati nadomestnega člana oziroma člane.
Mandat preostalih članov, ki jih imenuje strokovni svet, je
praviloma omejen na 4 leta, z možnostjo ponovnega imenovanja.
42. člen
(seja)
Mednarodni akademski svet (IAC) se praviloma sestane enkrat
letno na sedežu Centra EMUNI.
Mednarodni akademski svet izvoli predsednika ter namestnika predsednika.
Mandat predsednika in namestnika predsednika je lahko največ
4 leta, z možnostjo ponovnega imenovanja.
Direktor in pomočnik direktorja sodelujeta pri delu
mednarodnega akademskega sveta, brez pravice glasovanja.
43. člen
(komisije)
Mednarodni akademski svet lahko oblikuje komisije, ki se ukvarjajo
s posameznim področjem dela. Predlog o ustanovitvi komisije lahko posreduje
vsak član mednarodnega akademskega sveta. Predlog mora biti strokovno
utemeljen.
44. člen
(sklic seje)
Seje mednarodnega strokovnega sveta, sklicuje predsednik s
pisnim vabilom, predlogom dnevnega reda in gradivom. Člani mednarodnega
strokovnega sveta prejmejo vabilo z gradivom najmanj 15 dni pred dnevom seje.
Vabilo z gradivom se pošlje po elektronski pošti, razen če posamezen član ne zahteva
drugače.
Podrobnejši način delovanja Mednarodnega akademskega sveta se
lahko določi s poslovnikom.
V. FINANCIRANJE
45. člen
(viri financiranja)
Prihodki Center EMUNI so:
-       
sredstva iz proračuna Republike Slovenije,
-       
sredstva iz proračuna Evropske unije in druga sredstva iz tujine,
-       
prihodki od plačil storitev,
-       
prihodki, pridobljeni s prodajo blaga in storitev na trgu,
-       
dotacije in darila,
-       
drugi prihodki, skladno s predpisi.
46. člen
(sredstva za dejavnost)
Ustanovitelj zagotavlja pogoje za delo Centra EMUNI.
Sredstva, ki jih ustanovitelj zagotavlja Centru EMUNI iz proračuna
Republike Slovenije, se na podlagi letnega programa dela in finančnega načrta
določijo s pogodbo o financiranju Centra EMUNI.
Pogodba se sklene z ministrstvom, pristojnim za visoko šolstvo.
V pogodbi se lahko določijo tudi druge medsebojne pravice in obveznosti.
47. člen
(presežek prihodkov nad odhodki)
Presežek prihodkov nad odhodki, ki jih Center EMUNI doseže pri
opravljanju svoje dejavnosti, sme uporabljati za opravljanje in razvoj svoje
dejavnosti. O porabi presežka prihodkov nad odhodki odloča ustanovitelj na predlog
sveta zavoda.
48. člen
(presežek odhodkov nad prihodki)
O načinu poravnave presežka odhodkov nad prihodki odloča
ustanovitelj na predlog sveta zavoda.
VI. PREHODNE IN KONČNE DOLOČBE
49. člen
(vršilec dolžnosti direktorja)
Do imenovanja direktorja zavoda Vlada imenuje vršilca dolžnosti
direktorja.
Naloge vršilca dolžnosti direktorja so:
-       
do imenovanja direktorja predstavlja in zastopa Center EMUNI,
-       
ob uveljavitvi sklepa o ustanovitvi nemudoma začne s postopkom vpisa
Centra EMUNI v sodni register in izvede vse postopke, ki so potrebni za vpis v
sodni register, ter opravi druge naloge, potrebne za zagotovitev delovanja
Centra EMUNI v skladu s sklepom o ustanovitvi,
-       
skliče konstitutivno sejo sveta zavoda, ko je imenovana več kot polovica
članov sveta zavoda,
-       
v štirih mesecih od imenovanja pripravi predlog statuta zavoda,
-       
v enem mesecu od imenovanja sprejme program dela in finančni načrt
zavoda za leto 2007 in ga pošlje v soglasje ustanovitelju.
Vršilec dolžnosti direktorja je imenovan največ za eno leto.
50. člen
(rok za objavo poziva za prva predstavnika zainteresiranih slovenskih
visokošolskih in raziskovalnih zavodov v svetu zavoda)
V.d. direktorja najkasneje v 60 dneh po sprejemu statuta objavi
poziv zainteresiranim slovenskim visokošolskim in raziskovalnim zavodom, da v
roku 15 dni posredujejo predloge prvih dveh predstavnikov zainteresiranih
slovenskih in visokošolskih in raziskovalnih zavodov v svetu zavoda. Poziv se objavi
na spletni strani Centra EMUNI.
51. člen
(prvi predstavnik delavcev v svetu zavoda)
Prvega predstavnika delavcev v svetu zavoda imenuje za
obdobje največ enega leta v.d. direktorja Centra EMUNI s sklepom.
V.d. direktorja mora imenovati predstavnika delavcev v svet
zavoda v roku 90 dni od sprejema statuta.
52. člen
(prvi člani strokovnega sveta)
Prvega predsednika strokovnega sveta imenuje Vlada.
V.d. direktorja najkasneje v 30 dneh po sprejemu statuta objavi
poziv visokošolskim in raziskovalnim zavodom, da v roku 15 dni posredujejo
predloge za prve člane strokovnega sveta.
Poziv se objavi na spletni strani Centra EMUNI.
53. člen
(prva seja mednarodnega akademskega sveta)
Prvo sejo mednarodnega akademskega sveta skliče predsednik
strokovnega sveta.
Prve člane mednarodnega akademskega sveta imenuje strokovni
svet na predlog v.d. direktorja in predsednika strokovnega sveta ter univerze
in druge inštitucije, ki so podpisale pisma o nameri oziroma sporazum o
sodelovanju.
Prva seja mednarodnega strokovnega sveta mora biti sklicana v
roku 6 mesecev po sprejemu statuta.
54. člen
(rok za imenovanje direktorja)
Svet zavoda mora najkasneje v osmih mesecih po sprejemu statuta
objaviti javni razpis za imenovanje direktorja zavoda.
55. člen
Statut začne veljati naslednji
dan po prejemu soglasja ustanovitelja. Statut se objavi v Uradnem listu
Republike Slovenije.
Ljubljana, dne 1. februarja 2008
Predsednik
sveta zavoda
Bogdan Benko l.r.