1. člen
S tem poslovnikom se podrobneje ureja način dela Sveta
sodnikov za prekrške v zadevah po zakonu o združljivosti opravljanja javne
funkcije s pridobitno dejavnostjo (v nadaljevanju: ZNOJF) ter način varovanja
osebnih podatkov.
2. člen
O zadevah po ZNOJF odloča Svet sodnikov za prekrške na sejah,
ki so zaprte za javnost.
Svet sodnikov za prekrške je sklepčen, če je na seji prisotnih
več kot polovica njegovih članov.
Svet sodnikov za prekrške sprejema sklepe z večino glasov
vseh članov.
3. člen
Svet sodnikov za prekrške zbira podatke o premoženjskem stanju
sodnikov za prekrške (v nadaljevanju: sodnikov) in njihovih zakoncev glede na
to, da sodnik pri opravljanju funkcije ne sme sprejemati daril in ne sme
sprejemati ugodnosti, ki bi lahko vplivale na njegovo opravljanje sodniške funkcije,
pri čemer prepoved sprejemanja daril in pridobivanja ugodnosti velja tudi za
osebe, ki s sodnikom živijo v istem gospodinjstvu.
Podatki, ki jih Svet sodnikov za prekrške dobi pri svojem delu
in imajo v skladu z ZNOJF značaj osebnih podatkov, se hranijo v skladu z
zakonom o varstvu osebnih podatkov.
Po prenehanju mandata Sveta sodnikov za prekrške predsednik s
pomočjo strokovne službe Sveta sodnikov za prekrške preda arhiv novoizvoljenim
članom Sveta sodnikov za prekrške oziroma Sodnemu svetu. Zbrani osebni podatki sodnika
se komisijsko uničijo, potem ko v skladu z zakonom niso več potrebni pri delu
Sveta sodnikov za prekrške.
4. člen
Predsednik Sveta sodnikov za prekrške pošlje takoj po zaprisegi
novim sodnikom vprašalnika z obrazcema A in B, ki sta priloga tega poslovnika,
s spremnim dopisom in jih opozori, da morajo po zakonu o sodniški službi in
ZNOJF prijaviti svoje premoženje ter na posledice, če tega ne storijo v
zahtevanem roku.
Obrazec A obsega vprašanja o funkciji, ki jo opravlja sodnik,
o drugih funkcijah in položajih, ki jih zaseda, pridobitni dejavnosti, ki jo je
opravljal pred nastopom funkcije, ter podatke o gospodarski družbi, podjetju,
zavodu, poklicu oziroma drugi zasebni dejavnosti z opisom dejavnosti, oznako firme
ter podatki o deležih in vrednosti, ki se nanašajo na njega oziroma na
njegovega zakonskega oziroma izvenzakonskega partnerja ter družinskega člana iz
skupnega gospodinjstva.
Obrazec B obsega ostale podatke, ki so našteti v 10. členu
ZNOJF in niso vsebovani v obrazcu A. Hkrati z obrazcema A in B Svet sodnikov za
prekrške pošlje sodnikom spremni dopis, v katerem jih opozori na določila
ZNOJF, in določi način vračanja izpolnjenih obrazcev v roku, ki ne sme biti
krajši od 10 dni.Sodnik mora Svetu sodnikov za prekrške predložiti podatke o
premoženjskem stanju v roku, kot ga določa drugi odstavek 39. člena zakona o
sodniški službi. Če Svet sodnikov za prekrške ugotovi, da mu sodnik ni sporočil
podatkov o svojem premoženjskem stanju v roku, kot ga določa drugi odstavek 39.
člena zakona o sodniški službi, ga Svet sodnikov za prekrške pozove, da mu v
roku, ki ga sam določi, predloži podatke v skladu z 10. Členom ZNOJF.
5. člen
Sodniki pošljejo izpolnjene A in B obrazce priporočeno po
pošti na Svet sodnikov za prekrške, Mala ulica 3, Ljubljana ali pa jih oddajo
neposredno strokovni službi Sveta sodnikov za prekrške. Izpolnjeni obrazci
morajo biti Svetu sodnikov za prekrške predloženi v zaprti kuverti. Na hrbtni strani
kuverte mora biti napisano ime in priimek sodnika, naziv in sedež organa ter
oznaka »Prijava premoženja – ZNOJF«.
6. člen
Strokovna služba evidentira prejem pošiljk, ki imajo oznako
»Prijava premoženja – ZNOJF« ter odtisne štampiljko »zaupno« in datum prejema.
7. člen
Predsednik oziroma v njegovi odsotnosti podpredsednik in
sodnik v strokovni službi Sveta sodnikov za prekrške skupaj odpreta pošiljko
ter preverita, ali sta obrazca A in B v celoti in pravilno izpolnjena.
Nepopolno oziroma napačno izpolnjeni obrazci se sodniku vrnejo s pozivom, naj
jih v roku 15 dni popravi. Popolno izpolnjena obrazca A in B se skupaj s
priloženo dokumentacijo vložita v posebno ovojnico Sveta sodnikov za prekrške z
oznako »ZNOJF«, ki se zapre in zapečati s pečatom Sveta sodnikov za prekrške.
Pod pečat se podpišejo osebe, ki so sodelovale pri obdelavi podatkov o
premoženjskem stanju sodnika. Na ovojnici se označi ime in priimek sodnika ter
odtisne štampiljka »zaupno«, navede pa se tudi datum, kdaj mora sodnik vložiti
novo prijavo.
O izpeljanem postopku se naredi na ovojnici uradni zaznamek,
v katerem se zapiše datum odprtja pošiljke in pečatenja ovojnice ter imena
oseb, ki so pri obdelavi podatkov sodelovale in ki uradni zaznamek tudi
podpišejo. Zapečatena ovojnica se priloži osebnemu spisu sodnika, ki se hrani v
zaklenjeni omari v prostorih strokovne službe Sveta sodnikov za prekrške. Ob ponovnem
pregledu podatkov o premoženjskem stanju sodnika na podlagi drugega odstavka 39.
člena zakona o sodniški službi in ZNOJF predsednik in sodnik v strokovni službi
Sveta sodnikov za prekrške pregledata ovojnice z obrazcema A in B, ki vsebujejo
podatke o premoženjskem stanju sodnikov, v skladu z zakonom, ki ureja varstvo
osebnih podatkov, in opravita primerjavo z že posredovanimi podatki. Po
opravljenem pregledu in primerjavi se obrazci s priloženo dokumentacijo vložijo
v novo ovojnico na način, kot je določen v prejšnjih odstavkih.
8. člen
Na podlagi pregleda dokumentacije in primerjave že posredovanih
podatkov o premoženjskem stanju sodnika predsednik in sodnik v strokovni službi
pripravita poročilo za sejo Sveta sodnikov za prekrške. Poročilo ima oznako
zaupno, če vsebuje osebne podatke. V poročilu se posebej navede primere, pri
katerih so bile ugotovljene razlike oziroma pomanjkljivi podatki. O spornih
primerih odloča Svet sodnikov za prekrške na seji. Glede varovanja podatkov v poročilu
velja enako kot za varovanje podatkov iz prijave.
9. člen
V skladu z 21. členom ZNOJF Svet sodnikov za prekrške pisno
pozove sodnika, na katerega se obravnavani primer nanaša, naj se izjavi o
ugotovljenih dejstvih in pisno posreduje svoje pripombe. Sodnik lahko poda izjavo
v roku, ki ga določi Svet sodnikov za prekrške, ki pa ne sme biti krajši od
desetih dni. Svet sodnikov za prekrške lahko povabi sodnika, da se o
ugotovljenih dejstvih izjavi neposredno na seji Sveta sodnikov za prekrške.
Sodnik, ki je vabljen na sejo Sveta sodnikov za prekrške, mora imeti zadosti
časa za pripravo, vendar najmanj deset dni od prejema vabila.
10. člen
O delu Sveta sodnikov za prekrške po ZNOJF se vodi poseben
zapisnik (oziroma del zapisnika).
Sodnik, na katerega se obravnavani primer nanaša, ima pravico
do vpogleda v poseben zapisnik (oziroma del zapisnika).
11. člen
Svet sodnikov za prekrške lahko s sklepom določi tudi druge
člane Sveta sodnikov za prekrške oziroma drugega zaposlenega v strokovni službi
Sveta sodnikov za prekrške, da imajo enake zadolžitve in pooblastila, kot so za
predsednika, podpredsednika in sodnika v strokovni službi Sveta sodnikov za
prekrške opredeljena po določbah tega poslovnika.
12. člen
Predsednik, sodnik v strokovni službi Sveta sodnikov za
prekrške, člani Sveta sodnikov za prekrške in delavci strokovne službe Sveta
sodnikov za prekrške, ki sodelujejo pri njegovem delu, so v skladu z zakonom,
ki ureja varstvo osebnih podatkov, dolžni ohraniti kot tajnost vse podatke, ki imajo
naravo osebnih podatkov, za katere zvedo pri svojem delu v Svetu sodnikov za
prekrške. V primeru kršitve tajnosti podatkov so predsednik, člani Sveta
sodnikov za prekrške in sodnik v strokovni službi Sveta odškodninsko odgovorni po
splošnih predpisih, delavci strokovne službe Sveta sodnikov za prekrške pa so
odgovorni tudi disciplinsko oziroma zaradi hujše kršitve pogodbe o zaposlitvi.
13. člen
Za vprašanja, ki niso urejena s tem poslovnikom, se uporablja
Poslovnik Sveta sodnikov za prekrške.
14. člen
Ta poslovnik začne veljati z dnem, ko ga sprejme Svet sodnikov
za prekrške z dvotretjinsko večino vseh članov, in se uporablja od dneva objave
v Uradnem listu Republike Slovenije.
Št. 53-2003
Ljubljana, dne 22. aprila 2003.
Predsednica
Sveta sodnikov za prekrške
Želja Cilenšek Bončina l. r.

OBRAZEC
A
OBRAZEC
B