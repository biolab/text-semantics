1. člen
(vsebina)
Ta pravilnik določa program usposabljanja in pogoje, ki jih
mora izpolnjevati strokovno osebje reševalne in gasilske službe na bolnišničnih
heliportih, način in postopek opravljanja preizkusa znanja ter izdajo potrdila.
2. člen
(pomen izrazov)
Izrazi, uporabljeni v tem pravilniku, imajo enak pomen, kot
ga določata Zakon o letalstvu (Uradni list RS, št. 81/10 – uradno
prečiščeno besedilo in 46/16) in Pravilnik o letališčih (Uradni list RS, št. 42/08
in 104/11).
3. člen
(pogoji za strokovno osebje)
Oseba, ki opravlja naloge reševalne in gasilske službe na
bolnišničnih heliportih, mora izpolnjevati naslednje pogoje:
-       
je polnoletna,
-       
ima najmanj IV. raven izobrazbe,
-       
je zdravstveno sposobna za opravljanje gasilske službe,
-       
ima potrdilo o usposobljenosti v skladu s 6. členom tega pravilnika
in
-       
je aktiven član prostovoljnega gasilskega društva, kar dokazuje s
potrdilom o aktivnem članstvu, ki ga izda vodstvo društva, ima najmanj čin
gasilec ter uspešno opravljena usposabljanja za tehničnega reševalca, nosilca
izolirnega dihalnega aparata ter gašenje notranjih požarov modul A, ali ima
uspešno zaključeno usposabljanje za poklic gasilec, kar izkazuje z listinami,
izdanimi v skladu z zakonom, ki ureja gasilsko službo.
4. člen
(izvajalci usposabljanja)
(1) Usposabljanje strokovnega osebja reševalne in
gasilske službe na bolnišničnih heliportih izvajajo letalske šole, ki
izpolnjujejo pogoje za usposabljanje letališkega strokovnega osebja za dela v
zvezi s požarno varnostjo zrakoplovov in letališč in imajo v skladu z zakonom,
ki ureja letalstvo, izdano dovoljenje za tako delo.
(2) Letalske šole morajo imeti v skladu z zakonom, ki
ureja letalstvo, odobren priročnik za usposabljanje strokovnega osebja
reševalne in gasilske službe na bolnišničnih heliportih.
5. člen
(program usposabljanja in potrdilo o opravljenem
usposabljanju)
(1) Program usposabljanja strokovnega osebja reševalne
in gasilske službe obsega teoretični in praktični del, ki ga izvajalci
usposabljanja opredelijo v priročniku iz drugega odstavka prejšnjega člena.
(2) Teoretični del usposabljanja obsega najmanj osem
pedagoških ur, praktični del usposabljanja pa najmanj sedem pedagoških ur.
(3) Program usposabljanja iz prvega odstavka tega člena
obsega naslednje module:
a)    
Modul 1 – Heliport, obratovanje heliporta ter način komunikacije:
- 
vrste in namen heliportov;
- 
zaznamovanje in obvezna oprema heliporta;
- 
obratovanje heliporta, pregled površin in opreme;
- 
operativni postopki in načini komunikacije na heliportu.
b)    
Modul 2 – Helikopter, varnostni postopki ter postopki v sili:
- 
vrste helikopterjev;
- 
zgradba helikopterja;
- 
nevarna območja helikopterja;
- 
zadrževanje v območju helikopterja ter način približevanja in
oddaljevanja od helikopterja;
- 
znaki posadke ob različnih dogodkih;
- 
varnostni postopki ter postopki v sili;
- 
naloge ter organiziranost reševalnih enot v Republiki Sloveniji.
c)    
Modul 3 – Varstvo pred požari ter obvladovanje požarne opreme na
heliportu:
- 
splošno o varnosti pri delu gasilca;
- 
oprema in sredstva za gašenje in reševanje;
- 
taktika reševanja in gašenja letalskih požarov;
- 
upravljanje protipožarne opreme;
- 
postopki v sili.
(4) Vsakemu udeležencu, ki se udeleži usposabljanja iz
prvega odstavka tega člena, izvajalec izda potrdilo o opravljenem
usposabljanju.
(5) Potrdilo iz prejšnjega odstavka mora vsebovati:
-       
naziv in naslov izvajalca usposabljanja;
-       
ime, priimek in naslov kandidata;
-       
obdobje opravljanja usposabljanja;
-       
datum in kraj izdaje potrdila.
6. člen
(preizkus znanja in izdaja potrdila o usposobljenosti)
(1) Preizkusa znanja se lahko udeleži oseba, ki je
pridobila potrdilo o opravljenem usposabljanju iz četrtega odstavka prejšnjega
člena.
(2) Preizkus znanja zajema teoretični in praktični del.
Teoretični del zajema najmanj osem vprašanj iz posameznega modula programa
usposabljanja iz tretjega odstavka prejšnjega člena. Praktični del preizkusa
znanja se opravlja v obliki gasilske vaje.
(3) Preizkus znanja izvede pooblaščena oseba, ki jo
imenuje Javna agencija za civilno letalstvo Republike Slovenije (v nadaljnjem
besedilu: agencija), v skladu z zakonom, ki ureja letalstvo.
(4) Uspeh kandidata na preizkusu znanja se oceni z
»opravil« ali »ni opravil«.
(5) Kandidat opravi preizkus znanja, če pri pisnem delu
doseže najmanj 80 odstotkov možnih točk in uspešno opravi praktični del
preizkusa znanja. Pri preizkusu se ne smejo uporabljati sistemi negativnega
točkovanja.
(6) O poteku teoretičnega in praktičnega preizkusa
znanja pooblaščena oseba sestavi poročilo.
(7) Potrdilo o usposobljenosti strokovnega osebja
reševalne in gasilske službe na bolnišničnih heliportih (v nadaljnjem besedilu:
potrdilo o usposobljenosti), ki je v prilogi 1, ki je sestavni del tega
pravilnika, izda agencija po predhodni odobritvi pooblaščene osebe, ki je
izvajala preizkus znanja.
(8) Potrdilo o usposobljenosti velja pet let od njegove
izdaje.
(9) Za podaljšanje veljavnosti potrdila o
usposobljenosti mora oseba ponovno opraviti usposabljanje iz 5. člena tega
pravilnika in preizkus znanja iz 6. člena tega pravilnika.
7. člen
(nadzorni organ)
Nadzor nad izvajanjem tega pravilnika opravlja agencija.
8. člen
(prehodna določba)
Do odobritve priročnikov za usposabljanje pooblaščenim
letalskim šolam usposabljanje izvaja agencija, in sicer najpozneje do
31. decembra 2018.
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-91/2016/29
Ljubljana, dne 26. avgusta 2016
EVA 2016-2430-0029
dr. Peter Gašperšič l.r.
Minister
za infrastrukturo

Priloga 1: Preizkus
znanja in izdaja potrdila o usposobljenosti