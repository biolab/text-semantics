1. člen
Ta uredba ureja postopek pridobitve uvoznega dovoljenja za
uvoz izdelkov, navedenih v prilogi 1 k tej uredbi, ki je njen sestavni del, s
poreklom iz Ljudske Republike Kitajske v Evropsko skupnost po 1. maju 2004.
2. člen
(1) Uvoz izdelkov iz priloge 1 bo po vstopu Republike
Slovenije v Evropsko skupnost mogoč le na podlagi uvoznega dovoljenja in v
okviru kvot iz te priloge.
(2) Kvota je razdeljena na dva dela, od katerih je eden
rezerviran za tradicionalne, drugi pa za nove uvoznike.
3. člen
(1) Uvoznik, ki lahko dokaže, da je izdelke iz priloge 1 s
poreklom iz Ljudske Republike Kitajske uvažal v Republiko Slovenijo v letu 2001
ali 2002, lahko vloži zahtevek, kot tradicionalni uvoznik. V tem primeru se
upoštevajo kvote iz stolpca 3 tabele v prilogi 1.
(2) Uvoznik, ki ne izpolnjuje pogojev iz prejšnjega odstavka
je novi uvoznik.
(3) V primeru iz prvega odstavka mora uvoznik zahtevku
priložiti dokazilo o uvozu izdelkov s poreklom iz Ljudske Republike Kitajske v
Republiko Slovenijo, ki jih zajema kvota, glede katere je vložen zahtevek.
(4) Kot dokazilo iz tretjega odstavka se štejejo:
-       
overjena kopija izvirnika dokumenta za sprostitev v prost promet,
izstavljenega na ime zadevnega uvoznika ali pa, če gre za tak primer, subjekta,
katerega dejavnost je prevzel;
-       
kateri koli dokumenti, ki jih sestavijo in potrdijo pristojni nacionalni
organi na podlagi razpoložljivih carinskih informacij in ki dokazujejo, da je
uvoznik sam opravil ali pa, če gre za tak primer, da je subjekt, katerega
dejavnost je prevzel, opravil uvoz zadevnih izdelkov.
4. člen
(1) Novi uvoznik vloži zahtevek za kvote iz stolpca 4 tabele
v prilogi 1, ob upoštevanju maksimalnih količin iz stoplca 5 te tabele.
(2) Novi uvozniki, ki so povezane osebe, lahko za posamezno
kvotno postavko vložijo samo en zahtevek.
(3) Nova uvoznika sta povezana samo:
a)    
če je eden od njiju član vodstva ali uprave podjetja drugega in obratno;
b)    
če pravno nastopata kot družbenika;
c)    
če sta delodajalec in delojemalec;
d)    
če kateri koli uvoznik neposredno ali posredno ima, poseduje ali
nadzoruje 5 ali več odstotkov delnic ali deležev z glasovalno pravico obeh
uvoznikov;
e)    
če eden od njiju neposredno ali posredno nadzira drugega;
f)     
če oba neposredno ali posredno nadzira tretja oseba;
g)    
če skupaj neposredno ali posredno nadzirata tretjo osebo;
h)    
če sta člana iste družine.
Osebi se štejeta za člane iste družine, če
sta v enem od naslednjih sorodstvenih razmerij:
- 
žena in mož
- 
starši in otrok,
- 
bratje in sestre (tudi polbratje in polsestre),
- 
stari starši in vnuki,
- 
stric ali teta in nečak ali nečakinja,
- 
tast in tašča ter zet ali snaha,
- 
svaki in svakinje.
5. člen
(1) Zahtevke za izdajo uvoznega dovoljenja uvozniki vložijo
na obrazcu iz priloge 2 k tej uredbi, ki je njen sestavni del. Obrazec je
dostopen na spletni strani Ministrstva za gospodarstvo: http://www.mg-rs.si. Zahtevki, ki ne bodo vloženi na
zgornjem obrazcu ne bodo upoštevani.
(2) Uvozniki lahko vložijo zahtevke na naslednje načine:
-       
po elektronski pošti;
-       
po telefaksu št. 01/478-3611;
-       
po pošti ali osebno na naslov: Ministrstvo za gospodarstvo, Področje
ekonomskih odnosov s tujino, Kotnikova 5, 1000 Ljubljana, s pripisom »Uvozna
dovoljenja«.
(3) Šteje se, da je zahtevek vložen, ko Ministrstvo za
gospodarstvo prejme popoln, podpisan in žigosan zahtevek.
(4) Zahtevke je mogoče vložiti do 31. decembra 2003 do 15.
ure. Zahtevki, ki bodo vloženi po preteku roka, ne bodo upoštevani.
(5) Za vsako kvotno postavko je potrebno vložiti samostojen
zahtevek.
6. člen
(1) Ministrstvo, pristojno za gospodarstvo bo zahtevke za
uvozna dovoljenja posredovalo Evropski komisiji. Slednja bo, glede razmerje med
skupno zahtevano količino v vseh državah članicah in državah pristopnicah
Skupnosti in razpisano kvoto določila količinska merila. Ministrstvo, pristojno
za gospodarstvo bo ta količinska merila uporabilo pri odobritvi zahtevkov
uvoznikov.
(2) Ministrstvo, pristojno za gospodarstvo bo uvozno
dovoljenje izdalo do 1. maja 2004 pod pogojem odobritve količine s strani
Evropske komisije in do višine odobrene količine.
7. člen
Ta uredba začne veljati naslednji dan po objavi v Uradnem
listu Republike Slovenije.
Št. 332-10/2003-1
Ljubljana, dne 4. decembra 2003.
EVA 2003-2111-0116
Vlada Republike Slovenije
dr. Slavko Gaber l. r.
Minister

Priloga
1
Priloga
2