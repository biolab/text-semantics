I. SPLOŠNE DOLOČBE
1. člen
Ta pravilnik določa postopke in pogoje
vodenja računov neposrednih in posrednih uporabnikov državnega in občinskih
proračunov pri Upravi Republike Slovenije za javna plačila (v nadaljevanju:
UJP).
2. člen
Posamezni izrazi, uporabljeni v tem
pravilniku, imajo naslednji pomen:
-       
plačilno navodilo: navodilo, s katerim proračunski uporabnik naloži UJP,
da izdela plačilni nalog v breme njegovega podračuna ter ga predloži Banki
Slovenije v izvršitev prek enotnega zakladniškega računa (v nadaljevanju: EZR);
-       
plačilno navodilo za SEPA direktno obremenitev (v nadaljevanju SDD):
navodilo, s katerim proračunski uporabnik kot prejemnik plačila po SDD na
podlagi plačnikovega soglasja naloži UJP, da izdela plačilno navodilo v dobro
podračuna proračunskega uporabnika ter ga predloži Banki Slovenije v izvršitev
prek EZR;
-       
plačilni nalog za SDD: nalog, s katerim prejemnik plačila na podlagi
soglasja proračunskega uporabnika naloži banki ali hranilnici, da izdela
plačilni nalog v breme podračuna proračunskega uporabnika kot plačnika po SDD;
-       
kritje na podračunu: pozitivno stanje (sredstva) na podračunu in
odobrena prekoračitev pozitivnega stanja na podračunu;
-       
vračilo SDD: zahteva ponudnika plačilnih storitev plačnika poslana
ponudniku plačilnih storitev prejemnika plačila SDD za vračilo originalnega
zneska SDD;
-       
povračilo SDD: zahteva plačnika SDD, poslana njegovemu ponudniku
plačilnih storitev za povračilo originalnega zneska SDD in pripadajočih
obresti;
-       
SEPA: enotni evropski plačilni prostor;
-       
zakladnica je notranja organizacijska enota Ministrstva za finance, ki
pokriva področje zakladništva;
-       
delni izpis podračuna: izpis vseh transakcij posameznega neposrednega
uporabnika državnega oziroma občinskega proračuna, ki so bile na določeni
delovni dan evidentirane prek skupnega podračuna, ali izpis transakcij za
nadzornike podračunov javnofinančnih prihodkov (v nadaljevanju: JFP);
-       
imetnik računa je proračunski uporabnik, ki sredstva računa vodi v svoji
poslovni knjigi;
-       
interna direktna obremenitev je plačilna transakcija, pri kateri UJP na
podlagi posebne izjave proračunskega uporabnika pripravi plačilno navodilo za
obremenitev podračuna proračunskega uporabnika za stroške iz 13. in 14. člena
tega pravilnika.
3. člen
Računi neposrednih in posrednih uporabnikov
državnega in občinskih proračunov (v nadaljevanju proračunski uporabniki) se
pri UJP vodijo kot:
-       
podračuni sistema EZR države oziroma občine,
-       
evidenčni račun za posebni račun z ničelnim stanjem, voden pri poslovni
banki,
-       
evidenčni račun za posebni namenski transakcijski račun (v nadaljevanju
PNTR), voden pri Banki Slovenije.
4. člen
(1) Podračuni neposrednih in posrednih
uporabnikov državnega oziroma občinskih proračunov (v nadaljevanju podračuni
proračunskih uporabnikov) se vodijo v domači valuti ter v tujih valutah, v
katerih se vodi EZR.
(2) UJP prek podračunov EZR izvršuje
le negotovinsko poslovanje proračunskih uporabnikov iz prejšnjega odstavka v
domači in tujih valutah. Dvige in pologe domače in tuje gotovine lahko
proračunski uporabniki izvršijo pri Banki Slovenije, ki vodi EZR države oziroma
občin, ter pri poslovnih bankah, in sicer z dvigom in pologom domače gotovine,
dvigom tuje gotovine s posebnega računa z ničelnim stanjem ter s pologom domače
in tuje gotovine neposredno na podračun proračunskega uporabnika.
5. člen
Proračunski uporabniki lahko prejemajo
oziroma nakazujejo sredstva le prek sistema EZR države oziroma občine, v katerega
so vključeni.
6. člen
(1) Proračunski uporabniki lahko v
breme svojega podračuna posredujejo:
-       
plačila v dobro podračunov proračunskih uporabnikov v okviru istega
sistema EZR oziroma drugih sistemov EZR,
-       
plačila v dobro drugih komitentov Banke Slovenije oziroma v dobro Banke
Slovenije,
-       
plačila v dobro bank in hranilnic ter njihovih komitentov,
-       
plačila v dobro tujih bank in njihovih komitentov,
-       
plačila v dobro svojih posebnih računov z ničelnim stanjem, odprtih pri
poslovnih bankah.
(2) Posredni uporabniki državnega ali
občinskega proračuna lahko v breme svojega podračuna izdajo prejemniku plačila
soglasje za plačilni nalog SDD.
(3) Neposredni uporabniki državnega
ali občinskega proračuna v breme svojega podračuna prejemniku plačila ne morejo
izdati soglasja za plačilni nalog SDD.
7. člen
(1) Za izvajanje plačil v dobro
svojega podračuna mora proračunski uporabnik z UJP skleniti pogodbo, ki ureja
odnose in pravila poslovanja s SDD prek UJP.
(2) Proračunski uporabnik lahko v
dobro svojega podračuna posreduje:
-       
plačila v breme podračunov proračunskih uporabnikov v okviru istega
sistema EZR oziroma drugih sistemov EZR,
-       
plačila v breme drugih komitentov Banke Slovenije,
-       
plačila v breme bank in hranilnic ter njihovih komitentov,
-       
plačila v breme tujih bank in njihovih komitentov v SEPA.
8. člen
Proračunski uporabnik prosto razpolaga s
sredstvi na podračunu, razen v delu, ki izhaja iz izdanih sklepov oziroma
odločb v skladu s predpisi o izvršbi in zavarovanju ter predloženih izvršnic v
izplačilo v skladu s predpisi o preprečevanju zamud pri plačilih.
9. člen
(1) Proračunski uporabnik lahko v
breme in v dobro svojega podračuna predloži le plačilna navodila, ki so
opredeljena v posebnem pravilniku.
(2) Plačilna navodila lahko
proračunski uporabnik predloži UJP z datumom izvršitve istega dne ali z
odloženim datumom izvršitve, vendar ne več kot za šestdeset dni od dneva
predložitve.
(3) Plačilna navodila za SDD lahko
proračunski uporabnik predloži UJP z odloženim datumom izvršitve, vendar ne več
kot za trideset dni od dneva predložitve.
10. člen
(1) Proračunski uporabnik lahko UJP
predloži plačilno navodilo v višini kritja na podračunu na dan zahtevane
izvršitve navodila.
(2) Plačilno navodilo imetnika
podračuna, ki se glasi na znesek, ki presega kritje na njegovem podračunu, se
postavi v čakalno vrsto za izvršitev ob zagotovitvi zadostnega kritja na
podračunu.
(3) Če na podračunu predlagatelja
plačilnega navodila iz prejšnjega odstavka tudi ob koncu delovnega dne ni
zagotovljeno zadostno kritje, UJP plačilno navodilo zavrne.
(4) Proračunski uporabnik lahko UJP
predloži plačilno navodilo za SDD v višini, o kateri je predhodno obvestil
plačnika.
11. člen
(1) Iz poravnalnega sistema UJP lahko
prejme vračilo ali povračilo SDD v breme podračuna proračunskega uporabnika.
Vračilo ali povračilo SDD se v poravnalnem sistemu poravna ne glede na kritje
na podračunu proračunskega uporabnika.
(2) Če vračilo ali povračilo SDD glasi
v breme zaprtega podračuna, usmeri UJP vračilo ali povračilo na podračun
pravnega naslednika proračunskega uporabnika.
(3) Če je stanje na podračunu
proračunskega uporabnika nižje od vračila ali povračila SDD, razliko do zneska vračila
ali povračila založi državni oziroma občinski proračun glede na pripadnost
proračunskega uporabnika posameznemu proračunu. UJP pripravi plačilni nalog za
prenos razlike do zneska vračila ali povračila iz podračuna proračuna države
oziroma občine na podračun proračunskega uporabnika. Nato UJP pripravi plačilni
nalog za vračilo založenih sredstev v dobro podračuna proračuna države oziroma
občine in ga postavi v čakalno vrsto odobrenega podračuna proračunskega
uporabnika proračuna države oziroma občine.
(4) V primeru, ko razpoložljivo stanje
na podračunu proračuna občine ne zadošča za vračilo, povračilo ali založitev
sredstev za vračilo ali povračilo SDD, UJP pripravi plačilni nalog za prenos
razlike do zneska vračila ali povračila iz podračuna proračuna države na
podračun proračuna občine. Nato UJP pripravi plačilni nalog za vračilo
založenih sredstev v dobro podračuna proračuna države in ga postavi v čakalno
vrsto odobrenega podračuna proračuna občine.
(5) Če je podračun proračunskega
uporabnika iz tretjega odstavka blokiran, UJP izvede vračilo ali povračilo SDD
v breme podračuna nerazporejenih sredstev. V tem primeru UJP pripravi plačilni
nalog za prenos sredstev s podračuna proračuna države oziroma občine na
podračun nerazporejenih sredstev. O izvedenem vračilu oziroma povračilu SDD UJP
obvesti proračunskega uporabnika in Ministrstvo za finance (v nadaljevanju MF)
oziroma občino, ki je založila sredstva. Glede vračila založenih sredstev se MF
oziroma občina dogovori s proračunskim uporabnikom.
(6) Če sta podračuna proračunskih
uporabnikov iz tretjega in četrtega odstavka blokirana, UJP izvede vračilo ali
povračilo SDD v breme podračuna nerazporejenih sredstev. V tem primeru UJP
pripravi plačilni nalog za prenos sredstev s podračuna proračuna države na podračun
nerazporejenih sredstev. O izvedenem vračilu oziroma povračilu SDD UJP obvesti
proračunskega uporabnika in občino ter MF, ker je založitev sredstev izvedena
iz državnega proračuna. Glede vračila založenih sredstev se MF dogovori z
občino, občina pa s proračunskim uporabnikom.
(7) Če je podračun proračunskega
uporabnika iz četrtega odstavka blokiran in podračun proračunskega uporabnika
iz tretjega odstavka nima zadostnih sredstev za vračilo ali povračilo SDD,
razliko do zneska vračila ali povračila založi državni proračun. UJP pripravi
plačilni nalog za prenos sredstev s podračuna proračuna države na podračun PU
iz tretjega odstavka. Nato UJP pripravi plačilni nalog za vračilo založenih
sredstev v dobro podračuna proračuna države in ga postavi v čakalno vrsto
odobrenega podračuna proračunskega uporabnika.
(8) Če vračilo ali povračilo SDD glasi
v breme JFP podračuna, UJP izvrši vračilo ali povračilo SDD v breme podračuna
nerazporejenih sredstev.
(9) UJP pripravi plačilni nalog za
prenos sredstev s podračuna proračunskega uporabnika prejemnika sredstev iz
naslova JFP, s katerega zagotavlja kritje za vračila JFP (v nadaljevanju
podračun za kritje), na podračun JFP ter plačilni nalog v breme podračuna JFP
in v dobro podračuna nerazporejenih sredstev.
(10) Če proračunski uporabnik,
prejemnik sredstev iz naslova JFP na podračunu za kritje nima zadostnih
sredstev za vračilo ali povračilo SDD, se zagotovi razlika za kritje iz
podračuna proračuna države. UJP pripravi plačilni nalog za prenos razlike v
breme podračuna proračuna države in v dobro podračuna za kritje in opravi
postopek iz devetega odstavka tega člena. Ko se obdelajo plačilni nalogi za
vračilo ali povračilo SDD, UJP pripravi plačilni nalog za vračilo založenih
sredstev v dobro podračuna proračuna države in ga postavi v čakalno vrsto
podračuna za kritje.
(11) Če ima proračunski uporabnik,
prejemnik sredstev iz naslova JFP, blokiran podračun za kritje, se kritje za
vračilo ali povračilo SDD v breme podračuna JFP zagotovi iz proračuna države.
UJP pripravi plačilni nalog za kritje v breme podračuna proračuna države in v
dobro podračuna JFP ter plačilni nalog v breme podračuna JFP in v dobro
podračuna nerazporejenih sredstev. UJP o izvedenem vračilu ali povračilu SDD
obvesti proračunskega uporabnika, prejemnika sredstev iz naslova JFP in MF. MF
in proračunski uporabnik prejemnik sredstev iz naslova JFP se dogovorita glede
vračila založenih sredstev.
(12) V primeru, ko razpoložljivo
stanje na EZR občine ne zadošča za vračila ali povračila SDD in je razlika do
zneska vračila ali povračila SDD založena iz podračuna proračuna države na
podračun proračuna občine, UJP pripravi plačilni nalog za vračilo založenih
sredstev v dobro podračuna proračuna države in ga postavi v čakalno vrsto
odobrenega podračuna proračuna občine.
(13) Če razpoložljivo stanje na EZR države oziroma občine
zadostuje, hkrati pa na podračunu proračuna države oziroma občine ni
razpoložljivega stanja, za poplačilo negativnih obresti iz drugega odstavka 14.
člena tega pravilnika, UJP pripravi plačilni nalog za prenos razlike do zneska
za poplačilo negativnih obresti iz podračuna nerazporejenih sredstev, odprtega
v okviru EZR države oziroma občine, na podračun proračuna države oziroma
občine. UJP isti dan pripravi plačilni nalog za vračilo založenih sredstev, in
sicer v breme podračuna proračuna EZR države oziroma občine in v dobro
podračuna nerazporejenih sredstev, odprtega v okviru EZR države oziroma občine,
in ga postavi v čakalno vrsto do zagotovitve sredstev na podračunu proračuna
države oziroma občine.
(14) Če razpoložljivo stanje na EZR občine zadostuje, hkrati
pa na podračunu proračuna občine ne zadošča za poplačilo stroškov iz prvega
odstavka 13. člena in prvega odstavka 14. člena tega pravilnika, UJP pripravi
plačilni nalog za prenos razlike do zneska za poplačilo stroškov iz podračuna
nerazporejenih sredstev, odprtega v okviru EZR občine, na podračun proračuna občine.
UJP isti dan pripravi plačilni nalog za vračilo založenih sredstev, in sicer v
breme podračuna proračuna občine in v dobro podračuna nerazporejenih sredstev,
odprtega v okviru EZR občine, in ga postavi v čakalno vrsto do zagotovitve
sredstev na podračunu proračuna občine.
(15) Če razpoložljivo stanje na podračunu proračunskega
uporabnika, vključenega v sistem EZR države, ne zadošča za izvršitev interne
direktne obremenitve za plačilo stroškov plačilnega prometa iz prvega odstavka
14. člena tega pravilnika, UJP pripravi plačilni nalog v breme tega podračuna
in v dobro računa Banke Slovenije ter ga postavi v čakalno vrsto do zagotovitve
sredstev na tem podračunu.
(16) V primeru, da v roku osmih dni na podračunu
proračunskega uporabnika iz prejšnjega odstavka razpoložljivo stanje ne zadošča
za poplačilo stroškov iz prejšnjega odstavka, UJP plačilni nalog iz prejšnjega
odstavka osmi dan nadomesti s plačilnim nalogom v breme podračuna proračuna
države in v dobro računa Banke Slovenije. Proračunski uporabnik, za katerega je
državni proračun poravnal stroške plačilnega prometa, mora na podračun
državnega proračuna vrniti založena sredstva, zato UJP v ta namen hkrati
pripravi plačilni nalog v breme podračuna proračunskega uporabnika iz
prejšnjega odstavka in v dobro podračuna proračuna države ter ga postavi v čakalno
vrsto vse do izvršitve.
12. člen
Občina oziroma država ima iz naslova
založitve sredstev za vračila ali povračila SDD pravico od UJP zahtevati
prekinitev poslovanja s SDD za posameznega proračunskega uporabnika. V tem
primeru UJP v 60 dneh od prejema zahteve s strani občine oziroma države
uveljavi prekinitev poslovanja proračunskega uporabnika s SDD, o čemer obvesti
proračunskega uporabnika.
13. člen
(1) UJP izda MF oziroma za finance
pristojnemu občinskemu organu
obračun stroškov na podlagi obračuna stroškov, ki ga za vodenje EZR in PNTR izda Banka Slovenije. UJP obračun objavi na UJPnet.
(2) Stroški iz prejšnjega odstavka se
plačajo Banki Slovenije na
osnovi interne direktne obremenitve. V ta namen imetnik podpiše pri UJP posebno izjavo.
14. člen
(1) Banka Slovenije izda obračun stroškov
za opravljen plačilni promet
EZR in PNTR. Na podlagi tega obračuna stroškov UJP pripravi posamične obračune
stroškov po proračunskih uporabnikih
in jih objavi na UJPnet. Plačilo stroškov izvrši UJP z interno direktno obremenitvijo. V ta namen proračunski uporabnik podpiše pri UJP posebno izjavo.
(2) Banka Slovenije izda obračun negativnih
obresti na stanje EZR in
PNTR, ki ga UJP objavi na UJPnet. Plačilo negativnih obresti izvrši Banka Slovenije peti delovni dan z direktno obremenitvijo:
-       
podračuna proračuna države, za stanje na EZR države in PNTR v preteklem
mesecu oziroma
-       
podračuna proračuna občine, za stanje na EZR občine v preteklem mesecu.
(3) Banka Slovenije izda obračun stroškov
upravljanja denarnih sredstev
EZR države oziroma občine MF oziroma za finance pristojnemu občinskemu organu, ki ga UJP objavi na UJPnet.
15. člen
(1) UJP obvešča proračunskega
uporabnika o spremembah in stanju na podračunu z izpiskom o prometu in stanju
na podračunu vsak delovni dan, ko nastane sprememba v stanju sredstev na
podračunu.
(2) Ne glede na določbo prvega
odstavka tega člena izpisek o prometu in stanju na podračunu, prek katerega
posluje več neposrednih uporabnikov državnega oziroma občinskih proračunov,
prejme MF oziroma za finance pristojen organ občinske uprave, neposredni
uporabniki državnega oziroma občinskih proračunov pa so s strani UJP obveščeni
z delnim izpisom podračuna.
(3) UJP obvešča zakladnico o
spremembah in stanju na PNTR proračunskega uporabnika državnega proračuna vsak
delovni dan, ko nastane sprememba v stanju sredstev na računu.
(4) UJP najmanj enkrat letno, obvezno
pa na zadnji dan koledarskega
leta, usklajuje stanja na podračunih in PNTR, za vsako valuto posebej, kot to določa pravilnik, ki opredeljuje vodenje registra posrednih in neposrednih
uporabnikov državnega in
občinskih proračunov ter postopke odpiranja in zapiranja računov.
16. člen
Izpiske o prometu in stanju na računu, ki
ga je proračunski uporabnik odprl izven sistema EZR pri poslovni banki ali
Banki Slovenije (v nadaljevanju banka), banka sproti posreduje UJP. UJP izpisek
o prometu in stanju vključi v bazo podatkov plačilnega prometa, nato pa izpisek
posreduje proračunskemu uporabniku na enak način, kot ga obvešča pri vodenju
podračuna.

Pravilnik o postopkih in pogojih vodenja
računov neposrednih in posrednih uporabnikov državnega in občinskih proračunov
pri Upravi Republike Slovenije za javna plačila (Uradni list RS, št. 109/12) vsebuje naslednji končni določbi:
»II. KONČNI DOLOČBI
17. člen
Z uveljavitvijo tega pravilnika preneha
veljati Pravilnik o načinu in postopku vodenja računov neposrednih in posrednih
proračunskih uporabnikov državnega in občinskih proračunov pri Upravi Republike
Slovenije za javna plačila (Uradni list RS, št. 79/04, 138/06, 120/07, 78/08 in
59/10 – ZOPSPU).
18. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopkih in pogojih vodenja računov neposrednih in posrednih
uporabnikov državnega in občinskih proračunov pri Upravi Republike Slovenije za
javna plačila (Uradni list RS, št. 92/14) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu
Republike Slovenije.«.

Pravilnik o dopolnitvi Pravilnika o postopkih
in pogojih vodenja računov neposrednih in posrednih uporabnikov državnega in
občinskih proračunov pri Upravi Republike Slovenije za javna plačila (Uradni
list RS, št. 24/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu
Republike Slovenije.«.