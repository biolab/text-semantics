1. SPLOŠNE DOLOČBE
1. člen
Pravilnik ureja postopke prijave
overiteljev, njihov vpis v javni register overiteljev v Republiki Sloveniji (v
nadaljevanju: register) in vodenje tega registra.
2. člen
Naloge v zvezi z vodenjem registra opravlja
ministrstvo, pristojno za informacijsko družbo (v nadaljnjem besedilu:
ministrstvo).
2.a člen
Posamezni izrazi, uporabljeni v tem
pravilniku, imajo naslednji pomen: 
1.    
»naziv storitve« je kratko ime storitve; 
2.    
»klasifikacija in verzija javnega dela
notranjih pravil overitelja« je navedba C.P.O.I.D. ter njena zaporedna
številka; 
3.    
»opis storitve« je kratka opredelitev storitve
z bistvenimi značilnostmi, ki popisuje njeno namembnost (zakaj se uporablja),
uporabnost (za koga je namenjena) in omejitev uporabe potrdil ali storitve; 
4.    
»vrsta potrdila« je lahko kvalificirano
potrdilo ali časovni žig; 
5.    
»podatki o imeniku potrdil« so podatki o
lokaciji in načinu dostopa do imenika; 
6.    
»register preklicanih potrdil« so podatki o
lokaciji in načinu dostopa do registra ter podatki o tehnoloških značilnostih
potrdila ali časovnega žiga. Zahtevani podatki vključujejo uporabljene
algoritme šifriranja in dolžino ključev za šifriranje; 
7.    
»pooblaščena oseba« je javni uslužbenec
ministrstva, ki ga minister, pristojen za informacijsko družbo, pooblasti za
vodenje registra overiteljev.
2. PRIJAVA V REGISTER
3. člen
Vlogo za prijavo v register vloži overitelj
ali njegov pooblaščeni zastopnik v elektronski ali pisni obliki na predpisanem
obrazcu (priloga 1 tega pravilnika). Vlogi je treba priložiti zahtevano
dokumentacijo.
Vloga mora vsebovati podatke o overitelju
oziroma osebi, ki opravlja naloge overitelja, ter naslednje podatke za vsako
prijavljeno storitev: 
1.    
naziv storitve, 
2.    
naslov dokumenta z javnim delom notranjih
pravil overitelja, 
3.    
klasifikacija z verzijo javnega dela notranjih
pravil overitelja (C.P.O.I.D), 
4.    
spletni naslov, na katerem je javni del
notranjih pravil overitelja javno dostopen v elektronski obliki, 
5.    
opis storitve, 
6.    
vrsta potrdil, 
7.    
podatki o imeniku potrdil, 
8.    
podatki o registru preklicanih potrdil, 
9.    
podatki o tehnoloških značilnostih potrdila ali
časovnega žiga, 
10. 
pogostost osveževanja imenika in registra
preklicanih potrdil, če obstajata, 
11. 
naslov in kontaktni podatki o službi za preklic
ali drugi dežurni službi overitelja, 
12. 
naslov in kontaktni podatki o prijavni službi
overitelja, 
13. 
o postopku in načinu preverjanja identitete
imetnikov potrdil, 
14. 
rok veljavnosti izdanih potrdil, 
15. 
začetek opravljanja storitve, 
16. 
konec opravljanja storitve. 
Vlogi mora biti priložen javni del
notranjih pravil overitelja.
4. člen
Če bo overitelj izdajal kvalificirana
potrdila mora vloga vsebovati tudi podatke o številu, izobrazbi in
usposobljenosti overiteljevih zaposlenih ter dokaz o sklenjenem obveznem
zavarovanju.
5. člen
Vloga tujega overitelja, ki se želi vpisati
v register, mora vsebovati tudi podatke o izpolnjevanju pogojev glede
veljavnosti njegovih potrdil v Republiki Sloveniji.
6. člen
Vloga mora biti v slovenskem jeziku,
priložena dokumentacija pa v slovenskem ali angleškem jeziku, po predhodnem
soglasju pooblaščene osebe pa je lahko tudi v drugem jeziku.
7. člen
Priložena dokumentacija ostane po končanem
preverjanju v arhivu ministrstva.
Dokumentacija, ki je zaupna na podlagi
veljavnih predpisov ali upravičene zahteve overitelja, se varuje kot uradna
tajnost.
8. člen
Pooblaščena oseba odloči o vpisu overitelja
v register v osmih dneh od prejema popolne vloge.
9. člen
Kakršnokoli spremembo podatkov v vlogi ali
v javnem delu notranjih pravil overitelja je treba takoj pisno ali v
elektronski obliki na predpisanem obrazcu (priloga 2 tega pravilnika) prijaviti
ministrstvu.
Pooblaščena oseba prijavljeno spremembo
prouči in odloči, če je zaradi nje treba popraviti navedbe v registru.
Če se izve za spremembo pomembnejših
podatkov o overitelju ali pomembnejših podatkov,
navedenih v vlogi, ali iz priložene dokumentacije, pooblaščena oseba po uradni
dolžnosti začne postopek v skladu s prejšnjim odstavkom in o tem obvesti
overitelja.
10. člen
(črtan)
3. VODENJE REGISTRA
11. člen
Register vsebuje naslednje podatke o
overiteljih: 
1.    
naziv overitelja, 
2.    
firma oziroma osebno ime osebe, ki opravlja
dejavnost overitelja, 
3.    
sedež oziroma stalno bivališče osebe, ki
opravlja dejavnost overitelja, 
4.    
elektronski poštni in spletni naslov
overitelja, 
5.    
telefonsko in faks številko overitelja, 
6.    
podatke o storitvah overitelja iz 3. člena tega
pravilnika.
12. člen
Ministrstvo vodi register overiteljev v
elektronski obliki. Register podpisuje z varnim elektronskim podpisom
pooblaščena oseba.
Podatki v registru se osvežijo nemudoma po
izdaji odločbe. 
13. člen
Register se vodi v slovenskem in angleškem
jeziku.

Priloga 1: Podatki o overitelju
Priloga 2: Prijava predloga spremembe vpisa v
registru

Pravilnik o prijavi overiteljev in vodenju
registra overiteljev v Republiki Sloveniji (Uradni list RS, št. 99/01)
vsebuje naslednje prehodne in končne določbe:
»4. PREHODNE IN KONČNE DOLOČBE
14. člen
Direkcija vzpostavi register v petnajstih
dneh od začetka veljavnosti tega pravilnika.
15. člen
Overitelje, ki so svojo dejavnost prijavili
pred začetkom veljavnosti tega pravilnika, Direkcija po uradni dolžnosti pozove
k posredovanju podatkov za vpis v register iz 3. člena tega pravilnika ter jih
zatem vpiše v register.
16. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o prijavi overiteljev in vodenju registra overiteljev v Republiki
Sloveniji (Uradni list RS, št. 42/07) vsebuje naslednje prehodne in
končne določbe:
»PREHODNE IN KONČNE DOLOČBE
12. člen
Ministrstvo vzpostavi register v skladu s
tem pravilnikom v 15 dneh od začetka veljavnosti tega pravilnika.
Overitelje, ki so svojo dejavnost prijavili
pred začetkom veljavnosti tega pravilnika, pooblaščena oseba, skladno s 3.
členom pravilnika, po uradni dolžnosti pozove k posredovanju manjkajočih
podatkov za vpis v register.
13. člen
Ta pravilnik začne veljati petnajsti dan po
objavi v Uradnem listu Republike Slovenije.«.