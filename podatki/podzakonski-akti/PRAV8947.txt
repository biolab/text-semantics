1. člen
Ta pravilnik določa pogoje za uresničevanje pravice do
ustrezne verske duhovne oskrbe v bolnišnicah in pri drugih izvajalcih
zdravstvenih storitev, kjer se v okviru mreže javne zdravstvene službe izvaja
stacionarna zdravstvena oskrba in nujna medicinska pomoč (v nadaljnjem
besedilu: zdravstvena ustanova).
2. člen
(1) Pacienti, njihove bližnje osebe in druge osebe, ki se
nahajajo v zdravstveni ustanovi (v nadaljnjem besedilu: oskrbovanci) imajo v
času, ko se nahajajo v zdravstveni ustanovi, pravico do verske duhovne oskrbe v
skladu z zakonom, tem pravilnikom in pravili zdravstvene ustanove. 
(2) Bližnje osebe iz prejšnjega odstavka so druge osebe zunaj
kroga ožjih družinskih članov, ki so s pacientom v zaupnem razmerju in to
lastnost vsaj verjetno izkažejo. 
(3) O pravici iz prvega odstavka tega člena se oskrbovance na
primeren način obvesti ob sprejemu oziroma prihodu v zdravstveno ustanovo.
3. člen
(1) Naloge verske duhovne oskrbe se opravljajo na podlagi
standarda verske duhovne oskrbe ena oseba, ki izvaja naloge verske duhovne
oskrbe posamezne cerkve oziroma druge verske skupnosti (v nadaljnjem besedilu:
duhovnik), na 500 hospitaliziranih pacientov povprečne dnevne zasedenosti
zdravstvene ustanove, izračunano iz obdobja enega leta, v vseh zdravstvenih
ustanovah, razen v onkoloških in psihiatričnih zdravstvenih ustanovah oziroma v
ustanovah za rehabilitacijo oseb, kjer se uporablja standard verske duhovne
oskrbe en duhovnik na 300 hospitaliziranih pacientov. Če zdravstvena ustanova
oskrbuje večje ali manjše število oskrbovancev, se število duhovnikov določi
sorazmerno. 
(2) Duhovniku lahko pri opravljanju nalog verske duhovne
oskrbe v zdravstveni ustanovi pomaga duhovni spremljevalec, ki oskrbovance spremlja
in jim nudi duhovno podporo in pomoč.
4. člen
(1) Zdravstvena ustanova zagotovi prostorske in tehnične
pogoje za versko duhovno oskrbo. 
(2) Oskrbovanci imajo pravico do prostega dostopa do
prostorov, namenjenih za versko duhovno oskrbo (v nadaljnjem besedilu: sakralni
prostor). Pacientu, ki zaradi svojega zdravstvenega stanja ne more samostojno
dostopati do sakralnega prostora, se zagotovi verska duhovna oskrba v njegovi
bolniški sobi. V nujnih primerih se verska duhovna oskrba omogoči tudi v prostorih
za reanimacijo in drugih prostorih, ki zahtevajo poseben način dela in gibanja.
(3) Zdravstvena ustanova omogoči oskrbovancem prejemanje
knjig z versko vsebino in napotkov.
5. člen
(1) Naloge verske duhovne oskrbe, ki se lahko izvajajo v
zdravstveni ustanovi, so: 
-       
organiziranje in omogočanje verskih dejavnosti in obredov, 
-       
obiskovanje in duhovno spremljanje pacientov, 
-       
nudenje pogovorov in verske duhovne pomoči oskrbovancem, 
-       
zagotavljanje obredov ob verskih praznikih, 
-       
nudenje verskih obredov ob umrlih pacientih, 
-       
nudenje verske in duhovne oskrbe v nujnih primerih, 
-       
druge naloge na področju verske duhovne oskrbe. 
(2) Duhovniki in duhovni spremljevalci opravljajo naloge iz
prejšnjega odstavka tako, da ne motijo ali ovirajo postopka zdravljenja
oskrbovancev oziroma rednega dela zdravstvenih delavcev in zdravstvenih
sodelavcev, zdravstveni delavci in zdravstveni sodelavci pa spoštujejo pravico
oskrbovanca do verske duhovne oskrbe, tako da duhovnikom oziroma duhovnim
spremljevalcem zagotavljajo nemoteno opravljanje službe ob primernem času.
6. člen
Nesporazumi, ki nastanejo v zvezi z uresničevanjem pravice do
verske duhovne oskrbe, se rešujejo na podlagi sporazuma med posamezno
registrirano cerkvijo oziroma drugo versko skupnostjo in Vlado Republike
Slovenije.
7. člen
(1) Finančna sredstva za organiziranje verske duhovne oskrbe
zagotavlja zdravstvena ustanova v skladu z zakonom, ki ureja versko svobodo. 
(2) Zdravstvena ustanova zagotavlja versko duhovno oskrbo na
podlagi sklenjene pogodbe o zaposlitvi z duhovnikom za polni ali skrajšani
delovni čas oziroma na podlagi sklenjene podjemne pogodbe ali druge pogodbe
civilnega prava, v skladu z merili iz 3. in 5. člena tega pravilnika.
8. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-124/2008
Ljubljana, dne 7. oktobra 2008
EVA 2007-2711-0125
Zofija Mazej Kukovič l.r. 
Ministrica 
za zdravje