1. člen
(vsebina)
Ta pravilnik določa podrobnejše pogoje za priznanje skupine proizvajalcev
za skupno trženje (v nadaljnjem besedilu: skupina proizvajalcev).
2. člen
(sektorji, za katere se prizna skupina proizvajalcev)
Skupina proizvajalcev se prizna za naslednje sektorje:
1.     
sadje in zelenjava;
2.     
meso, mesni izdelki in žive živali goveda;
3.     
meso, mesni izdelki in žive živali drobnice ter gojene divjadi;
4.     
sladkorna pesa;
5.     
gozdni lesni proizvodi;
6.     
konoplja;
7.     
čebelji proizvodi;
8.     
kmetijski proizvodi iz sheme kakovosti ekološka pridelava in predelava;
9.     
krušna pšenica;
10.  
zelišča;
11.  
okrasne rastline;
12.  
bučno olje;
13.  
grozdje za vino;
14.  
krompir;
15.  
žita;
16.  
pivovarski ječmen;
17.  
oljčno olje in namizne oljke ali
18.  
vino.
3. člen
(pogoji za priznanje skupine proizvajalcev)
(1) Skupina proizvajalcev mora izpolnjevati naslednje
pogoje:
1.     
za sektor sadje in zelenjava: imeti mora najmanj sedem članov, ki
pridelujejo sadje oziroma zelenjavo na obsegu najmanj 20 ha primerljivih
kmetijskih površin (v nadaljnjem besedilu: PKP), ki jih imajo člani v uporabi;
2.     
za sektor meso, mesni izdelki in žive živali goveda: imeti mora najmanj
15 članov, ki imajo v reji najmanj 20 glav velike živine (v nadaljnjem
besedilu: GVŽ) goveda;
3.     
za sektor meso, mesni izdelki in žive živali drobnice ter gojene
divjadi: imeti mora najmanj 15 članov, ki imajo v reji najmanj 20 GVŽ drobnice
ali gojene divjadi;
4.     
za sektor sladkorna pesa: imeti mora najmanj deset članov, ki
pridelujejo sladkorno peso na najmanj 50 ha kmetijskih površin za namen
pridelave sladkorne pese;
5.     
za sektor gozdni lesni proizvodi: imeti mora najmanj pet članov, ki
imajo v lasti ali solasti najmanj 50 ha gozdnih zemljišč v skladu z zakonom, ki
ureja gozdove;
6.     
za sektor konoplja: imeti mora najmanj pet članov, ki imajo dovoljenje
za gojenje konoplje na najmanj 10 ha površin kmetijskih zemljišč, namenjenih za
gojenje konoplje;
7.     
za sektor čebelji proizvodi: imeti mora najmanj pet članov, ki imajo
najmanj 200 čebeljih družin, kar je razvidno iz centralnega registra
čebelnjakov;
8.     
za sektor kmetijski proizvodi iz sheme kakovosti ekološka pridelava in
predelava: imeti mora najmanj deset članov, ki imajo:
- 
certifikat za ekološko pridelavo in predelavo v skladu s predpisi, ki
urejajo ekološko kmetovanje, in
- 
najmanj 20 ha PKP v uporabi oziroma 40 GVŽ, pri čemer morajo kmetijske
površine v uporabi in živali, ki jih imajo v reji, izpolnjevati zahteve iz
predpisov, ki urejajo ekološko kmetovanje;
9.     
za sektor krušna pšenica: imeti mora najmanj 100 članov, ki
pridelujejo pšenico na najmanj 300 ha kmetijskih površin za namen pridelave
pšenice;
10.  
za sektor zelišča: imeti mora najmanj pet članov, ki pridelujejo zelišča
na najmanj 5 ha PKP, ki jih imajo v uporabi;
11.  
za sektor okrasne rastline: imeti mora najmanj pet članov, ki
pridelujejo okrasne rastline na najmanj 5 ha PKP, ki jih imajo v uporabi;
12.  
za sektor bučno olje: imeti mora najmanj deset članov, ki pridelujejo
buče za namen pridelave bučnega olja na najmanj 50 ha kmetijskih površin za
namen pridelave buč;
13.  
za sektor grozdje za vino: imeti mora najmanj deset članov, ki
pridelujejo grozdje za namen pridelave vina na najmanj 20 ha kmetijskih
površin, namenjenih vinski trti;
14.  
za sektor krompir: imeti mora najmanj deset članov, ki pridelujejo
krompir na najmanj 50 ha kmetijskih površin;
15.  
za sektor žita: imeti mora najmanj 100 članov, ki pridelujejo žita na
najmanj 300 ha kmetijskih površin za namen pridelave žit;
16.  
za sektor pivovarski ječmen: imeti mora najmanj 25 članov, ki
pridelujejo pivovarski ječmen na najmanj 75 ha kmetijskih površin za namen
pridelave pivovarskega ječmena;
17.  
za sektor oljčno olje in namizne oljke: imeti mora najmanj pet članov,
ki pridelujejo oljke za namen proizvodnje oljčnega olja na najmanj 8 ha
kmetijskih površin oljčnikov;
18.  
za sektor vino: imeti mora najmanj deset članov, ki letno pridelajo
najmanj 100.000 litrov vina.
(2) GVŽ iz 2., 3. in 8. točke prejšnjega odstavka je
ekvivalent, ki se izračuna iz koeficientov za izračun GVŽ za posamezne vrste in
kategorije rejnih živali v skladu s pravilnikom, ki ureja evidenco imetnikov
rejnih živali in evidenco rejnih živali.
(3) Gozdni lesni proizvodi iz 5. točke prvega odstavka
tega člena so les in lesni proizvodi ter gozdni lesni sortimenti v skladu z
zakonom, ki ureja gozdove. Podatek o površini gozdnih zemljišč iz 5. točke
prvega odstavka tega člena se prevzame iz zemljiškega katastra.
(4) Posamezen član skupine proizvajalcev ne sme imeti v
uporabi več kot 49 % kmetijskih površin oziroma PKP, ki jih imajo v uporabi vsi
člani skupine proizvajalcev. Če gre za sektor iz 2., 3., 7. ali 8. točke prvega
odstavka tega člena, posamezen član skupine proizvajalcev ne sme imeti v reji
več kot 49 % GVŽ ali čebeljih družin, ki jih imajo v reji vsi člani skupine
proizvajalcev. Če gre za sektor iz 5. točke prvega odstavka tega člena,
posamezen član skupine proizvajalcev ne sme imeti v lasti ali solasti več kot
49 % gozdnih zemljišč, ki jih imajo v lasti ali solasti vsi člani skupine
proizvajalcev.
(5) Obseg kmetijskih površin iz 4., 9. in 12. do 17.
točke prvega odstavka tega člena je razviden iz zbirne vloge člana skupine
proizvajalcev, vložene v skladu s predpisom, ki ureja izvedbo ukrepov kmetijske
politike, v letu pred letom vložitve vloge za priznanje.
(6) Količina pridelanega vina iz 18. točke prvega odstavka
tega člena je količina vina, prijavljena v register pridelovalcev grozdja in
količina vina, letnika, ki je enak koledarskemu letu pred vložitvijo vloge za
priznanje.
(7) Obseg PKP iz 1., 8., 10. in 11. točke prvega
odstavka tega člena je obseg površin, na katerih se pridelujejo sadje in
zelenjava, hmelj, zelišča ali okrasne rastline, in se izračuna na podlagi vrste
dejanske rabe GERK-a iz pravilnika, ki ureja register kmetijskih gospodarstev
in vrste kmetijskih rastlin iz zbirne vloge iz prejšnjega odstavka, pri čemer
se za 1 ha PKP šteje:
-       
ha površin z naslednjimi vrstami dejanske rabe GERK: 1100 – njiva, 1610
– kmetijsko zemljišče v pripravi ali 1161 – hmeljišče v premeni;
-       
2 ha površin z naslednjimi vrstami rabe GERK: 1222 – ekstenzivni
sadovnjak;
-       
0,25 ha trajnih nasadov z naslednjimi vrstami rabe GERK: 1221 –
intenzivni sadovnjak, 1180 – trajne rastline na njivskih površinah (nasadi
belušev, artičok, zelišč), 1160 – hmeljišče, 1181 – trajne rastline na njivskih
površinah, kjer pridelava ni v tleh, ali 1170 – jagode na njivi;
-       
0,1 ha rastlinjakov z naslednjimi vrstami rabe GERK: 1190 – rastlinjak,
1191 – rastlinjak, kjer pridelava ni v tleh, ali 1192 – rastlinjak s sadnimi
rastlinami.
(8) Ne glede na določbo prve alineje prejšnjega odstavka
se za vrsto dejanske rabe 1100 – njiva in 1161 – hmeljišče v premeni za 1 ha
PKP šteje 0,25 ha površine, če se na tej površini pridelujejo zelišča.
(9) Pogoj glede obsega kmetijskih površin, obsega
gozdnih zemljišč, števila čebeljih družin, količine pridelanega vina ali
števila GVŽ iz prvega odstavka tega člena morajo izpolniti vsi člani skupine
proizvajalcev skupaj, pri čemer mora vsak član skupine proizvajalcev prispevati
k izpolnjevanju tega pogoja.
(10) Člani skupine proizvajalcev so nosilci kmetijskih
gospodarstev, ki so vpisana v register kmetijskih gospodarstev in vlagajo
zbirno vlogo v skladu s predpisom, ki ureja izvedbo ukrepov kmetijske politike.
(11) Ne glede na prejšnji odstavek se pogoj iz
prejšnjega odstavka ne uporablja, če gre za sektor gozdni lesni proizvodi ali
sektor čebelji proizvodi. Če gre za sektor čebelji proizvodi, mora imeti član
skupine proizvajalcev urejene podatke v registru čebelnjakov v skladu s
predpisom, ki ureja označevanje čebelnjakov in stojišč.
(12) Skupina proizvajalcev trži proizvode iz sektorja,
za katerega je priznana, pri čemer mora tržiti kmetijske proizvode iz priloge I
Pogodbe o delovanju Evropske unije (UL C št. 202 z dne
7. 6. 2016, str. 47), razen ribiškega proizvoda in proizvoda iz
ribogojstva iz priloge I Uredbe (EU) št. 1379/2013 Evropskega parlamenta
in Sveta z dne 11. decembra 2013 o skupni ureditvi trgov za ribiške
proizvode in proizvode iz ribogojstva in o spremembi uredb Sveta (ES) št.
1184/2006 in (ES) št. 1224/2009 ter razveljavitvi Uredbe Sveta (ES) št. 104/
2000 (UL L št. 354 z dne 28. 12. 2013, str. 1), (v nadaljnjem
besedilu: kmetijski proizvod).
(13) Za namen trženja kmetijskih proizvodov mora skupina
proizvajalcev voditi ustrezno ločeno računovodstvo v skladu s slovenskimi
računovodskimi standardi in pravili skrbnega računovodenja. Če skupina
proizvajalcev poleg kmetijskih proizvodov trži tudi druge proizvode iz
sektorja, za katerega je priznana, mora voditi ločeno knjigovodstvo za obe
vrsti proizvodov.
(14) Vsak član skupine proizvajalcev trži proizvode iz
sektorja, za katerega je skupina proizvajalcev priznana, preko skupine
proizvajalcev v skladu s pravili iz 1. točke šestnajstega odstavka tega člena.
(15) Nosilec kmetijskega gospodarstva je lahko član ene
skupine proizvajalcev za posamezen sektor iz prejšnjega člena. Lastnik oziroma
solastnik gozdnega zemljišča je lahko član le ene skupine proizvajalcev za
sektor gozdni lesni proizvodi.
(16) Skupina proizvajalcev mora imeti naslednja poslovna
pravila, ki so določena z aktom o ustanovitvi ali pogodbo o delovanju skupine
proizvajalcev:
1.     
pravila v zvezi s trženjem proizvodov njenih članov;
2.     
računovodska pravila;
3.     
pravila glede financiranja skupine proizvajalcev;
4.     
pravila glasovanja, pri čemer posamezen član skupine ne sme imeti več
kot 20 % glasovalnih pravic;
5.     
sankcije za kršitve, zlasti za neizpolnitev finančnih obveznosti;
6.     
pravila in postopki za pridobitev članstva, vključno z obdobjem trajanja
članstva, ki ne more biti krajše od enega koledarskega leta;
7.     
obveznost članov, da zagotavljajo informacije iz 4. člena tega
pravilnika, ki jih za statistični namen oziroma za namen spremljanja in
poročanja potrebuje skupina proizvajalcev, ter
8.     
pravila za prenehanje članstva in posledice prenehanja.
(17) Pravna oseba lahko pridobi status ene ali več
skupin proizvajalcev. Pravna oseba ne more biti priznana kot skupina proizvajalcev
za sektor iz 1. točke prejšnjega člena, če je priznana kot organizacija
proizvajalcev za sektor sadje in zelenjava v skladu s predpisom, ki ureja
priznanje organizacij proizvajalcev za sektor sadje in zelenjava.
(18) Če pravna oseba poleg sektorja kmetijski proizvodi
iz sheme kakovosti ekološka pridelava in predelava hkrati pridobi priznanje
tudi za drug sektor iz prejšnjega člena, razen za sektor gozdni lesni
proizvodi, se šteje, da so proizvodi iz drugega sektorja proizvodi, ki niso
proizvodi iz sektorja kmetijski proizvodi iz sheme kakovosti ekološka pridelava
in predelava.
4. člen
(vloga za priznanje skupine proizvajalcev)
(1) Vloga za priznanje skupine proizvajalcev se pošlje
ministrstvu, pristojnemu za kmetijstvo, gozdarstvo in prehrano, ter mora
vsebovati:
1.     
podatke o firmi, sedežu oziroma naslovu, matični številki pravne osebe,
pravnoorganizacijski obliki ter telefonsko številko, elektronski naslov
vlagatelja, datum vpisa v sodni register, število članov skupine proizvajalcev;
2.     
navedbo sektorja iz 2. člena tega pravilnika, za katerega se vlaga vloga
za priznanje;
3.     
podatke o članih skupine proizvajalcev: osebno ime ali naziv, EMŠO ali
matično številko, naslov ali sedež in KMG-MID številko kmetijskega
gospodarstva. Če gre za sektor gozdni lesni proizvodi, vloga za priznanje ne
vsebuje KMG-MID številke kmetijskega gospodarstva.
(3) Vlogi za priznanje skupine proizvajalcev se
priložijo naslednje priloge:
1.     
izjave vseh članov skupine proizvajalcev o soglasju za vključitev v
skupino proizvajalcev ter o trženju preko skupine proizvajalcev, za katero se
vlaga vloga za priznanje;
2.     
poslovna pravila o delovanju skupine proizvajalcev iz petnajstega
odstavka prejšnjega člena in
3.     
izjava skupine proizvajalcev, da bo vodila ločeno knjigovodstvo za
proizvode iz sektorja, za katerega vlaga vlogo za priznanje, oziroma da bo
vodila ločeno knjigovodstvo za kmetijske proizvode in druge proizvode iz
sektorja, za katerega vlaga priznanje, če bo poleg kmetijskih proizvodov tržila
tudi druge proizvode.

Pravilnik o priznanju skupine proizvajalcev za
skupno trženje (Uradni list RS, št. 23/18) vsebuje naslednjo končno določbo:
»5. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o priznanju skupine proizvajalcev za skupno trženje (Uradni list RS,
št. 46/19) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o priznanju skupine proizvajalcev za skupno trženje (Uradni list RS,
št. 133/21) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.