1. člen
Zdravniška zbornica Slovenije (v nadaljnjem besedilu:
zbornica) je samostojna poklicna organizacija zdravnikov in zdravnic,
zobozdravnikov in zobozdravnic (v nadaljnjem besedilu: zdravnikov), ki
opravljajo svoj poklic na območju Republike Slovenije.
2. člen
Zbornica je pravna oseba s sedežem v Ljubljani. Zbornica
nadaljuje tradicijo Zdravniške zbornice Slovenije, ustanovljene leta 1923 v
Ljubljani, s tem da izvršuje poslanstva in naloge, določene s tem statutom.
Zbornica ima znak, ki je okrogle oblike, z besedilom:
Zdravniška zbornica Slovenije, s stiliziranim Kaducejevim simbolom zdravništva
v sredini znaka, v grafični podobi palice s kačo. Simbol je zaščiten.
Zbornično glasilo revija ISIS ima grafični znak, boginjo
Isis, z dvema kriloma, ki je zaščiten.
Način uporabe žiga določi izvršilni odbor zbornice s posebnim
pravilnikom.
3. člen
Članstvo v zbornici je čast in obveza za vse, ki kot
zdravniki delajo neposredno z bolniki na območju Republike Slovenije.
Zdravniki, ki živijo v Republiki Sloveniji, pa ne delajo z
bolniki, smejo biti člani zbornice, če tako želijo, in če sprejemajo pravice in
obveznosti članov po tem statutu.
Skupščina Zbornice lahko podeli zdravniku častno članstvo v
zbornici.
4. člen
Zbornica ščiti in zastopa interese zdravništva, skrbi za
pravilno ravnanje in ugled zdravnikov s tem, da izpolnjuje naslednje naloge in
izvaja naslednje dejavnosti:
1.     
oblikuje kodeks medicinske deontologije, preverja ravnanje zdravnikov in
ukrepa v zvezi s kršenjem kodeksa;
2.     
vodi register svojih članov ter izdaja članske izkaznice;
3.     
daje, podaljšuje in odvzema dovoljenja za samostojno opravljanje dela
zdravnikov;
4.     
sodeluje pri oblikovanju dodiplomskega izobraževalnega programa za
zdravnike;
5.     
načrtuje, spremlja in nadzoruje sekundarijat, specializacijo in druge
oblike podiplomskega strokovnega izpopolnjevanja svojih članov s preverjanjem
usposobljenosti;
6.     
organizira in izvaja strokovne seminarje, strokovna srečanja in druge
oblike strokovnega izobraževanja in izpopolnjevanja;
6.a  izvaja
znanstveno in raziskovalno dejavnost;
7.     
izvaja strokovni nadzor s svetovanjem;
8.     
sodeluje pri pripravi zakonskih predpisov, planskih dokumentov in
kadrovskih načrtov na področju zdravstva;
9.     
določa ceno zdravnikovega dela in soodloča pri sprejemanju cen
zdravstvenih storitev;
10.  
zastopa interese zdravnikov pri sklepanju pogodb z Zavodom za
zdravstveno zavarovanje Slovenije;
11.  
sodeluje pri sklepanju kolektivnih pogodb in sklepa kolektivne pogodbe v
imenu zasebnih zdravnikov kot delodajalcev ter s tem skrbi za realno
vrednotenje zdravniškega poklica;
12.  
skrbi za pravno pomoč svojim članom in organizira možnosti zavarovanja
proti odškodninskim zahtevkom s področja zdravniške dejavnosti;
13.  
z ustanovitvijo skrbstvenega sklada članov Zdravniške zbornice Slovenije
pomaga svojim članom in njihovim družinam;
14.  
spremlja potrebe po zdravnikih in nezaposlenim zdravnikom pomaga pri
iskanju zaposlitve;
15.  
svojim članom pomaga poiskati primerno nadomeščanje za čas odsotnosti;
16.  
opravlja založniško in izdajateljsko dejavnost: izdaja in zalaga glasilo
zbornice, ki ga svojim članom nudi brezplačno, izdaja in zalaga knjige in druge
publikacije;
17.  
spodbuja sodelovanje med člani ter obravnava in pomirja medsebojne
spore;
18.  
spodbuja kulturno in družabno dejavnost svojih članov, organizira in
izvaja kulturne, športne in druge družabne prireditve in dejavnosti;
19.  
spremlja alternativne načine zdravljenja;
20.  
svojim članom nudi brezplačno možnost stalnega svetovanja;
21.  
preprečuje opravljati zdravniško dejavnost na nedovoljen način.
22.  
prevzema tudi druge naloge v skladu z zakonskimi predpisi in tem statutom.
5. člen
Pravice članov zbornice so:
-       
pasivna in aktivna volilna pravica in s tem pravica sodelovanja v vseh
organih zbornice;
-       
pravica do uslug zbornice, ki izvirajo iz 4. člena statuta;
-       
udeležba na seminarjih in drugih strokovnih izpopolnjevanjih, ki jih
organizira zbornica;
-       
pravica do pravne pomoči in organiziranih možnosti zavarovanja proti
odškodninskim zahtevkom;
-       
pravica do pomoči člana ali njegove družine iz naslova skrbstvenega
sklada;
-       
pravica do pomoči pri iskanju zaposlitve in obveščanja o potrebah po
zdravnikih;
-       
pravica do pomoči pri iskanju primernega nadomeščanja za čas odsotnosti;
-       
pravica do stalnega strokovnega svetovanja in brezplačnega prejemanja
glasila zbornice.
6. člen
Dolžnosti članov zbornice so:
-       
spoštovanje vseh sklepov in aktov, ki jih zbornica sprejema na svoji
skupščini;
-       
redno obveščanje zbornice o vseh podatkih, ki jih predpisuje zbornični
pravilnik o vodenju registra zdravnikov;
-       
redno plačevanje prispevkov, ki jih določa pravilnik o finančnem
poslovanju zbornice.
7. člen
Organi zbornice so:
-       
skupščina zbornice s predsednikom in podpredsednikom skupščine ter
skupščinskim svetom, regijskimi odbori in regijskimi odbori v razširjeni
sestavi;
-       
predsednik zbornice, ki je tudi član in predsednik izvršilnega odbora;
-       
izvršilni odbor zbornice z dvema podpredsednikoma zbornice, od katerih
je eden predsednik odbora za zobozdravstvo, posameznimi odbori in svetom za
izobraževanje zdravnikov;
-       
razsodišče in tožilec zbornice;
-       
nadzorni odbor;
-       
komisija za volitve in imenovanja.
Mandat članov skupščine traja štiri leta z možnostjo ponovne
izvolitve. Člani opravljajo svoje naloge po izteku mandata, dokler niso
izpeljane volitve novih članov.
8. člen
Člani zbornice se, v skladu s pravilnikom o volilnih enotah
in regijah, organizacijsko razdelijo na volilna telesa, to je regije, znotraj
regije pa na posamezne volilne enote. Razdelitev članstva na regije določa
skupščina zbornice s posebnim pravilnikom, razdelitev posamezne regije na
volilne enote pa regijski odbor v razširjeni sestavi. V volilno enoto so združeni
zdravniki geografsko zaokroženega območja ali zdravniki samostojnega
zdravstvenega zavoda ali zdravniki, ki jih povezujejo podobni življenjski ali
delovni pogoji. Volilna enota mora vključevati vsaj toliko zdravnikov, da imajo
pravico do vsaj enega poslanskega sedeža v skupščini zbornice.
Vsaka štiri leta člani zbornice na splošnih in tajnih
volitvah, v skladu s poslovnikom o delu skupščine, volijo predsednika zbornice
in poslance iz volilnih enot. Za poslance skupščine so izvoljeni kandidati, ki
so v volilni enoti prejeli največ glasov. Mandat poslancev traja 4 leta z
možnostjo ponovne izvolitve.
Poslanec v skupščini zbornice zastopa stališča zdravnikov
svoje volilne enote. Če poslanec ne opravlja svoje funkcije, ali jo opravlja v
nasprotju s stališči zdravnikov svoje volilne enote, se lahko na pisni predlog
tretjine zdravnikov njegove volilne enote sproži postopek za njegovo
razrešitev. Razreši se ga z izvolitvijo novega poslanca.
9. člen
Skupščina je najvišji organ zbornice. Njene naloge so:
-       
sprejema statut zbornice, kodeks medicinske deontologije in druge akte,
po katerih deluje zbornica;
-       
sprejema finančni načrt zbornice in potrjuje zaključni račun;
-       
izmed izvoljenih poslancev skupščine voli predsednika in podpredsednika
skupščine, tako da so zastopani a) zaposleni zdravniki in b) zasebni zdravniki;
-       
voli predsednika zbornice, če ni bil izvoljen že v prvem krogu
neposrednih in tajnih volitev;
-       
razrešuje predsednika zbornice in odloča o predčasnih volitvah novega
predsednika;
-       
na predlog predsednika zbornice imenuje člane izvršilnega odbora;
-       
razrešuje člane izvršilnega odbora;
-       
voli in razrešuje tožilca zbornice;
-       
voli in razrešuje predsednika in člane razsodišča zbornice;
-       
sprejema obdobna poročila vseh organov zbornice in ocenjuje njihovo
delo;
-       
podeljuje odličje “Hipokratovo priznanje“ in naziv “častni član
Zdravniške zbornice Slovenije,
-       
oblikuje sklepe in razpravlja tudi o drugih pomembnih vprašanjih
zbornice, zdravništva in slovenskega zdravstva.
Za izvajanje javnih pooblastil zbornice skupščina sprejme:
-       
pravilnik o izdaji, podaljšanju in odvzemu licence;
-       
pravilnik o vsebini in poteku sekundarijata;
-       
pravilnik o vrstah, vsebini in poteku specializacij;
-       
pravilnik o strokovnem nadzoru s svetovanjem.
Naloge iz prejšnjega odstavka in naloge iz pete alinee prvega
odstavka 35. člena, tretjega odstavka 42. člena ter prvega odstavka 69. člena
zakona o zdravstveni dejavnosti izvajajo organi izvršilnega odbora v upravnem
postopku.
O pritožbah zoper odločbe organov izvršilnega odbora odloča
izvršilni odbor zbornice.
10. člen
Skupščina zaseda praviloma dvakrat na leto, oziroma kadar je
potrebno. Sklicuje jo predsednik skupščine na lastno pobudo ali na zahtevo:
-       
podpredsednika skupščine,
-       
predsednika zbornice,
-       
skupščinskega sveta,
-       
 dvajsetih poslancev skupščine,
-       
treh regijskih odborov.
Predsednik skupščine mora sklicati skupščino najkasneje v
tridesetih dneh po prejemu zahteve. Če tega ne stori, lahko skličejo skupščino
predlagatelji sami.
Seja skupščine oziroma glasovanje lahko, v skladu s
poslovnikom in tem statutom, poteka tudi korespondenčno.
Naloge predsednika skupščine so:
-       
sklicuje in vodi skupščino;
-       
podpisuje sklepe in druge dokumente, ki jih sprejme skupščina.
Naloge podpredsednika skupščine so:
-       
sklicuje in vodi skupščino v odsotnosti predsednika skupščine in po
njegovem pooblastilu;
-       
opravlja vse tiste funkcije, za katere ga pooblasti predsednik
skupščine.
11. člen
Skupščinski svet je najvišji posvetovalni organ skupščine,
vključuje predsednika in podpredsednika skupščine ter predsednike regijskih
odborov in ima zlasti naslednje naloge:
-       
obravnava aktualna vprašanja zbornice, zdravništva in slovenskega
zdravstva;
-       
ocenjuje delo izvršilnega odbora in mu predlaga stališča in ukrepe;
-       
obravnava skupščinska gradiva;
-       
ocenjuje potrebo po sklicu skupščine ter v skladu s poslovnikom odloča o
posebnih oblikah skupščinskega dela.
12. člen
Poslovnik o delu skupščine in izvršilnega odbora podrobneje
ureja:
-       
volitve predsednika zbornice in volitve poslancev v skupščino zbornice;
-       
volitve v organe skupščine in izvršilnega odbora;
-       
sklicevanje in vodenje sej skupščine, skupščinskih organov, izvršilnega
odbora in organov izvršilnega odbora;
-       
potek razprav in glasovanja v skupščini in izvršilnem odboru;
-       
potek zaposlovanja v zbornici.
13. člen
Predsednika zbornice volijo člani zbornice na splošnih in
tajnih volitvah. Kandidira lahko vsak član zbornice, če mu kandidaturo odobri
izvršilni odbor zbornice ali regijski odbor zbornice ali 50 zdravnikov s
podpisom.
Izvoljen je kandidat, ki je prejel večino veljavnih glasov
članov zbornice. Če že v prvem krogu noben kandidat ni prejel zadostnega
števila glasov, se v skupščino prenese drugi krog volitev: izmed dveh
kandidatov, ki sta v prvem krogu volitev prejela največ glasov, skupščina z
enostavno večino glasov izbere predsednika zbornice.
Mandat predsednika traja štiri leta z enkratno možnostjo
ponovne izvolitve.
14. člen
Naloge predsednika zbornice so:
-       
sklicuje in vodi izvršilni odbor;
-       
izvršuje sklepe skupščine;
-       
predstavlja zbornico in podpisuje akte, ki jih sprejema izvršilni odbor;
-       
podpisuje pogodbe, ki jih sklepa zbornica;
-       
začasno, do naslednjega zasedanja skupščine, lahko v soglasju s
skupščinskim svetom razreši člana izvršilnega odbora in imenuje njegovega
namestnika.
Za svoje delo odgovarja skupščini zbornice, ki ocenjuje
njegovo delo in ga na njegovo osebno zahtevo ali – kadar deluje v nasprotju s
statutom in sklepi skupščine – na predlog izvršilnega odbora, treh regijskih
odborov ali 20 poslancev, lahko predčasno razreši dolžnosti predsednika
zbornice.
Funkcija predsednika zbornice ni združljiva s funkcijami v
organih političnih strank. Predsednik zbornice mora to potrditi s pisno izjavo.
15. člen
Izvršilni odbor zbornice opravlja, v skladu z zakonom,
statutom zbornice, pravilniki in poslovnikom naslednje naloge:
-       
na predlog predsednika zbornice imenuje generalnega sekretarja in izmed
članov izvršilnega odbora dva podpredsednika zbornice, od katerih je eden
predsednik odbora za zobozdravstvo;
-       
pripravlja gradivo, analize in predloge za skupščino;
-       
skupščini predlaga ustanovitev odborov oziroma drugih organov in vsebino
njihovega dela;
-       
skupščini predlaga izvolitev ter razrešitev predsednika razsodišča in
tožilca zbornice;
-       
izvaja sklepe in navodila skupščine;
-       
spremlja in usklajuje delo zborničnih odborov in sveta za izobraževanje
zdravnikov ter obravnava druga pomembna vprašanja zbornice in slovenskega
zdravstva;
-       
(črtana);
-       
opravlja druge naloge, določene s tem statutom in drugimi akti zbornice.
Na sejo izvršilnega odbora sta vedno vabljena tudi predsednik
in podpredsednik skupščine, ki imata pravico razpravljati, nimata pa pravice
glasovati.
16. člen
Člani izvršilnega odbora so:
-       
predsednik zbornice, ki vodi delo izvršilnega odbora;
-       
dva podpredsednika zbornice, ki nadomeščata predsednika zbornice v času njegove
odsotnosti in v skladu z njegovimi pooblastili vodita delo izvršilnega odbora;
-       
predsednik odbora za osnovno zdravstvo;
-       
predsednik odbora za bolnišnično in specialistično zdravstvo;
-       
predsednik odbora za zobozdravstvo, ki je hkrati eden od podpredsednikov
zbornice;
-       
predsednik sveta za izobraževanje zdravnikov;
-       
predsednik odbora za strokovno-medicinska vprašanja;
-       
predsednik odbora za pravno-etična vprašanja;
-       
predsednik odbora za socialno-ekonomska vprašanja;
-       
predsednik odbora za zasebno dejavnost.
Predsednike odborov in predsednika sveta za izobraževanje
zdravnikov imenuje skupščina na predlog predsednika zbornice.
17. člen
Sejo izvršilnega odbora sklicuje predsednik zbornice na
lastno pobudo ali na zahtevo treh članov izvršilnega odbora. Seja je sklepčna,
če je navzoča večina članov odbora. Izvršilni odbor sprejema sklepe z večino
glasov vseh članov. Za svoje delo odgovarja skupščini zbornice.
18. člen
Tožilec zbornice je samostojni organ zbornice in ima pravico
in dolžnost, v skladu s posebnim pravilnikom, samostojno zahtevati uvedbo
postopka za ugotavljanje kršitev kodeksa medicinske deontologije, statuta
zbornice in drugih nepravilnosti pri opravljanju zdravniške službe.
Tožilec ima namestnika.
Mandat tožilca razsodišča traja 4 leta, z možnostjo ponovne
izvolitve.
19. člen
Razsodišče zbornice je samostojen organ, ki na zahtevo
tožilca zbornice ali predsednika skupščine ali predsednika zbornice, pa tudi na
predlog posameznega člana zbornice ali na zahtevo Ministrstva za zdravstvo in v
skladu s posebnim pravilnikom, odloča o odgovornosti zdravnikov za kršitve,
navedene v prejšnjem členu.
Mandat članov razsodišča traja 4 leta z možnostjo ponovne
izvolitve.
20. člen
Poslanci posamezne regije na neposrednih in tajnih volitvah
izmed sebe izvolijo tričlanski regijski odbor, to je predsednika in dva člana.
Kandidira lahko vsak izvoljen poslanec ustrezne regije. Za predsednika je
izvoljen tisti kandidat, ki prejme največ glasov. Če izvoljeni kandidat odkloni
predsedništvo, člani regijskega odbora izmed sebe izvolijo drugega predsednika.
Mandat traja štiri leta z možnostjo ponovne izvolitve.
21. člen
Regijski odbor zbornice je organ skupščine in ima zlasti
naslednje naloge:
-       
sodeluje pri oblikovanju zdravstvene politike svoje regije;
-       
neguje dobre medsebojne odnose in poravnava spore med zdravniki;
-       
sprejema in obravnava želje, podbude in zahteve zdravnikov svoje regije
in jih posreduje skupščini in izvršilnemu odboru zbornice.
Regijski odbor v razširjeni sestavi vključuje vse poslance iz
regije in ima zlasti naslednje naloge:
-       
pripravlja stališča do zdravstvene politike svoje regije;
-       
obravnava gradiva za skupščino;
-       
imenuje in razrešuje predsednika in člane regijskega odbora;
-       
usmerja delo regijskega odbora.
22. člen
Vsak regijski odbor lahko za posamezna vprašanja imenuje
stalne komisije, ki se povežejo z ustreznim odborom izvršilnega odbora.
Predsednik te komisije prejema gradiva in vabila na sestanke ustreznega odbora.
Predsednik komisije ima pravico do udeležbe na sestankih odbora.
23. člen
Skupščina imenuje komisijo za volitve in imenovanja s tem, da
imenuje šest poslancev, ki nato izmed sebe izberejo predsednika in dva člana
komisije, ostali trije so namestniki. Mandat komisije traja 4 leta z možnostjo
ponovne izvolitve oziroma dokler nova skupščina ne izvoli nove komisije.
V skladu s posebnim pravilnikom komisija za volitve in
imenovanja:
-       
spremlja, nadzira in ocenjuje splošne volitve in razrešitve po volilnih
enotah in regijah ter volitve in razrešitve v skupščini zbornice;
-       
daje zaključna poročila in objavlja rezultate volitev;
-       
ocenjuje pritožbe na kandidature, volilne postopke in volilne razultate
in presoja veljavnost posameznih volitev.
Komisija je neposredno odgovorna le skupščini zbornice.
24. člen
Skupščina imenuje nadzorni odbor s tem, da izbere šest
poslancev skupščine, ki nato izmed sebe izberejo predsednika in dva člana
odbora, ostali so namestniki. Mandat odbora traja 4 leta z možnostjo ponovne
izvolitve.
V skladu s posebnim pravilnikom nadzorni odbor:
-       
nadzira materialno in finančno poslovanje zbornice in Skrbstvenega
sklada;
-       
skupščini posreduje svoje ocene letnega zaključnega računa;
-       
po svoji presoji ali na zahtevo skupščine ali predsednika skupščine
kadarkoli v vmesnem obdobju preverja finančno poslovanje zbornice.
Nadzorni odbor je neposredno odgovoren le skupščini.
25. člen
Za svoje delo zbornica pridobiva sredstva:
-       
s članarino in drugimi prispevki svojih članov;
-       
z organizacijo in izvajanjem strokovnih nalog;
-       
z vlaganjem svojih sredstev v komercialne posle;
-       
iz proračuna;
-       
iz donatorstva.
Delo regijskih odborov se financira iz skupnih sredstev, v
skladu s finančnim načrtom zbornice.
26. člen
Organi izvršilnega odbora so:
-       
odbor za osnovno zdravstvo;
-       
odbor za bolnišnično in specialistično zdravstvo;
-       
odbor za zobozdravstvo;
-       
svet za izobraževanje zdravnikov;
-       
odbor za strokovno-medicinska vprašanja;
-       
odbor za pravno-etična vprašanja;
-       
odbor za socialno-ekonomska vprašanja;
-       
odbor za zasebno dejavnost;
Skupščina spremlja in nadzira delo izvršilnega odbora, s tem
da:
-       
potrjuje in razrešuje predsednike odborov in sveta;
-       
vsakemu odboru in svetu določi naloge in pooblastila;
-       
potrjuje poslovnik o delu izvršilnega odbora,
-       
ustanavlja tudi druge odbore in komisije, če je potrebno.
27. člen
Akti zbornice so:
-       
statut Zdravniške zbornice Slovenije;
-       
kodeks medicinske deontologije Slovenije;
-       
pravilnik o izdaji, podaljšanju in odvzemu licence;
-       
pravilnik o vodenju registra zdravnikov in zobozdravnikov;
-       
pravilnik o volilnih enotah in regijah;
-       
pravilnik o zasebni zdravniški dejavnosti;
-       
pravilnik o vsebini in poteku sekundarijata;
-       
pravilnik o vrstah, vsebini in poteku specializacij;
-       
pravilnik o strokovnem nadzoru s svetovanjem;
-       
pravilnik o finančnem poslovanju zbornice;
-       
pravilnik o delovanju skrbstvenega sklada članov zbornice;
-       
pravilnik o organizaciji in delu razsodišča zbornice;
-       
poslovnik o delu skupščine in izvršilnega odbora zbornice;
-       
pravilnik o delu pravno-etične komisije zbornice;
-       
pravilnik o delu odbora za zobozdravstvo;
-       
pravilnik o delu nadzornega odbora;
-       
pravilnik o delu komisije za volitve in imenovanja;
-       
pravilnik o posebnih znanjih;
-       
pravilnik o zdravniški tarifi;
-       
pravilnik o delu odbora za strokovno-medicinska vprašanja;
-       
pravilnik o nadzoru upoštevanja zdravniške tarife.
28. člen
Statut zbornice je temeljni akt in z njim morajo biti
usklajeni vsi drugi akti zbornice. Akte zbornice iz 27. člena sprejema
skupščina zbornice na redni seji. Statut zbornice in kodeks medicinske
deontologije sprejema skupščina zbornice z dvetretjinsko večino vseh poslancev.
Drugi akti se sprejemajo v skladu s poslovnikom o delu skupščine in izvršilnega
odbora.
K pravilnikom iz drugega odstavka 9. člena tega statuta, ki
urejajo izvajanje javnih pooblastil, da soglasje minister, pristojen za zdravje.
Pobudo za spremembo statuta ali drugega akta zbornice lahko
da vsak član zbornice. Skupščina je dolžna o pobudi spremembe razpravljati, če
pobudo podprejo pravno-etična komisija, regijski zbor zdravnikov ali trije
regijski odbori.
29. člen
Zbornica ima poleg aktov iz 27. člena statuta tudi druge
splošne akte, in sicer: 
-       
pravilnik o organizaciji strokovne službe zbornice, 
-       
pravilnik o delovnih razmerjih delavcev zbornice, 
-       
pravilnik o sistemizaciji delovnih mest in napredovanju, 
-       
pravilnik o postopkih in ukrepih za zavarovanje in posredovanje osebnih
in zaupnih podatkov, ki jih vodi zbornica, 
-       
pravilnik o organizaciji in izvedbi popisa sredstev in virov sredstev
zbornice, 
-       
druge akte, ki so potrebni za delo strokovne službe zbornice. 
Pravilnik iz prve alinee prejšnjega
odstavka sprejme izvršilni odbor po predhodni obravnavi na skupščinskem svetu,
pravilnik iz druge alinee sprejme izvršilni odbor, pravilnike iz tretje,
četrte, pete in šeste alinee pa izda predsednik zbornice.
29.a člen
Zbornica zdravnikom in zobozdravnikom podeljuje za izjemne
dosežke na področju dela zbornice Hipokratovo priznanje. Podrobnejša določila o
priznanju in postopku za podelitev se uredijo s posebnim pravilnikom. Pravilnik
sprejme izvršilni odbor po predhodni obravnavi na skupščinskem svetu.

Statut Zdravniške zbornice Slovenije (Uradni
list RS, št. 65/94) vsebuje naslednjo končno določbo:
»28. člen
Ta statut začne veljati, ko ga sprejme skupščina zbornice ob
soglasju Vlade Republike Slovenije v delu, ki se nanaša na javna pooblastila in
po objavi v Uradnem listu Republike Slovenije.«.

Statut Zdravniške zbornice Slovenije (Uradni
list RS, št. 54/95) vsebuje naslednjo končno določbo:
»28. člen
Ta statut začne veljati, ko ga sprejme skupščina zbornice in
da k njemu soglasje Vlada Republike Slovenije v delu, ki se nanaša na javna
pooblastila.«.

Statut Zdravniške zbornice Slovenije –
čistopis (Uradni list RS, št. 64/96) vsebuje naslednjo končno določbo:
»29. člen
Ta statut začne veljati, ko ga sprejme skupščina zbornice in
da k njemu soglasje Vlada Republike Slovenije v delu, ki se nanaša na javna
pooblastila.«.

Spremembe in dopolnitve statuta Zdravniške
zbornice Slovenije (Uradni list RS, št. 22/98) spreminjajo 29. člen pravilnika
tako, da se glasi:
»30. člen
Ta statut začne veljati, ko ga sprejme skupščina zbornice in
da k njemu soglasje Vlada Republike Slovenije v delu, ki se nanaša na javna
pooblastila.«.

Spremembe in dopolnitve statuta Zdravniške
zbornice Slovenije (Uradni list RS, št. 113/00) vsebujejo naslednjo končno
določbo:
»5. člen
Te spremembe in dopolnitve začnejo veljati, ko jih sprejme
skupščina zbornice.«.

Sprememba statuta Zdravniške zbornice
Slovenije (Uradni list RS, št. 30/01) vsebuje naslednjo končno določbo:
»2. člen
Ta sprememba začne veljati, ko jo sprejme skupščina zbornice.«.

Spremembe in dopolnitve statuta Zdravniške
zbornice Slovenije (Uradni list RS, št. 43/02) vsebujejo naslednjo končno
določbo:
»4. člen
Te spremembe in dopolnitve statuta začnejo veljati z dnem
sprejema na seji skupščine, uporabljajo pa se od dneva objave v Uradnem listu
RS.«.

Sprememba statuta Zdravniške zbornice
Slovenije (Uradni list RS, št. 124/03) vsebuje naslednjo končno določbo:
»2. člen
Ta sprememba statuta začne veljati petnajsti dan po objavi v
Uradnem listu RS.«.

Sprememba statuta Zdravniške zbornice
Slovenije (Uradni list RS, št. 34/04) vsebuje naslednjo končno določbo:
»2. člen
Ta sprememba statuta začne veljati petnajsti dan po objavi v
Uradnem listu RS.«.

Spremembe in dopolnitve Statuta Zdravniške
zbornice Slovenije (Uradni list RS, št. 23/08) vsebujejo naslednjo končno
določbo:
»3. člen
Ta statut začne veljati, ko ga sprejme skupščina zbornice in
da k njemu soglasje Vlada Republike Slovenije v delu, ki se nanaša na javna
pooblastila.«.